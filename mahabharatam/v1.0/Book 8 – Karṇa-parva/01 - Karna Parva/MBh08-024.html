<table border = "1"><tr><td>Verse</td></tr>
<tr><td> दुर्योधन उवाच। <br>भूय एव तु मद्रेश यत्ते वक्ष्यामि तच्छृणु। <br>यथा पुरा वृत्तमिदं युद्धे देवासुरे विभो   ॥08-024-001॥</td></tr>
<tr><td>यदुक्तवान्पितुर्मह्यं मार्कण्डेयो महानृषिः। <br>तदशेषेण ब्रुवतो मम राजर्षिसत्तम। <br>त्वं निबोध न चाप्यत्र कर्तव्या ते विचारणा   ॥08-024-002॥</td></tr>
<tr><td>देवानामसुराणां च महानासीत्समागमः। <br>बभूव प्रथमो राजन्संग्रामस्तारकामयः। <br>निर्जिताश्च तदा दैत्या दैवतैरिति नः श्रुतम्   ॥08-024-003॥</td></tr>
<tr><td>निर्जितेषु च दैत्येषु तारकस्य सुतास्त्रयः। <br>ताराक्षः कमलाक्षश्च विद्युन्माली च पार्थिव   ॥08-024-004॥</td></tr>
<tr><td>तप उग्रं समास्थाय नियमे परमे स्थिताः। <br>तपसा कर्शयामासुर्देहान्स्वाञ्शत्रुतापन   ॥08-024-005॥</td></tr>
<tr><td>दमेन तपसा चैव नियमेन च पार्थिव। <br>तेषां पितामहः प्रीतो वरदः प्रददौ वरान्   ॥08-024-006॥</td></tr>
<tr><td>अवध्यत्वं च ते राजन्सर्वभूतेषु सर्वदा। <br>सहिता वरयामासुः सर्वलोकपितामहम्   ॥08-024-007॥</td></tr>
<tr><td>तानब्रवीत्तदा देवो लोकानां प्रभुरीश्वरः। <br>नास्ति सर्वामरत्वं हि निवर्तध्वमतोऽसुराः। <br>वरमन्यं वृणीध्वं वै यादृशं संप्ररोचते   ॥08-024-008॥</td></tr>
<tr><td>ततस्ते सहिता राजन्संप्रधार्यासकृद्बहु। <br>सर्वलोकेश्वरं वाक्यं प्रणम्यैनमथाब्रुवन्   ॥08-024-009॥</td></tr>
<tr><td>अस्माकं त्वं वरं देव प्रयच्छेमं पितामह। <br>वयं पुराणि त्रीण्येव समास्थाय महीमिमाम्। <br>विचरिष्याम लोकेऽस्मिंस्त्वत्प्रसादपुरस्कृताः   ॥08-024-010॥</td></tr>
<tr><td>ततो वर्षसहस्रे तु समेष्यामः परस्परम्। <br>एकीभावं गमिष्यन्ति पुराण्येतानि चानघ   ॥08-024-011॥</td></tr>
<tr><td>समागतानि चैतानि यो हन्याद्भगवंस्तदा। <br>एकेषुणा देववरः स नो मृत्युर्भविष्यति। <br>एवमस्त्विति तान्देवः प्रत्युक्त्वा प्राविशद्दिवम्   ॥08-024-012॥</td></tr>
<tr><td>ते तु लब्धवराः प्रीताः संप्रधार्य परस्परम्। <br>पुरत्रयविसृष्ट्यर्थं मयं वव्रुर्महासुरम्। <br>विश्वकर्माणमजरं दैत्यदानवपूजितम्   ॥08-024-013॥</td></tr>
<tr><td>ततो मयः स्वतपसा चक्रे धीमान्पुराणि ह। <br>त्रीणि काञ्चनमेकं तु रौप्यं कार्ष्णायसं तथा   ॥08-024-014॥</td></tr>
<tr><td>काञ्चनं दिवि तत्रासीदन्तरिक्षे च राजतम्। <br>आयसं चाभवद्भूमौ चक्रस्थं पृथिवीपते   ॥08-024-015॥</td></tr>
<tr><td>एकैकं योजनशतं विस्तारायामसंमितम्। <br>गृहाट्टाट्टालकयुतं बृहत्प्राकारतोरणम्   ॥08-024-016॥</td></tr>
<tr><td>गुणप्रसवसंबाधमसंबाधमनामयम्। <br>प्रासादैर्विविधैश्चैव द्वारैश्चाप्युपशोभितम्   ॥08-024-017॥</td></tr>
<tr><td>पुरेषु चाभवन्राजन्राजानो वै पृथक्पृथक्। <br>काञ्चनं तारकाक्षस्य चित्रमासीन्महात्मनः। <br>राजतं कमलाक्षस्य विद्युन्मालिन आयसम्   ॥08-024-018॥</td></tr>
<tr><td>त्रयस्ते दैत्यराजानस्त्रीँल्लोकानाशु तेजसा। <br>आक्रम्य तस्थुर्वर्षाणां पूगान्नाम प्रजापतिः   ॥08-024-019॥</td></tr>
<tr><td>तेषां दानवमुख्यानां प्रयुतान्यर्बुदानि च। <br>कोट्यश्चाप्रतिवीराणां समाजग्मुस्ततस्ततः। <br>महदैश्वर्यमिच्छन्तस्त्रिपुरं दुर्गमाश्रिताः   ॥08-024-020॥</td></tr>
<tr><td>सर्वेषां च पुनस्तेषां सर्वयोगवहो मयः। <br>तमाश्रित्य हि ते सर्वे अवर्तन्ताकुतोभयाः   ॥08-024-021॥</td></tr>
<tr><td>यो हि यं मनसा कामं दध्यौ त्रिपुरसंश्रयः। <br>तस्मै कामं मयस्तं तं विदधे मायया तदा   ॥08-024-022॥</td></tr>
<tr><td>तारकाक्षसुतश्चासीद्धरिर्नाम महाबलः। <br>तपस्तेपे परमकं येनातुष्यत्पितामहः   ॥08-024-023॥</td></tr>
<tr><td>स तुष्टमवृणोद्देवं वापी भवतु नः पुरे। <br>शस्त्रैर्विनिहता यत्र क्षिप्ताः स्युर्बलवत्तराः   ॥08-024-024॥</td></tr>
<tr><td>स तु लब्ध्वा वरं वीरस्तारकाक्षसुतो हरिः। <br>ससृजे तत्र वापीं तां मृतानां जीवनीं प्रभो   ॥08-024-025॥</td></tr>
<tr><td>येन रूपेण दैत्यस्तु येन वेषेण चैव ह। <br>मृतस्तस्यां परिक्षिप्तस्तादृशेनैव जज्ञिवान्   ॥08-024-026॥</td></tr>
<tr><td>तां प्राप्य त्रैपुरस्थास्तु सर्वाँल्लोकान्बबाधिरे। <br>महता तपसा सिद्धाः सुराणां भयवर्धनाः। <br>न तेषामभवद्राजन्क्षयो युद्धे कथंचन   ॥08-024-027॥</td></tr>
<tr><td>ततस्ते लोभमोहाभ्यामभिभूता विचेतसः। <br>निर्ह्रीकाः संस्थितिं सर्वे स्थापितां समलूलुपन्   ॥08-024-028॥</td></tr>
<tr><td>विद्राव्य सगणान्देवांस्तत्र तत्र तदा तदा। <br>विचेरुः स्वेन कामेन वरदानेन दर्पिताः   ॥08-024-029॥</td></tr>
<tr><td>देवारण्यानि सर्वाणि प्रियाणि च दिवौकसाम्। <br>ऋषीणामाश्रमान्पुण्यान्यूपाञ्जनपदांस्तथा। <br>व्यनाशयन्त मर्यादा दानवा दुष्टचारिणः   ॥08-024-030॥</td></tr>
<tr><td>ते देवाः सहिताः सर्वे पितामहमरिंदम। <br>अभिजग्मुस्तदाख्यातुं विप्रकारं सुरेतरैः   ॥08-024-031॥</td></tr>
<tr><td>ते तत्त्वं सर्वमाख्याय शिरसाभिप्रणम्य च। <br>वधोपायमपृच्छन्त भगवन्तं पितामहम्   ॥08-024-032॥</td></tr>
<tr><td>श्रुत्वा तद्भगवान्देवो देवानिदमुवाच ह। <br>असुराश्च दुरात्मानस्ते चापि विबुधद्विषः। <br>अपराध्यन्ति सततं ये युष्मान्पीडयन्त्युत   ॥08-024-033॥</td></tr>
<tr><td>अहं हि तुल्यः सर्वेषां भूतानां नात्र संशयः। <br>अधार्मिकास्तु हन्तव्या इत्यहं प्रब्रवीमि वः   ॥08-024-034॥</td></tr>
<tr><td>ते यूयं स्थाणुमीशानं जिष्णुमक्लिष्टकारिणम्। <br>योद्धारं वृणुतादित्याः स तान्हन्ता सुरेतरान्   ॥08-024-035॥</td></tr>
<tr><td>इति तस्य वचः श्रुत्वा देवाः शक्रपुरोगमाः। <br>ब्रह्माणमग्रतः कृत्वा वृषाङ्कं शरणं ययुः   ॥08-024-036॥</td></tr>
<tr><td>तपः परं समातस्थुर्गृणन्तो ब्रह्म शाश्वतम्। <br>ऋषिभिः सह धर्मज्ञा भवं सर्वात्मना गताः   ॥08-024-037॥</td></tr>
<tr><td>तुष्टुवुर्वाग्भिरर्थ्याभिर्भयेष्वभयकृत्तमम्। <br>सर्वात्मानं महात्मानं येनाप्तं सर्वमात्मना   ॥08-024-038॥</td></tr>
<tr><td>तपोविशेषैर्बहुभिर्योगं यो वेद चात्मनः। <br>यः सांख्यमात्मनो वेद यस्य चात्मा वशे सदा   ॥08-024-039॥</td></tr>
<tr><td>ते तं ददृशुरीशानं तेजोराशिमुमापतिम्। <br>अनन्यसदृशं लोके व्रतवन्तमकल्मषम्   ॥08-024-040॥</td></tr>
<tr><td>एकं च भगवन्तं ते नानारूपमकल्पयन्। <br>आत्मनः प्रतिरूपाणि रूपाण्यथ महात्मनि। <br>परस्परस्य चापश्यन्सर्वे परमविस्मिताः   ॥08-024-041॥</td></tr>
<tr><td>सर्वभूतमयं चेशं तमजं जगतः पतिम्। <br>देवा ब्रह्मर्षयश्चैव शिरोभिर्धरणीं गताः   ॥08-024-042॥</td></tr>
<tr><td>तान्स्वस्तिवाक्येनाभ्यर्च्य समुत्थाप्य च शंकरः। <br>ब्रूत ब्रूतेति भगवान्स्मयमानोऽभ्यभाषत   ॥08-024-043॥</td></tr>
<tr><td>त्र्यम्बकेणाभ्यनुज्ञातास्ततस्तेऽस्वस्थचेतसः। <br>नमो नमस्तेऽस्तु विभो तत इत्यब्रुवन्भवम्   ॥08-024-044॥</td></tr>
<tr><td>नमो देवातिदेवाय धन्विने चातिमन्यवे। <br>प्रजापतिमखघ्नाय प्रजापतिभिरीड्यसे   ॥08-024-045॥</td></tr>
<tr><td>नमः स्तुताय स्तुत्याय स्तूयमानाय मृत्यवे। <br>विलोहिताय रुद्राय नीलग्रीवाय शूलिने   ॥08-024-046॥</td></tr>
<tr><td>अमोघाय मृगाक्षाय प्रवरायुधयोधिने। <br>दुर्वारणाय शुक्राय ब्रह्मणे ब्रह्मचारिणे   ॥08-024-047॥</td></tr>
<tr><td>ईशानायाप्रमेयाय नियन्त्रे चर्मवाससे। <br>तपोनित्याय पिङ्गाय व्रतिने कृत्तिवाससे   ॥08-024-048॥</td></tr>
<tr><td>कुमारपित्रे त्र्यक्षाय प्रवरायुधधारिणे। <br>प्रपन्नार्तिविनाशाय ब्रह्मद्विट्संघघातिने   ॥08-024-049॥</td></tr>
<tr><td>वनस्पतीनां पतये नराणां पतये नमः। <br>गवां च पतये नित्यं यज्ञानां पतये नमः   ॥08-024-050॥</td></tr>
<tr><td>नमोऽस्तु ते ससैन्याय त्र्यम्बकायोग्रतेजसे। <br>मनोवाक्कर्मभिर्देव त्वां प्रपन्नान्भजस्व नः   ॥08-024-051॥</td></tr>
<tr><td>ततः प्रसन्नो भगवान्स्वागतेनाभिनन्द्य तान्। <br>प्रोवाच व्येतु वस्त्रासो ब्रूत किं करवाणि वः   ॥08-024-052॥</td></tr>
<tr><td>पितृदेवर्षिसंघेभ्यो वरे दत्ते महात्मना। <br>सत्कृत्य शंकरं प्राह ब्रह्मा लोकहितं वचः   ॥08-024-053॥</td></tr>
<tr><td>तवातिसर्गाद्देवेश प्राजापत्यमिदं पदम्। <br>मयाधितिष्ठता दत्तो दानवेभ्यो महान्वरः   ॥08-024-054॥</td></tr>
<tr><td>तानतिक्रान्तमर्यादान्नान्यः संहर्तुमर्हति। <br>त्वामृते भूतभव्येश त्वं ह्येषां प्रत्यरिर्वधे   ॥08-024-055॥</td></tr>
<tr><td>स त्वं देव प्रपन्नानां याचतां च दिवौकसाम्। <br>कुरु प्रसादं देवेश दानवाञ्जहि शूलभृत्   ॥08-024-056॥</td></tr>
<tr><td> श्रीभगवानुवाच। <br>हन्तव्याः शत्रवः सर्वे युष्माकमिति मे मतिः। <br>न त्वेकोऽहं वधे तेषां समर्थो वै सुरद्विषाम्   ॥08-024-057॥</td></tr>
<tr><td>ते यूयं सहिताः सर्वे मदीयेनास्त्रतेजसा। <br>जयध्वं युधि ताञ्शत्रून्संघातो हि महाबलः   ॥08-024-058॥</td></tr>
<tr><td> देवा ऊचुः। <br>अस्मत्तेजोबलं यावत्तावद्द्विगुणमेव च। <br>तेषामिति ह मन्यामो दृष्टतेजोबला हि ते   ॥08-024-059॥</td></tr>
<tr><td> भगवानुवाच। <br>वध्यास्ते सर्वतः पापा ये युष्मास्वपराधिनः। <br>मम तेजोबलार्धेन सर्वांस्तान्घ्नत शात्रवान्   ॥08-024-060॥</td></tr>
<tr><td> देवा ऊचुः। <br>बिभर्तुं तेजसोऽर्धं ते न शक्ष्यामो महेश्वर। <br>सर्वेषां नो बलार्धेन त्वमेव जहि शात्रवान्   ॥08-024-061॥</td></tr>
<tr><td> दुर्योधन उवाच। <br>ततस्तथेति देवेशस्तैरुक्तो राजसत्तम। <br>अर्धमादाय सर्वेभ्यस्तेजसाभ्यधिकोऽभवत्   ॥08-024-062॥</td></tr>
<tr><td>स तु देवो बलेनासीत्सर्वेभ्यो बलवत्तरः। <br>महादेव इति ख्यातस्तदाप्रभृति शंकरः   ॥08-024-063॥</td></tr>
<tr><td>ततोऽब्रवीन्महादेवो धनुर्बाणधरस्त्वहम्। <br>हनिष्यामि रथेनाजौ तान्रिपून्वै दिवौकसः   ॥08-024-064॥</td></tr>
<tr><td>ते यूयं मे रथं चैव धनुर्बाणं तथैव च। <br>पश्यध्वं यावदद्यैतान्पातयामि महीतले   ॥08-024-065॥</td></tr>
<tr><td> देवा ऊचुः। <br>मूर्तिसर्वस्वमादाय त्रैलोक्यस्य ततस्ततः। <br>रथं ते कल्पयिष्याम देवेश्वर महौजसम्   ॥08-024-066॥</td></tr>
<tr><td>तथैव बुद्ध्या विहितं विश्वकर्मकृतं शुभम्। <br>ततो विबुधशार्दूलास्तं रथं समकल्पयन्   ॥08-024-067॥</td></tr>
<tr><td>वन्धुरं पृथिवीं देवीं विशालपुरमालिनीम्। <br>सपर्वतवनद्वीपां चक्रुर्भूतधरां तदा   ॥08-024-068॥</td></tr>
<tr><td>मन्दरं पर्वतं चाक्षं जङ्घास्तस्य महानदीः। <br>दिशश्च प्रदिशश्चैव परिवारं रथस्य हि   ॥08-024-069॥</td></tr>
<tr><td>अनुकर्षान्ग्रहान्दीप्तान्वरूथं चापि तारकाः। <br>धर्मार्थकामसंयुक्तं त्रिवेणुं चापि बन्धुरम्। <br>ओषधीर्विविधास्तत्र नानापुष्पफलोद्गमाः   ॥08-024-070॥</td></tr>
<tr><td>सूर्याचन्द्रमसौ कृत्वा चक्रे रथवरोत्तमे। <br>पक्षौ पूर्वापरौ तत्र कृते रात्र्यहनी शुभे   ॥08-024-071॥</td></tr>
<tr><td>दश नागपतीनीषां धृतराष्ट्रमुखान्दृढाम्। <br>द्यां युगं युगचर्माणि संवर्तकबलाहकान्   ॥08-024-072॥</td></tr>
<tr><td>शम्यां धृतिं च मेधां च स्थितिं संनतिमेव च। <br>ग्रहनक्षत्रताराभिश्चर्म चित्रं नभस्तलम्   ॥08-024-073॥</td></tr>
<tr><td>सुराम्बुप्रेतवित्तानां पतीँल्लोकेश्वरान्हयान्। <br>सिनीवालीमनुमतिं कुहूं राकां च सुव्रताम्। <br>योक्त्राणि चक्रुर्वाहानां रोहकांश्चापि कण्ठकम्   ॥08-024-074॥</td></tr>
<tr><td>कर्म सत्यं तपोऽर्थश्च विहितास्तत्र रश्मयः। <br>अधिष्ठानं मनस्त्वासीत्परिरथ्यं सरस्वती   ॥08-024-075॥</td></tr>
<tr><td>नानावर्णाश्च चित्राश्च पताकाः पवनेरिताः। <br>विद्युदिन्द्रधनुर्नद्धं रथं दीप्तं व्यदीपयत्   ॥08-024-076॥</td></tr>
<tr><td>एवं तस्मिन्महाराज कल्पिते रथसत्तमे। <br>देवैर्मनुजशार्दूल द्विषतामभिमर्दने   ॥08-024-077॥</td></tr>
<tr><td>स्वान्यायुधानि मुख्यानि न्यदधाच्छंकरो रथे। <br>रथयष्टिं वियत्कृष्टां स्थापयामास गोवृषम्   ॥08-024-078॥</td></tr>
<tr><td>ब्रह्मदण्डः कालदण्डो रुद्रदण्डस्तथा ज्वरः। <br>परिस्कन्दा रथस्यास्य सर्वतोदिशमुद्यताः   ॥08-024-079॥</td></tr>
<tr><td>अथर्वाङ्गिरसावास्तां चक्ररक्षौ महात्मनः। <br>ऋग्वेदः सामवेदश्च पुराणं च पुरःसराः   ॥08-024-080॥</td></tr>
<tr><td>इतिहासयजुर्वेदौ पृष्ठरक्षौ बभूवतुः। <br>दिव्या वाचश्च विद्याश्च परिपार्श्वचराः कृताः   ॥08-024-081॥</td></tr>
<tr><td>तोत्त्रादयश्च राजेन्द्र वषट्कारस्तथैव च। <br>ओंकारश्च मुखे राजन्नतिशोभाकरोऽभवत्   ॥08-024-082॥</td></tr>
<tr><td>विचित्रमृतुभिः षड्भिः कृत्वा संवत्सरं धनुः। <br>तस्मान्नॄणां कालरात्रिर्ज्या कृता धनुषोऽजरा   ॥08-024-083॥</td></tr>
<tr><td>इषुश्चाप्यभवद्विष्णुर्ज्वलनः सोम एव च। <br>अग्नीषोमौ जगत्कृत्स्नं वैष्णवं चोच्यते जगत्   ॥08-024-084॥</td></tr>
<tr><td>विष्णुश्चात्मा भगवतो भवस्यामिततेजसः। <br>तस्माद्धनुर्ज्यासंस्पर्शं न विषेहुर्हरस्य ते   ॥08-024-085॥</td></tr>
<tr><td>तस्मिञ्शरे तिग्ममन्युर्मुमोचाविषहं प्रभुः। <br>भृग्वङ्गिरोमन्युभवं क्रोधाग्निमतिदुःसहम्   ॥08-024-086॥</td></tr>
<tr><td>स नीललोहितो धूम्रः कृत्तिवासा भयंकरः। <br>आदित्यायुतसंकाशस्तेजोज्वालावृतो ज्वलन्   ॥08-024-087॥</td></tr>
<tr><td>दुश्च्यावश्च्यावनो जेता हन्ता ब्रह्मद्विषां हरः। <br>नित्यं त्राता च हन्ता च धर्माधर्माश्रिताञ्जनान्   ॥08-024-088॥</td></tr>
<tr><td>प्रमाथिभिर्घोररूपैर्भीमोदग्रैर्गणैर्वृतः। <br>विभाति भगवान्स्थाणुस्तैरेवात्मगुणैर्वृतः   ॥08-024-089॥</td></tr>
<tr><td>तस्याङ्गानि समाश्रित्य स्थितं विश्वमिदं जगत्। <br>जङ्गमाजङ्गमं राजञ्शुशुभेऽद्भुतदर्शनम्   ॥08-024-090॥</td></tr>
<tr><td>दृष्ट्वा तु तं रथं दिव्यं कवची स शरासनी। <br>बाणमादत्त तं दिव्यं सोमविष्ण्वग्निसंभवम्   ॥08-024-091॥</td></tr>
<tr><td>तस्य वाजांस्ततो देवाः कल्पयां चक्रिरे विभोः। <br>पुण्यगन्धवहं राजञ्श्वसनं राजसत्तम   ॥08-024-092॥</td></tr>
<tr><td>तमास्थाय महादेवस्त्रासयन्दैवतान्यपि। <br>आरुरोह तदा यत्तः कम्पयन्निव रोदसी   ॥08-024-093॥</td></tr>
<tr><td>स शोभमानो वरदः खड्गी बाणी शरासनी। <br>हसन्निवाब्रवीद्देवो सारथिः को भविष्यति   ॥08-024-094॥</td></tr>
<tr><td>तमब्रुवन्देवगणा यं भवान्संनियोक्ष्यते। <br>स भविष्यति देवेश सारथिस्ते न संशयः   ॥08-024-095॥</td></tr>
<tr><td>तानब्रवीत्पुनर्देवो मत्तः श्रेष्ठतरो हि यः। <br>तं सारथिं कुरुध्वं मे स्वयं संचिन्त्य माचिरम्   ॥08-024-096॥</td></tr>
<tr><td>एतच्छ्रुत्वा ततो देवा वाक्यमुक्तं महात्मना। <br>गत्वा पितामहं देवं प्रसाद्यैवं वचोऽब्रुवन्   ॥08-024-097॥</td></tr>
<tr><td>देव त्वयेदं कथितं त्रिदशारिनिबर्हणम्। <br>तथा च कृतमस्माभिः प्रसन्नो वृषभध्वजः   ॥08-024-098॥</td></tr>
<tr><td>रथश्च विहितोऽस्माभिर्विचित्रायुधसंवृतः। <br>सारथिं तु न जानीमः कः स्यात्तस्मिन्रथोत्तमे   ॥08-024-099॥</td></tr>
<tr><td>तस्माद्विधीयतां कश्चित्सारथिर्देवसत्तम। <br>सफलां तां गिरं देव कर्तुमर्हसि नो विभो   ॥08-024-100॥</td></tr>
<tr><td>एवमस्मासु हि पुरा भगवन्नुक्तवानसि। <br>हितं कर्तास्मि भवतामिति तत्कर्तुमर्हसि   ॥08-024-101॥</td></tr>
<tr><td>स देव युक्तो रथसत्तमो नो; दुरावरो द्रावणः शात्रवाणाम्। <br>पिनाकपाणिर्विहितोऽत्र योद्धा; विभीषयन्दानवानुद्यतोऽसौ   ॥08-024-102॥</td></tr>
<tr><td>तथैव वेदाश्चतुरो हयाग्र्या; धरा सशैला च रथो महात्मन्। <br>नक्षत्रवंशोऽनुगतो वरूथे; यस्मिन्योद्धा सारथिनाभिरक्ष्यः   ॥08-024-103॥</td></tr>
<tr><td>तत्र सारथिरेष्टव्यः सर्वैरेतैर्विशेषवान्। <br>तत्प्रतिष्ठो रथो देव हया योद्धा तथैव च। <br>कवचानि च शस्त्राणि कार्मुकं च पितामह   ॥08-024-104॥</td></tr>
<tr><td>त्वामृते सारथिं तत्र नान्यं पश्यामहे वयम्। <br>त्वं हि सर्वैर्गुणैर्युक्तो देवताभ्योऽधिकः प्रभो। <br>सारथ्ये तूर्णमारोह संयच्छ परमान्हयान्   ॥08-024-105॥</td></tr>
<tr><td>इति ते शिरसा नत्वा त्रिलोकेशं पितामहम्। <br>देवाः प्रसादयामासुः सारथ्यायेति नः श्रुतम्   ॥08-024-106॥</td></tr>
<tr><td> ब्रह्मोवाच। <br>नात्र किंचिन्मृषा वाक्यं यदुक्तं वो दिवौकसः। <br>संयच्छामि हयानेष युध्यतो वै कपर्दिनः   ॥08-024-107॥</td></tr>
<tr><td>ततः स भगवान्देवो लोकस्रष्टा पितामहः। <br>सारथ्ये कल्पितो देवैरीशानस्य महात्मनः   ॥08-024-108॥</td></tr>
<tr><td>तस्मिन्नारोहति क्षिप्रं स्यन्दनं लोकपूजिते। <br>शिरोभिरगमंस्तूर्णं ते हया वातरंहसः   ॥08-024-109॥</td></tr>
<tr><td>महेश्वरे त्वारुहति जानुभ्यामगमन्महीम्   ॥08-024-110॥</td></tr>
<tr><td>अभीशून्हि त्रिलोकेशः संगृह्य प्रपितामहः। <br>तानश्वांश्चोदयामास मनोमारुतरंहसः   ॥08-024-111॥</td></tr>
<tr><td>ततोऽधिरूढे वरदे प्रयाते चासुरान्प्रति। <br>साधु साध्विति विश्वेशः स्मयमानोऽभ्यभाषत   ॥08-024-112॥</td></tr>
<tr><td>याहि देव यतो दैत्याश्चोदयाश्वानतन्द्रितः। <br>पश्य बाह्वोर्बलं मेऽद्य निघ्नतः शात्रवान्रणे   ॥08-024-113॥</td></tr>
<tr><td>ततस्तांश्चोदयामास वायुवेगसमाञ्जवे। <br>येन तत्त्रिपुरं राजन्दैत्यदानवरक्षितम्   ॥08-024-114॥</td></tr>
<tr><td>अथाधिज्यं धनुः कृत्वा शर्वः संधाय तं शरम्। <br>युक्त्वा पाशुपतास्त्रेण त्रिपुरं समचिन्तयत्   ॥08-024-115॥</td></tr>
<tr><td>तस्मिन्स्थिते तदा राजन्क्रुद्धे विधृतकार्मुके। <br>पुराणि तानि कालेन जग्मुरेकत्वतां तदा   ॥08-024-116॥</td></tr>
<tr><td>एकीभावं गते चैव त्रिपुरे समुपागते। <br>बभूव तुमुलो हर्षो दैवतानां महात्मनाम्   ॥08-024-117॥</td></tr>
<tr><td>ततो देवगणाः सर्वे सिद्धाश्च परमर्षयः। <br>जयेति वाचो मुमुचुः संस्तुवन्तो मुदान्विताः   ॥08-024-118॥</td></tr>
<tr><td>ततोऽग्रतः प्रादुरभूत्त्रिपुरं जघ्नुषोऽसुरान्। <br>अनिर्देश्योग्रवपुषो देवस्यासह्यतेजसः   ॥08-024-119॥</td></tr>
<tr><td>स तद्विकृष्य भगवान्दिव्यं लोकेश्वरो धनुः। <br>त्रैलोक्यसारं तमिषुं मुमोच त्रिपुरं प्रति। <br>तत्सासुरगणं दग्ध्वा प्राक्षिपत्पश्चिमार्णवे   ॥08-024-120॥</td></tr>
<tr><td>एवं तत्त्रिपुरं दग्धं दानवाश्चाप्यशेषतः। <br>महेश्वरेण क्रुद्धेन त्रैलोक्यस्य हितैषिणा   ॥08-024-121॥</td></tr>
<tr><td>स चात्मक्रोधजो वह्निर्हाहेत्युक्त्वा निवारितः। <br>मा कार्षीर्भस्मसाल्लोकानिति त्र्यक्षोऽब्रवीच्च तम्   ॥08-024-122॥</td></tr>
<tr><td>ततः प्रकृतिमापन्ना देवा लोकास्तथर्षयः। <br>तुष्टुवुर्वाग्भिरर्थ्याभिः स्थाणुमप्रतिमौजसम्   ॥08-024-123॥</td></tr>
<tr><td>तेऽनुज्ञाता भगवता जग्मुः सर्वे यथागतम्। <br>कृतकामाः प्रसन्नेन प्रजापतिमुखाः सुराः   ॥08-024-124॥</td></tr>
<tr><td>यथैव भगवान्ब्रह्मा लोकधाता पितामहः। <br>संयच्छ त्वं हयानस्य राधेयस्य महात्मनः   ॥08-024-125॥</td></tr>
<tr><td>त्वं हि कृष्णाच्च कर्णाच्च फल्गुनाच्च विशेषतः। <br>विशिष्टो राजशार्दूल नास्ति तत्र विचारणा   ॥08-024-126॥</td></tr>
<tr><td>युद्धे ह्ययं रुद्रकल्पस्त्वं च ब्रह्मसमोऽनघ। <br>तस्माच्छक्तौ युवां जेतुं मच्छत्रूंस्ताविवासुरान्   ॥08-024-127॥</td></tr>
<tr><td>यथा शल्याद्य कर्णोऽयं श्वेताश्वं कृष्णसारथिम्। <br>प्रमथ्य हन्यात्कौन्तेयं तथा शीघ्रं विधीयताम्। <br>त्वयि कर्णश्च राज्यं च वयं चैव प्रतिष्ठिताः   ॥08-024-128॥</td></tr>
<tr><td>इमं चाप्यपरं भूय इतिहासं निबोध मे। <br>पितुर्मम सकाशे यं ब्राह्मणः प्राह धर्मवित्   ॥08-024-129॥</td></tr>
<tr><td>श्रुत्वा चैतद्वचश्चित्रं हेतुकार्यार्थसंहितम्। <br>कुरु शल्य विनिश्चित्य मा भूदत्र विचारणा   ॥08-024-130॥</td></tr>
<tr><td>भार्गवाणां कुले जातो जमदग्निर्महातपाः। <br>तस्य रामेति विख्यातः पुत्रस्तेजोगुणान्वितः   ॥08-024-131॥</td></tr>
<tr><td>स तीव्रं तप आस्थाय प्रसादयितवान्भवम्। <br>अस्त्रहेतोः प्रसन्नात्मा नियतः संयतेन्द्रियः   ॥08-024-132॥</td></tr>
<tr><td>तस्य तुष्टो महादेवो भक्त्या च प्रशमेन च। <br>हृद्गतं चास्य विज्ञाय दर्शयामास शंकरः   ॥08-024-133॥</td></tr>
<tr><td> ईश्वर उवाच। <br>राम तुष्टोऽस्मि भद्रं ते विदितं मे तवेप्सितम्। <br>कुरुष्व पूतमात्मानं सर्वमेतदवाप्स्यसि   ॥08-024-134॥</td></tr>
<tr><td>दास्यामि ते तदास्त्राणि यदा पूतो भविष्यसि। <br>अपात्रमसमर्थं च दहन्त्यस्त्राणि भार्गव   ॥08-024-135॥</td></tr>
<tr><td>इत्युक्तो जामदग्न्यस्तु देवदेवेन शूलिना। <br>प्रत्युवाच महात्मानं शिरसावनतः प्रभुम्   ॥08-024-136॥</td></tr>
<tr><td>यदा जानासि देवेश पात्रं मामस्त्रधारणे। <br>तदा शुश्रूषतेऽस्त्राणि भवान्मे दातुमर्हति   ॥08-024-137॥</td></tr>
<tr><td> दुर्योधन उवाच। <br>ततः स तपसा चैव दमेन नियमेन च। <br>पूजोपहारबलिभिर्होममन्त्रपुरस्कृतैः   ॥08-024-138॥</td></tr>
<tr><td>आराधयितवाञ्शर्वं बहून्वर्षगणांस्तदा। <br>प्रसन्नश्च महादेवो भार्गवस्य महात्मनः   ॥08-024-139॥</td></tr>
<tr><td>अब्रवीत्तस्य बहुशो गुणान्देव्याः समीपतः। <br>भक्तिमानेष सततं मयि रामो दृढव्रतः   ॥08-024-140॥</td></tr>
<tr><td>एवं तस्य गुणान्प्रीतो बहुशोऽकथयत्प्रभुः। <br>देवतानां पितॄणां च समक्षमरिसूदनः   ॥08-024-141॥</td></tr>
<tr><td>एतस्मिन्नेव काले तु दैत्या आसन्महाबलाः। <br>तैस्तदा दर्पमोहान्धैरबाध्यन्त दिवौकसः   ॥08-024-142॥</td></tr>
<tr><td>ततः संभूय विबुधास्तान्हन्तुं कृतनिश्चयाः। <br>चक्रुः शत्रुवधे यत्नं न शेकुर्जेतुमेव ते   ॥08-024-143॥</td></tr>
<tr><td>अभिगम्य ततो देवा महेश्वरमथाब्रुवन्। <br>प्रसादयन्तस्तं भक्त्या जहि शत्रुगणानिति   ॥08-024-144॥</td></tr>
<tr><td>प्रतिज्ञाय ततो देवो देवतानां रिपुक्षयम्। <br>रामं भार्गवमाहूय सोऽभ्यभाषत शंकरः   ॥08-024-145॥</td></tr>
<tr><td>रिपून्भार्गव देवानां जहि सर्वान्समागतान्। <br>लोकानां हितकामार्थं मत्प्रीत्यर्थं तथैव च   ॥08-024-146॥</td></tr>
<tr><td> राम उवाच। <br>अकृतास्त्रस्य देवेश का शक्तिर्मे महेश्वर। <br>निहन्तुं दानवान्सर्वान्कृतास्त्रान्युद्धदुर्मदान्   ॥08-024-147॥</td></tr>
<tr><td> ईश्वर उवाच। <br>गच्छ त्वं मदनुध्यानान्निहनिष्यसि दानवान्। <br>विजित्य च रिपून्सर्वान्गुणान्प्राप्स्यसि पुष्कलान्   ॥08-024-148॥</td></tr>
<tr><td> दुर्योधन उवाच। <br>एतच्छ्रुत्वा च वचनं प्रतिगृह्य च सर्वशः। <br>रामः कृतस्वस्त्ययनः प्रययौ दानवान्प्रति   ॥08-024-149॥</td></tr>
<tr><td>अवधीद्देवशत्रूंस्तान्मददर्पबलान्वितान्। <br>वज्राशनिसमस्पर्शैः प्रहारैरेव भार्गवः   ॥08-024-150॥</td></tr>
<tr><td>स दानवैः क्षततनुर्जामदग्न्यो द्विजोत्तमः। <br>संस्पृष्टः स्थाणुना सद्यो निर्व्रणः समजायत   ॥08-024-151॥</td></tr>
<tr><td>प्रीतश्च भगवान्देवः कर्मणा तेन तस्य वै। <br>वरान्प्रादाद्ब्रह्मविदे भार्गवाय महात्मने   ॥08-024-152॥</td></tr>
<tr><td>उक्तश्च देवदेवेन प्रीतियुक्तेन शूलिना। <br>निपातात्तव शस्त्राणां शरीरे याभवद्रुजा   ॥08-024-153॥</td></tr>
<tr><td>तया ते मानुषं कर्म व्यपोढं भृगुनन्दन। <br>गृहाणास्त्राणि दिव्यानि मत्सकाशाद्यथेप्सितम्   ॥08-024-154॥</td></tr>
<tr><td>ततोऽस्त्राणि समस्तानि वरांश्च मनसेप्सितान्। <br>लब्ध्वा बहुविधान्रामः प्रणम्य शिरसा शिवम्   ॥08-024-155॥</td></tr>
<tr><td>अनुज्ञां प्राप्य देवेशाज्जगाम स महातपाः। <br>एवमेतत्पुरावृत्तं तदा कथितवानृषिः   ॥08-024-156॥</td></tr>
<tr><td>भार्गवोऽप्यददात्सर्वं धनुर्वेदं महात्मने। <br>कर्णाय पुरुषव्याघ्र सुप्रीतेनान्तरात्मना   ॥08-024-157॥</td></tr>
<tr><td>वृजिनं हि भवेत्किंचिद्यदि कर्णस्य पार्थिव। <br>नास्मै ह्यस्त्राणि दिव्यानि प्रादास्यद्भृगुनन्दनः   ॥08-024-158॥</td></tr>
<tr><td>नापि सूतकुले जातं कर्णं मन्ये कथंचन। <br>देवपुत्रमहं मन्ये क्षत्रियाणां कुलोद्भवम्   ॥08-024-159॥</td></tr>
<tr><td>सकुण्डलं सकवचं दीर्घबाहुं महारथम्। <br>कथमादित्यसदृशं मृगी व्याघ्रं जनिष्यति   ॥08-024-160॥</td></tr>
<tr><td>पश्य ह्यस्य भुजौ पीनौ नागराजकरोपमौ। <br>वक्षः पश्य विशालं च सर्वशत्रुनिबर्हणम्   ॥08-024-161॥</td></tr>
</table>
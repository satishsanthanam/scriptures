<table border = "1"><tr><td>Verse</td></tr>
<tr><td> संजय उवाच। <br>विदार्य कर्णस्तां सेनां धर्मराजमुपाद्रवत्। <br>रथहस्त्यश्वपत्तीनां सहस्रैः परिवारितः   ॥08-033-001॥</td></tr>
<tr><td>नानायुधसहस्राणि प्रेषितान्यरिभिर्वृषः। <br>छित्त्वा बाणशतैरुग्रैस्तानविध्यदसंभ्रमः   ॥08-033-002॥</td></tr>
<tr><td>निचकर्त शिरांस्येषां बाहूनूरूंश्च सर्वशः। <br>ते हता वसुधां पेतुर्भग्नाश्चान्ये विदुद्रुवुः   ॥08-033-003॥</td></tr>
<tr><td>द्रविडान्ध्रनिषादास्तु पुनः सात्यकिचोदिताः। <br>अभ्यर्दयञ्जिघांसन्तः पत्तयः कर्णमाहवे   ॥08-033-004॥</td></tr>
<tr><td>ते विबाहुशिरस्त्राणाः प्रहताः कर्णसायकैः। <br>पेतुः पृथिव्यां युगपच्छिन्नं शालवनं यथा   ॥08-033-005॥</td></tr>
<tr><td>एवं योधशतान्याजौ सहस्राण्ययुतानि च। <br>हतानीयुर्महीं देहैर्यशसापूरयन्दिशः   ॥08-033-006॥</td></tr>
<tr><td>अथ वैकर्तनं कर्णं रणे क्रुद्धमिवान्तकम्। <br>रुरुधुः पाण्डुपाञ्चाला व्याधिं मन्त्रौषधैरिव   ॥08-033-007॥</td></tr>
<tr><td>स तान्प्रमृद्याभ्यपतत्पुनरेव युधिष्ठिरम्। <br>मन्त्रौषधिक्रियातीतो व्याधिरत्युल्बणो यथा   ॥08-033-008॥</td></tr>
<tr><td>स राजगृद्धिभी रुद्धः पाण्डुपाञ्चालकेकयैः। <br>नाशकत्तानतिक्रान्तुं मृत्युर्ब्रह्मविदो यथा   ॥08-033-009॥</td></tr>
<tr><td>ततो युधिष्ठिरः कर्णमदूरस्थं निवारितम्। <br>अब्रवीत्परवीरघ्नः क्रोधसंरक्तलोचनः   ॥08-033-010॥</td></tr>
<tr><td>कर्ण कर्ण वृथादृष्टे सूतपुत्र वचः शृणु। <br>सदा स्पर्धसि संग्रामे फल्गुनेन यशस्विना। <br>तथास्मान्बाधसे नित्यं धार्तराष्ट्रमते स्थितः   ॥08-033-011॥</td></tr>
<tr><td>यद्बलं यच्च ते वीर्यं प्रद्वेषो यश्च पाण्डुषु। <br>तत्सर्वं दर्शयस्वाद्य पौरुषं महदास्थितः। <br>युद्धश्रद्धां स तेऽद्याहं विनेष्यामि महाहवे   ॥08-033-012॥</td></tr>
<tr><td>एवमुक्त्वा महाराज कर्णं पाण्डुसुतस्तदा। <br>सुवर्णपुङ्खैर्दशभिर्विव्याधायस्मयैः शितैः   ॥08-033-013॥</td></tr>
<tr><td>तं सूतपुत्रो नवभिः प्रत्यविध्यदरिंदमः। <br>वत्सदन्तैर्महेष्वासः प्रहसन्निव भारत   ॥08-033-014॥</td></tr>
<tr><td>ततः क्षुराभ्यां पाञ्चाल्यौ चक्ररक्षौ महात्मनः। <br>जघान समरे शूरः शरैः संनतपर्वभिः   ॥08-033-015॥</td></tr>
<tr><td>तावुभौ धर्मराजस्य प्रवीरौ परिपार्श्वतः। <br>रथाभ्याशे चकाशेते चन्द्रस्येव पुनर्वसू   ॥08-033-016॥</td></tr>
<tr><td>युधिष्ठिरः पुनः कर्णमविध्यत्त्रिंशता शरैः। <br>सुषेणं सत्यसेनं च त्रिभिस्त्रिभिरताडयत्   ॥08-033-017॥</td></tr>
<tr><td>शल्यं नवत्या विव्याध त्रिसप्तत्या च सूतजम्। <br>तांश्चास्य गोप्तॄन्विव्याध त्रिभिस्त्रिभिरजिह्मगैः   ॥08-033-018॥</td></tr>
<tr><td>ततः प्रहस्याधिरथिर्विधुन्वानः स कार्मुकम्। <br>भित्त्वा भल्लेन राजानं विद्ध्वा षष्ट्यानदन्मुदा   ॥08-033-019॥</td></tr>
<tr><td>ततः प्रवीराः पाण्डूनामभ्यधावन्युधिष्ठिरम्। <br>सूतपुत्रात्परीप्सन्तः कर्णमभ्यर्दयञ्शरैः   ॥08-033-020॥</td></tr>
<tr><td>सात्यकिश्चेकितानश्च युयुत्सुः पाण्ड्य एव च। <br>धृष्टद्युम्नः शिखण्डी च द्रौपदेयाः प्रभद्रकाः   ॥08-033-021॥</td></tr>
<tr><td>यमौ च भीमसेनश्च शिशुपालस्य चात्मजः। <br>कारूषा मत्स्यशेषाश्च केकयाः काशिकोसलाः। <br>एते च त्वरिता वीरा वसुषेणमवारयन्   ॥08-033-022॥</td></tr>
<tr><td>जनमेजयश्च पाञ्चाल्यः कर्णं विव्याध सायकैः। <br>वराहकर्णैर्नाराचैर्नालीकैर्निशितैः शरैः। <br>वत्सदन्तैर्विपाठैश्च क्षुरप्रैश्चटकामुखैः   ॥08-033-023॥</td></tr>
<tr><td>नानाप्रहरणैश्चोग्रै रथहस्त्यश्वसादिनः। <br>सर्वतोऽभ्याद्रवन्कर्णं परिवार्य जिघांसया   ॥08-033-024॥</td></tr>
<tr><td>स पाण्डवानां प्रवरैः सर्वतः समभिद्रुतः। <br>उदैरयद्ब्राह्ममस्त्रं शरैः संपूरयन्दिशः   ॥08-033-025॥</td></tr>
<tr><td>ततः शरमहाज्वालो वीर्योष्मा कर्णपावकः। <br>निर्दहन्पाण्डववनं चारु पर्यचरद्रणे   ॥08-033-026॥</td></tr>
<tr><td>स संवार्य महास्त्राणि महेष्वासो महात्मनाम्। <br>प्रहस्य पुरुषेन्द्रस्य शरैश्चिच्छेद कार्मुकम्   ॥08-033-027॥</td></tr>
<tr><td>ततः संधाय नवतिं निमेषान्नतपर्वणाम्। <br>बिभेद कवचं राज्ञो रणे कर्णः शितैः शरैः   ॥08-033-028॥</td></tr>
<tr><td>तद्वर्म हेमविकृतं रराज निपतत्तदा। <br>सविद्युदभ्रं सवितुः शिष्टं वातहतं यथा   ॥08-033-029॥</td></tr>
<tr><td>तदङ्गं पुरुषेन्द्रस्य भ्रष्टवर्म व्यरोचत। <br>रत्नैरलंकृतं दिव्यैर्व्यभ्रं निशि यथा नभः   ॥08-033-030॥</td></tr>
<tr><td>स विवर्मा शरैः पार्थो रुधिरेण समुक्षितः। <br>क्रुद्धः सर्वायसीं शक्तिं चिक्षेपाधिरथिं प्रति   ॥08-033-031॥</td></tr>
<tr><td>तां ज्वलन्तीमिवाकाशे शरैश्चिच्छेद सप्तभिः। <br>सा छिन्ना भूमिमपतन्महेष्वासस्य सायकैः   ॥08-033-032॥</td></tr>
<tr><td>ततो बाह्वोर्ललाटे च हृदि चैव युधिष्ठिरः। <br>चतुर्भिस्तोमरैः कर्णं ताडयित्वा मुदानदत्   ॥08-033-033॥</td></tr>
<tr><td>उद्भिन्नरुधिरः कर्णः क्रुद्धः सर्प इव श्वसन्। <br>ध्वजं चिच्छेद भल्लेन त्रिभिर्विव्याध पाण्डवम्। <br>इषुधी चास्य चिच्छेद रथं च तिलशोऽच्छिनत्   ॥08-033-034॥</td></tr>
<tr><td>एवं पार्थो व्यपायात्स निहतप्रार्ष्टिसारथिः। <br>अशक्नुवन्प्रमुखतः स्थातुं कर्णस्य दुर्मनाः   ॥08-033-035॥</td></tr>
<tr><td>तमभिद्रुत्य राधेयः स्कन्धं संस्पृश्य पाणिना। <br>अब्रवीत्प्रहसन्राजन्कुत्सयन्निव पाण्डवम्   ॥08-033-036॥</td></tr>
<tr><td>कथं नाम कुले जातः क्षत्रधर्मे व्यवस्थितः। <br>प्रजह्यात्समरे शत्रून्प्राणान्रक्षन्महाहवे   ॥08-033-037॥</td></tr>
<tr><td>न भवान्क्षत्रधर्मेषु कुशलोऽसीति मे मतिः। <br>ब्राह्मे बले भवान्युक्तः स्वाध्याये यज्ञकर्मणि   ॥08-033-038॥</td></tr>
<tr><td>मा स्म युध्यस्व कौन्तेय मा च वीरान्समासदः। <br>मा चैनानप्रियं ब्रूहि मा च व्रज महारणम्   ॥08-033-039॥</td></tr>
<tr><td>एवमुक्त्वा ततः पार्थं विसृज्य च महाबलः। <br>न्यहनत्पाण्डवीं सेनां वज्रहस्त इवासुरीम्। <br>ततः प्रायाद्द्रुतं राजन्व्रीडन्निव जनेश्वरः   ॥08-033-040॥</td></tr>
<tr><td>अथ प्रयान्तं राजानमन्वयुस्ते तदाच्युतम्। <br>चेदिपाण्डवपाञ्चालाः सात्यकिश्च महारथः। <br>द्रौपदेयास्तथा शूरा माद्रीपुत्रौ च पाण्डवौ   ॥08-033-041॥</td></tr>
<tr><td>ततो युधिष्ठिरानीकं दृष्ट्वा कर्णः पराङ्मुखम्। <br>कुरुभिः सहितो वीरैः पृष्ठगैः पृष्ठमन्वयात्   ॥08-033-042॥</td></tr>
<tr><td>शङ्खभेरीनिनादैश्च कार्मुकाणां च निस्वनैः। <br>बभूव धार्तराष्ट्राणां सिंहनादरवस्तदा   ॥08-033-043॥</td></tr>
<tr><td>युधिष्ठिरस्तु कौरव्य रथमारुह्य सत्वरः। <br>श्रुतकीर्तेर्महाराज दृष्टवान्कर्णविक्रमम्   ॥08-033-044॥</td></tr>
<tr><td>काल्यमानं बलं दृष्ट्वा धर्मराजो युधिष्ठिरः। <br>तान्योधानब्रवीत्क्रुद्धो हतैनं वै सहस्रशः   ॥08-033-045॥</td></tr>
<tr><td>ततो राज्ञाभ्यनुज्ञाताः पाण्डवानां महारथाः। <br>भीमसेनमुखाः सर्वे पुत्रांस्ते प्रत्युपाद्रवन्   ॥08-033-046॥</td></tr>
<tr><td>अभवत्तुमुलः शब्दो योधानां तत्र भारत। <br>हस्त्यश्वरथपत्तीनां शस्त्राणां च ततस्ततः   ॥08-033-047॥</td></tr>
<tr><td>उत्तिष्ठत प्रहरत प्रैताभिपततेति च। <br>इति ब्रुवाणा अन्योन्यं जघ्नुर्योधा रणाजिरे   ॥08-033-048॥</td></tr>
<tr><td>अभ्रच्छायेव तत्रासीच्छरवृष्टिभिरम्बरे। <br>समावृत्तैर्नरवरैर्निघ्नद्भिरितरेतरम्   ॥08-033-049॥</td></tr>
<tr><td>विपताकाध्वजच्छत्रा व्यश्वसूतायुधा रणे। <br>व्यङ्गाङ्गावयवाः पेतुः क्षितौ क्षीणा हतेश्वराः   ॥08-033-050॥</td></tr>
<tr><td>प्रवराणीव शैलानां शिखराणि द्विपोत्तमाः। <br>सारोहा निहताः पेतुर्वज्रभिन्ना इवाद्रयः   ॥08-033-051॥</td></tr>
<tr><td>छिन्नभिन्नविपर्यस्तैर्वर्मालंकारविग्रहैः। <br>सारोहास्तुरगाः पेतुर्हतवीराः सहस्रशः   ॥08-033-052॥</td></tr>
<tr><td>विप्रविद्धायुधाङ्गाश्च द्विरदाश्वरथैर्हताः। <br>प्रतिवीरैश्च संमर्दे पत्तिसंघाः सहस्रशः   ॥08-033-053॥</td></tr>
<tr><td>विशालायतताम्राक्षैः पद्मेन्दुसदृशाननैः। <br>शिरोभिर्युद्धशौण्डानां सर्वतः संस्तृता मही   ॥08-033-054॥</td></tr>
<tr><td>तथा तु वितते व्योम्नि निस्वनं शुश्रुवुर्जनाः। <br>विमानैरप्सरःसंघैर्गीतवादित्रनिस्वनैः   ॥08-033-055॥</td></tr>
<tr><td>हतान्कृत्तानभिमुखान्वीरान्वीरैः सहस्रशः। <br>आरोप्यारोप्य गच्छन्ति विमानेष्वप्सरोगणाः   ॥08-033-056॥</td></tr>
<tr><td>तद्दृष्ट्वा महदाश्चर्यं प्रत्यक्षं स्वर्गलिप्सया। <br>प्रहृष्टमनसः शूराः क्षिप्रं जग्मुः परस्परम्   ॥08-033-057॥</td></tr>
<tr><td>रथिनो रथिभिः सार्धं चित्रं युयुधुराहवे। <br>पत्तयः पत्तिभिर्नागा नागैः सह हयैर्हयाः   ॥08-033-058॥</td></tr>
<tr><td>एवं प्रवृत्ते संग्रामे गजवाजिजनक्षये। <br>सैन्ये च रजसा व्याप्ते स्वे स्वाञ्जघ्नुः परे परान्   ॥08-033-059॥</td></tr>
<tr><td>कचाकचि बभौ युद्धं दन्तादन्ति नखानखि। <br>मुष्टियुद्धं नियुद्धं च देहपाप्मविनाशनम्   ॥08-033-060॥</td></tr>
<tr><td>तथा वर्तति संग्रामे गजवाजिजनक्षये। <br>नराश्वगजदेहेभ्यः प्रसृता लोहितापगा। <br>नराश्वगजदेहान्सा व्युवाह पतितान्बहून्   ॥08-033-061॥</td></tr>
<tr><td>नराश्वगजसंबाधे नराश्वगजसादिनाम्। <br>लोहितोदा महाघोरा नदी लोहितकर्दमा। <br>नराश्वगजदेहान्सा वहन्ती भीरुभीषणी   ॥08-033-062॥</td></tr>
<tr><td>तस्याः परमपारं च व्रजन्ति विजयैषिणः। <br>गाधेन च प्लवन्तश्च निमज्ज्योन्मज्ज्य चापरे   ॥08-033-063॥</td></tr>
<tr><td>ते तु लोहितदिग्धाङ्गा रक्तवर्मायुधाम्बराः। <br>सस्नुस्तस्यां पपुश्चासृङ्मम्लुश्च भरतर्षभ   ॥08-033-064॥</td></tr>
<tr><td>रथानश्वान्नरान्नागानायुधाभरणानि च। <br>वसनान्यथ वर्माणि हन्यमानान्हतानपि। <br>भूमिं खं द्यां दिशश्चैव प्रायः पश्याम लोहितम्   ॥08-033-065॥</td></tr>
<tr><td>लोहितस्य तु गन्धेन स्पर्शेन च रसेन च। <br>रूपेण चातिरिक्तेन शब्देन च विसर्पता। <br>विषादः सुमहानासीत्प्रायः सैन्यस्य भारत   ॥08-033-066॥</td></tr>
<tr><td>तत्तु विप्रहतं सैन्यं भीमसेनमुखैस्तव। <br>भूयः समाद्रवन्वीराः सात्यकिप्रमुखा रथाः   ॥08-033-067॥</td></tr>
<tr><td>तेषामापततां वेगमविषह्य महात्मनाम्। <br>पुत्राणां ते महत्सैन्यमासीद्राजन्पराङ्मुखम्   ॥08-033-068॥</td></tr>
<tr><td>तत्प्रकीर्णरथाश्वेभं नरवाजिसमाकुलम्। <br>विध्वस्तचर्मकवचं प्रविद्धायुधकार्मुकम्   ॥08-033-069॥</td></tr>
<tr><td>व्यद्रवत्तावकं सैन्यं लोड्यमानं समन्ततः। <br>सिंहार्दितं महारण्ये यथा गजकुलं तथा   ॥08-033-070॥</td></tr>
</table>
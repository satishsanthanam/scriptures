Verse
 जनमेजय उवाच। <br>श्रुत्वा कर्णं हतं युद्धे पुत्रांश्चैवापलायिनः। <br>नरेन्द्रः किंचिदाश्वस्तो द्विजश्रेष्ठ किमब्रवीत्   ॥08-005-001॥
प्राप्तवान्परमं दुःखं पुत्रव्यसनजं महत्। <br>तस्मिन्यदुक्तवान्काले तन्ममाचक्ष्व पृच्छतः   ॥08-005-002॥
 वैशंपायन उवाच। <br>श्रुत्वा कर्णस्य निधनमश्रद्धेयमिवाद्भुतम्। <br>भूतसंमोहनं भीमं मेरोः पर्यसनं यथा   ॥08-005-003॥
चित्तमोहमिवायुक्तं भार्गवस्य महामतेः। <br>पराजयमिवेन्द्रस्य द्विषद्भ्यो भीमकर्मणः   ॥08-005-004॥
दिवः प्रपतनं भानोरुर्व्यामिव महाद्युतेः। <br>संशोषणमिवाचिन्त्यं समुद्रस्याक्षयाम्भसः   ॥08-005-005॥
महीवियद्दिगीशानां सर्वनाशमिवाद्भुतम्। <br>कर्मणोरिव वैफल्यमुभयोः पुण्यपापयोः   ॥08-005-006॥
संचिन्त्य निपुणं बुद्ध्या धृतराष्ट्रो जनेश्वरः। <br>नेदमस्तीति संचिन्त्य कर्णस्य निधनं प्रति   ॥08-005-007॥
प्राणिनामेतदात्मत्वात्स्यादपीति विनाशनम्। <br>शोकाग्निना दह्यमानो धम्यमान इवाशयः   ॥08-005-008॥
विध्वस्तात्मा श्वसन्दीनो हा हेत्युक्त्वा सुदुःखितः। <br>विललाप महाराज धृतराष्ट्रोऽम्बिकासुतः   ॥08-005-009॥
 धृतराष्ट्र उवाच। <br>संजयाधिरथो वीरः सिंहद्विरदविक्रमः। <br>वृषमप्रतिमस्कन्धो वृषभाक्षगतिस्वनः   ॥08-005-010॥
वृषभो वृषभस्येव यो युद्धे न निवर्तते। <br>शत्रोरपि महेन्द्रस्य वज्रसंहननो युवा   ॥08-005-011॥
यस्य ज्यातलशब्देन शरवृष्टिरवेण च। <br>रथाश्वनरमातङ्गा नावतिष्ठन्ति संयुगे   ॥08-005-012॥
यमाश्रित्य महाबाहुं द्विषत्संघघ्नमच्युतम्। <br>दुर्योधनोऽकरोद्वैरं पाण्डुपुत्रैर्महाबलैः   ॥08-005-013॥
स कथं रथिनां श्रेष्ठः कर्णः पार्थेन संयुगे। <br>निहतः पुरुषव्याघ्रः प्रसह्यासह्यविक्रमः   ॥08-005-014॥
यो नामन्यत वै नित्यमच्युतं न धनंजयम्। <br>न वृष्णीनपि तानन्यान्स्वबाहुबलमाश्रितः   ॥08-005-015॥
शार्ङ्गगाण्डीवधन्वानौ सहितावपराजितौ। <br>अहं दिव्याद्रथादेकः पातयिष्यामि संयुगे   ॥08-005-016॥
इति यः सततं मन्दमवोचल्लोभमोहितम्। <br>दुर्योधनमपादीनं राज्यकामुकमातुरम्   ॥08-005-017॥
यश्चाजैषीदतिबलानमित्रानपि दुर्जयान्। <br>गान्धारान्मद्रकान्मत्स्यांस्त्रिगर्तांस्तङ्गणाञ्शकान्   ॥08-005-018॥
पाञ्चालांश्च विदेहांश्च कुणिन्दान्काशिकोसलान्। <br>सुह्मानङ्गांश्च पुण्ड्रांश्च निषादान्वङ्गकीचकान्   ॥08-005-019॥
वत्सान्कलिङ्गांस्तरलानश्मकानृषिकांस्तथा। <br>यो जित्वा समरे वीरश्चक्रे बलिभृतः पुरा   ॥08-005-020॥
उच्चैःश्रवा वरोऽश्वानां राज्ञां वैश्रवणो वरः। <br>वरो महेन्द्रो देवानां कर्णः प्रहरतां वरः   ॥08-005-021॥
यं लब्ध्वा मागधो राजा सान्त्वमानार्थगौरवैः। <br>अरौत्सीत्पार्थिवं क्षत्रमृते कौरवयादवान्   ॥08-005-022॥
तं श्रुत्वा निहतं कर्णं द्वैरथे सव्यसाचिना। <br>शोकार्णवे निमग्नोऽहमप्लवः सागरे यथा   ॥08-005-023॥
ईदृशैर्यद्यहं दुःखैर्न विनश्यामि संजय। <br>वज्राद्दृढतरं मन्ये हृदयं मम दुर्भिदम्   ॥08-005-024॥
ज्ञातिसंबन्धिमित्राणामिमं श्रुत्वा पराजयम्। <br>को मदन्यः पुमाँल्लोके न जह्यात्सूत जीवितम्   ॥08-005-025॥
विषमग्निं प्रपातं वा पर्वताग्रादहं वृणे। <br>न हि शक्ष्यामि दुःखानि सोढुं कष्टानि संजय   ॥08-005-026॥
 संजय उवाच। <br>श्रिया कुलेन यशसा तपसा च श्रुतेन च। <br>त्वामद्य सन्तो मन्यन्ते ययातिमिव नाहुषम्   ॥08-005-027॥
श्रुते महर्षिप्रतिमः कृतकृत्योऽसि पार्थिव। <br>पर्यवस्थापयात्मानं मा विषादे मनः कृथाः   ॥08-005-028॥
 धृतराष्ट्र उवाच। <br>दैवमेव परं मन्ये धिक्पौरुषमनर्थकम्। <br>यत्र रामप्रतीकाशः कर्णोऽहन्यत संयुगे   ॥08-005-029॥
हत्वा युधिष्ठिरानीकं पाञ्चालानां रथव्रजान्। <br>प्रताप्य शरवर्षेण दिशः सर्वा महारथः   ॥08-005-030॥
मोहयित्वा रणे पार्थान्वज्रहस्त इवासुरान्। <br>स कथं निहतः शेते वातरुग्ण इव द्रुमः   ॥08-005-031॥
शोकस्यान्तं न पश्यामि समुद्रस्येव विप्लुकाः। <br>चिन्ता मे वर्धते तीव्रा मुमूर्षा चापि जायते   ॥08-005-032॥
कर्णस्य निधनं श्रुत्वा विजयं फल्गुनस्य च। <br>अश्रद्धेयमहं मन्ये वधं कर्णस्य संजय   ॥08-005-033॥
वज्रसारमयं नूनं हृदयं सुदृढं मम। <br>यच्छ्रुत्वा पुरुषव्याघ्रं हतं कर्णं न दीर्यते   ॥08-005-034॥
आयुर्नूनं सुदीर्घं मे विहितं दैवतैः पुरा। <br>यत्र कर्णं हतं श्रुत्वा जीवामीह सुदुःखितः   ॥08-005-035॥
धिग्जीवितमिदं मेऽद्य सुहृद्धीनस्य संजय। <br>अद्य चाहं दशामेतां गतः संजय गर्हिताम्। <br>कृपणं वर्तयिष्यामि शोच्यः सर्वस्य मन्दधीः   ॥08-005-036॥
अहमेव पुरा भूत्वा सर्वलोकस्य सत्कृतः। <br>परिभूतः कथं सूत पुनः शक्ष्यामि जीवितुम्। <br>दुःखात्सुदुःखं व्यसनं प्राप्तवानस्मि संजय   ॥08-005-037॥
तस्माद्भीष्मवधे चैव द्रोणस्य च महात्मनः। <br>नात्र शेषं प्रपश्यामि सूतपुत्रे हते युधि   ॥08-005-038॥
स हि पारं महानासीत्पुत्राणां मम संजय। <br>युद्धे विनिहतः शूरो विसृजन्सायकान्बहून्   ॥08-005-039॥
को हि मे जीवितेनार्थस्तमृते पुरुषर्षभम्। <br>रथादतिरथो नूनमपतत्सायकार्दितः   ॥08-005-040॥
पर्वतस्येव शिखरं वज्रपातविदारितम्। <br>शयीत पृथिवीं नूनं शोभयन्रुधिरोक्षितः। <br>मातङ्ग इव मत्तेन मातङ्गेन निपातितः   ॥08-005-041॥
यद्बलं धार्तराष्ट्राणां पाण्डवानां यतो भयम्। <br>सोऽर्जुनेन हतः कर्णः प्रतिमानं धनुष्मताम्   ॥08-005-042॥
स हि वीरो महेष्वासः पुत्राणामभयंकरः। <br>शेते विनिहतो वीरः शक्रेणेव यथा बलः   ॥08-005-043॥
पङ्गोरिवाध्वगमनं दरिद्रस्येव कामितम्। <br>दुर्योधनस्य चाकूतं तृषितस्येव पिप्लुकाः   ॥08-005-044॥
अन्यथा चिन्तितं कार्यमन्यथा तत्तु जायते। <br>अहो नु बलवद्दैवं कालश्च दुरतिक्रमः   ॥08-005-045॥
पलायमानः कृपणं दीनात्मा दीनपौरुषः। <br>कच्चिन्न निहतः सूत पुत्रो दुःशासनो मम   ॥08-005-046॥
कच्चिन्न नीचाचरितं कृतवांस्तात संयुगे। <br>कच्चिन्न निहतः शूरो यथा न क्षत्रिया हताः   ॥08-005-047॥
युधिष्ठिरस्य वचनं मा युद्धमिति सर्वदा। <br>दुर्योधनो नाभ्यगृह्णान्मूढः पथ्यमिवौषधम्   ॥08-005-048॥
शरतल्पे शयानेन भीष्मेण सुमहात्मना। <br>पानीयं याचितः पार्थः सोऽविध्यन्मेदिनीतलम्   ॥08-005-049॥
जलस्य धारां विहितां दृष्ट्वा तां पाण्डवेन ह। <br>अब्रवीत्स महाबाहुस्तात संशाम्य पाण्डवैः   ॥08-005-050॥
प्रशमाद्धि भवेच्छान्तिर्मदन्तं युद्धमस्तु च। <br>भ्रातृभावेन पृथिवीं भुङ्क्ष्व पाण्डुसुतैः सह   ॥08-005-051॥
अकुर्वन्वचनं तस्य नूनं शोचति मे सुतः। <br>तदिदं समनुप्राप्तं वचनं दीर्घदर्शिनः   ॥08-005-052॥
अहं तु निहतामात्यो हतपुत्रश्च संजय। <br>द्यूततः कृच्छ्रमापन्नो लूनपक्ष इव द्विजः   ॥08-005-053॥
यथा हि शकुनिं गृह्य छित्त्वा पक्षौ च संजय। <br>विसर्जयन्ति संहृष्टाः क्रीडमानाः कुमारकाः   ॥08-005-054॥
छिन्नपक्षतया तस्य गमनं नोपपद्यते। <br>तथाहमपि संप्राप्तो लूनपक्ष इव द्विजः   ॥08-005-055॥
क्षीणः सर्वार्थहीनश्च निर्बन्धुर्ज्ञातिवर्जितः। <br>कां दिशं प्रतिपत्स्यामि दीनः शत्रुवशं गतः   ॥08-005-056॥
दुर्योधनस्य वृद्ध्यर्थं पृथिवीं योऽजयत्प्रभुः। <br>स जितः पाण्डवैः शूरैः समर्थैर्वीर्यशालिभिः   ॥08-005-057॥
तस्मिन्हते महेष्वासे कर्णे युधि किरीटिना। <br>के वीराः पर्यवर्तन्त तन्ममाचक्ष्व संजय   ॥08-005-058॥
कच्चिन्नैकः परित्यक्तः पाण्डवैर्निहतो रणे। <br>उक्तं त्वया पुरा वीर यथा वीरा निपातिताः   ॥08-005-059॥
भीष्ममप्रतियुध्यन्तं शिखण्डी सायकोत्तमैः। <br>पातयामास समरे सर्वशस्त्रभृतां वरम्   ॥08-005-060॥
तथा द्रौपदिना द्रोणो न्यस्तसर्वायुधो युधि। <br>युक्तयोगो महेष्वासः शरैर्बहुभिराचितः। <br>निहतः खड्गमुद्यम्य धृष्टद्युम्नेन संजय   ॥08-005-061॥
अन्तरेण हतावेतौ छलेन च विशेषतः। <br>अश्रौषमहमेतद्वै भीष्मद्रोणौ निपातितौ   ॥08-005-062॥
भीष्मद्रोणौ हि समरे न हन्याद्वज्रभृत्स्वयम्। <br>न्यायेन युध्यमानौ हि तद्वै सत्यं ब्रवीमि ते   ॥08-005-063॥
कर्णं त्वस्यन्तमस्त्राणि दिव्यानि च बहूनि च। <br>कथमिन्द्रोपमं वीरं मृत्युर्युद्धे समस्पृशत्   ॥08-005-064॥
यस्य विद्युत्प्रभां शक्तिं दिव्यां कनकभूषणाम्। <br>प्रायच्छद्द्विषतां हन्त्रीं कुण्डलाभ्यां पुरंदरः   ॥08-005-065॥
यस्य सर्पमुखो दिव्यः शरः कनकभूषणः। <br>अशेत निहतः पत्री चन्दनेष्वरिसूदनः   ॥08-005-066॥
भीष्मद्रोणमुखान्वीरान्योऽवमन्य महारथान्। <br>जामदग्न्यान्महाघोरं ब्राह्ममस्त्रमशिक्षत   ॥08-005-067॥
यश्च द्रोणमुखान्दृष्ट्वा विमुखानर्दिताञ्शरैः। <br>सौभद्रस्य महाबाहुर्व्यधमत्कार्मुकं शरैः   ॥08-005-068॥
यश्च नागायुतप्राणं वातरंहसमच्युतम्। <br>विरथं भ्रातरं कृत्वा भीमसेनमुपाहसत्   ॥08-005-069॥
सहदेवं च निर्जित्य शरैः संनतपर्वभिः। <br>कृपया विरथं कृत्वा नाहनद्धर्मवित्तया   ॥08-005-070॥
यश्च मायासहस्राणि ध्वंसयित्वा रणोत्कटम्। <br>घटोत्कचं राक्षसेन्द्रं शक्रशक्त्याभिजघ्निवान्   ॥08-005-071॥
एतानि दिवसान्यस्य युद्धे भीतो धनंजयः। <br>नागमद्द्वैरथं वीरः स कथं निहतो रणे   ॥08-005-072॥
रथसङ्गो न चेत्तस्य धनुर्वा न व्यशीर्यत। <br>न चेदस्त्राणि निर्णेशुः स कथं निहतः परैः   ॥08-005-073॥
को हि शक्तो रणे कर्णं विधुन्वानं महद्धनुः। <br>विमुञ्चन्तं शरान्घोरान्दिव्यान्यस्त्राणि चाहवे। <br>जेतुं पुरुषशार्दूलं शार्दूलमिव वेगितम्   ॥08-005-074॥
ध्रुवं तस्य धनुश्छिन्नं रथो वापि गतो महीम्। <br>अस्त्राणि वा प्रनष्टानि यथा शंससि मे हतम्। <br>न ह्यन्यदनुपश्यामि कारणं तस्य नाशने   ॥08-005-075॥
न हन्यामर्जुनं यावत्तावत्पादौ न धावये। <br>इति यस्य महाघोरं व्रतमासीन्महात्मनः   ॥08-005-076॥
यस्य भीतो वने नित्यं धर्मराजो युधिष्ठिरः। <br>त्रयोदश समा निद्रां न लेभे पुरुषर्षभः   ॥08-005-077॥
यस्य वीर्यवतो वीर्यं समाश्रित्य महात्मनः। <br>मम पुत्रः सभां भार्यां पाण्डूनां नीतवान्बलात्   ॥08-005-078॥
तत्र चापि सभामध्ये पाण्डवानां च पश्यताम्। <br>दासभार्येति पाञ्चालीमब्रवीत्कुरुसंसदि   ॥08-005-079॥
यश्च गाण्डीवमुक्तानां स्पर्शमुग्रमचिन्तयन्। <br>अपतिर्ह्यसि कृष्णेति ब्रुवन्पार्थानवैक्षत   ॥08-005-080॥
यस्य नासीद्भयं पार्थैः सपुत्रैः सजनार्दनैः। <br>स्वबाहुबलमाश्रित्य मुहूर्तमपि संजय   ॥08-005-081॥
तस्य नाहं वधं मन्ये देवैरपि सवासवैः। <br>प्रतीपमुपधावद्भिः किं पुनस्तात पाण्डवैः   ॥08-005-082॥
न हि ज्यां स्पृशमानस्य तलत्रे चापि गृह्णतः। <br>पुमानाधिरथेः कश्चित्प्रमुखे स्थातुमर्हति   ॥08-005-083॥
अपि स्यान्मेदिनी हीना सोमसूर्यप्रभांशुभिः। <br>न वधः पुरुषेन्द्रस्य समरेष्वपलायिनः   ॥08-005-084॥
यदि मन्दः सहायेन भ्रात्रा दुःशासनेन च। <br>वासुदेवस्य दुर्बुद्धिः प्रत्याख्यानमरोचयत्   ॥08-005-085॥
स नूनमृषभस्कन्धं दृष्ट्वा कर्णं निपातितम्। <br>दुःशासनं च निहतं मन्ये शोचति पुत्रकः   ॥08-005-086॥
हतं वैकर्तनं श्रुत्वा द्वैरथे सव्यसाचिना। <br>जयतः पाण्डवान्दृष्ट्वा किं स्विद्दुर्योधनोऽब्रवीत्   ॥08-005-087॥
दुर्मर्षणं हतं श्रुत्वा वृषसेनं च संयुगे। <br>प्रभग्नं च बलं दृष्ट्वा वध्यमानं महारथैः   ॥08-005-088॥
पराङ्मुखांस्तथा राज्ञः पलायनपरायणान्। <br>विद्रुतान्रथिनो दृष्ट्वा मन्ये शोचति पुत्रकः   ॥08-005-089॥
अनेयश्चाभिमानेन बालबुद्धिरमर्षणः। <br>हतोत्साहं बलं दृष्ट्वा किं स्विद्दुर्योधनोऽब्रवीत्   ॥08-005-090॥
भ्रातरं निहतं दृष्ट्वा भीमसेनेन संयुगे। <br>रुधिरं पीयमानेन किं स्विद्दुर्योधनोऽब्रवीत्   ॥08-005-091॥
सह गान्धारराजेन सभायां यदभाषत। <br>कर्णोऽर्जुनं रणे हन्ता हते तस्मिन्किमब्रवीत्   ॥08-005-092॥
द्यूतं कृत्वा पुरा हृष्टो वञ्चयित्वा च पाण्डवान्। <br>शकुनिः सौबलस्तात हते कर्णे किमब्रवीत्   ॥08-005-093॥
कृतवर्मा महेष्वासः सात्वतानां महारथः। <br>कर्णं विनिहतं दृष्ट्वा हार्दिक्यः किमभाषत   ॥08-005-094॥
ब्राह्मणाः क्षत्रिया वैश्या यस्य शिक्षामुपासते। <br>धनुर्वेदं चिकीर्षन्तो द्रोणपुत्रस्य धीमतः   ॥08-005-095॥
युवा रूपेण संपन्नो दर्शनीयो महायशाः। <br>अश्वत्थामा हते कर्णे किमभाषत संजय   ॥08-005-096॥
आचार्यत्वं धनुर्वेदे गतः परमतत्त्ववित्। <br>कृपः शारद्वतस्तात हते कर्णे किमब्रवीत्   ॥08-005-097॥
मद्रराजो महेष्वासः शल्यः समितिशोभनः। <br>दिष्टं तेन हि तत्सर्वं यथा कर्णो निपातितः   ॥08-005-098॥
ये च केचन राजानः पृथिव्यां योद्धुमागताः। <br>वैकर्तनं हतं दृष्ट्वा किमभाषन्त संजय   ॥08-005-099॥
कर्णे तु निहते वीरे रथव्याघ्रे नरर्षभे। <br>किं वो मुखमनीकानामासीत्संजय भागशः   ॥08-005-100॥
मद्रराजः कथं शल्यो नियुक्तो रथिनां वरः। <br>वैकर्तनस्य सारथ्ये तन्ममाचक्ष्व संजय   ॥08-005-101॥
केऽरक्षन्दक्षिणं चक्रं सूतपुत्रस्य संयुगे। <br>वामं चक्रं ररक्षुर्वा के वा वीरस्य पृष्ठतः   ॥08-005-102॥
के कर्णं वाजहुः शूराः के क्षुद्राः प्राद्रवन्भयात्। <br>कथं च वः समेतानां हतः कर्णो महारथः   ॥08-005-103॥
पाण्डवाश्च कथं शूराः प्रत्युदीयुर्महारथम्। <br>सृजन्तं शरवर्षाणि वारिधारा इवाम्बुदम्   ॥08-005-104॥
स च सर्पमुखो दिव्यो महेषुप्रवरस्तदा। <br>व्यर्थः कथं समभवत्तन्ममाचक्ष्व संजय   ॥08-005-105॥
मामकस्यास्य सैन्यस्य हृतोत्सेधस्य संजय। <br>अवशेषं न पश्यामि ककुदे मृदिते सति   ॥08-005-106॥
तौ हि वीरौ महेष्वासौ मदर्थे कुरुसत्तमौ। <br>भीष्मद्रोणौ हतौ श्रुत्वा को न्वर्थो जीवितेन मे   ॥08-005-107॥
न मृष्यामि च राधेयं हतमाहवशोभिनम्। <br>यस्य बाह्वोर्बलं तुल्यं कुञ्जराणां शतं शतम्   ॥08-005-108॥
द्रोणे हते च यद्वृत्तं कौरवाणां परैः सह। <br>संग्रामे नरवीराणां तन्ममाचक्ष्व संजय   ॥08-005-109॥
यथा च कर्णः कौन्तेयैः सह युद्धमयोजयत्। <br>यथा च द्विषतां हन्ता रणे शान्तस्तदुच्यताम्   ॥08-005-110॥

<table border = "1"><tr><td>Verse</td></tr>
<tr><td> संजय उवाच। <br>अथ त्विदानीं तुमुले विमर्दे; द्विषद्भिरेको बहुभिः समावृतः। <br>महाभये सारथिमित्युवाच; भीमश्चमूं वारयन्धार्तराष्ट्रीम्। <br>त्वं सारथे याहि जवेन वाहै;र्नयाम्येतान्धार्तराष्ट्रान्यमाय   ॥08-054-001॥</td></tr>
<tr><td>संचोदितो भीमसेनेन चैवं; स सारथिः पुत्रबलं त्वदीयम्। <br>प्रायात्ततः सारथिरुग्रवेगो; यतो भीमस्तद्बलं गन्तुमैच्छत्   ॥08-054-002॥</td></tr>
<tr><td>ततोऽपरे नागरथाश्वपत्तिभिः; प्रत्युद्ययुः कुरवस्तं समन्तात्। <br>भीमस्य वाहाग्र्यमुदारवेगं; समन्ततो बाणगणैर्निजघ्नुः   ॥08-054-003॥</td></tr>
<tr><td>ततः शरानापततो महात्मा; चिच्छेद बाणैस्तपनीयपुङ्खैः। <br>ते वै निपेतुस्तपनीयपुङ्खा; द्विधा त्रिधा भीमशरैर्निकृत्ताः   ॥08-054-004॥</td></tr>
<tr><td>ततो राजन्नागरथाश्वयूनां; भीमाहतानां तव राजमध्ये। <br>घोरो निनादः प्रबभौ नरेन्द्र; वज्राहतानामिव पर्वतानाम्   ॥08-054-005॥</td></tr>
<tr><td>ते वध्यमानाश्च नरेन्द्रमुख्या; निर्भिन्ना वै भीमसेनप्रवेकैः। <br>भीमं समन्तात्समरेऽध्यरोह;न्वृक्षं शकुन्ता इव पुष्पहेतोः   ॥08-054-006॥</td></tr>
<tr><td>ततोऽभिपातं तव सैन्यमध्ये; प्रादुश्चक्रे वेगमिवात्तवेगः। <br>यथान्तकाले क्षपयन्दिधक्षु;र्भूतान्तकृत्काल इवात्तदण्डः   ॥08-054-007॥</td></tr>
<tr><td>तस्यातिवेगस्य रणेऽतिवेगं; नाशक्नुवन्धारयितुं त्वदीयाः। <br>व्यात्ताननस्यापततो यथैव; कालस्य काले हरतः प्रजा वै   ॥08-054-008॥</td></tr>
<tr><td>ततो बलं भारत भारतानां; प्रदह्यमानं समरे महात्मन्। <br>भीतं दिशोऽकीर्यत भीमनुन्नं; महानिलेनाभ्रगणो यथैव   ॥08-054-009॥</td></tr>
<tr><td>ततो धीमान्सारथिमब्रवीद्बली; स भीमसेनः पुनरेव हृष्टः। <br>सूताभिजानीहि परान्स्वकान्वा; रथान्ध्वजांश्चापततः समेतान्। <br>युध्यन्नहं नाभिजानामि किंचि;न्मा सैन्यं स्वं छादयिष्ये पृषत्कैः   ॥08-054-010॥</td></tr>
<tr><td>अरीन्विशोकाभिनिरीक्ष्य सर्वतो; मनस्तु चिन्ता प्रदुनोति मे भृशम्। <br>राजातुरो नागमद्यत्किरीटी; बहूनि दुःखान्यभिजातोऽस्मि सूत   ॥08-054-011॥</td></tr>
<tr><td>एतद्दुःखं सारथे धर्मराजो; यन्मां हित्वा यातवाञ्शत्रुमध्ये। <br>नैनं जीवन्नापि जानाम्यजीव;न्बीभत्सुं वा तन्ममाद्यातिदुःखम्   ॥08-054-012॥</td></tr>
<tr><td>सोऽहं द्विषत्सैन्यमुदग्रकल्पं; विनाशयिष्ये परमप्रतीतः। <br>एतान्निहत्याजिमध्ये समेता;न्प्रीतो भविष्यामि सह त्वयाद्य   ॥08-054-013॥</td></tr>
<tr><td>सर्वांस्तूणीरान्मार्गणान्वान्ववेक्ष्य; किं शिष्टं स्यात्सायकानां रथे मे। <br>का वा जातिः किं प्रमाणं च तेषां; ज्ञात्वा व्यक्तं तन्ममाचक्ष्व सूत   ॥08-054-014॥</td></tr>
<tr><td> विशोक उवाच। <br>षण्मार्गणानामयुतानि वीर; क्षुराश्च भल्लाश्च तथायुताख्याः। <br>नाराचानां द्वे सहस्रे तु वीर; त्रीण्येव च प्रदराणां च पार्थ   ॥08-054-015॥</td></tr>
<tr><td>अस्त्यायुधं पाण्डवेयावशिष्टं; न यद्वहेच्छकटं षड्गवीयम्। <br>एतद्विद्वन्मुञ्च सहस्रशोऽपि; गदासिबाहुद्रविणं च तेऽस्ति   ॥08-054-016॥</td></tr>
<tr><td> भीम उवाच। <br>सूताद्येमं पश्य भीमप्रमुक्तैः; संभिन्दद्भिः पार्थिवानाशुवेगैः। <br>उग्रैर्बाणैराहवं घोररूपं; नष्टादित्यं मृत्युलोकेन तुल्यम्   ॥08-054-017॥</td></tr>
<tr><td>अद्यैव तद्विदितं पार्थिवानां; भविष्यति आकुमारं च सूत। <br>निमग्नो वा समरे भीमसेन; एकः कुरून्वा समरे विजेता   ॥08-054-018॥</td></tr>
<tr><td>सर्वे संख्ये कुरवो निष्पतन्तु; मां वा लोकाः कीर्तयन्त्वाकुमारम्। <br>सर्वानेकस्तानहं पातयिष्ये; ते वा सर्वे भीमसेनं तुदन्तु   ॥08-054-019॥</td></tr>
<tr><td>आशास्तारः कर्म चाप्युत्तमं वा; तन्मे देवाः केवलं साधयन्तु। <br>आयात्विहाद्यार्जुनः शत्रुघाती; शक्रस्तूर्णं यज्ञ इवोपहूतः   ॥08-054-020॥</td></tr>
<tr><td>ईक्षस्वैतां भारतीं दीर्यमाणा;मेते कस्माद्विद्रवन्ते नरेन्द्राः। <br>व्यक्तं धीमान्सव्यसाची नराग्र्यः; सैन्यं ह्येतच्छादयत्याशु बाणैः   ॥08-054-021॥</td></tr>
<tr><td>पश्य ध्वजांश्च द्रवतो विशोक; नागान्हयान्पत्तिसंघांश्च संख्ये। <br>रथान्विशीर्णाञ्शरशक्तिताडिता;न्पश्यस्वैतान्रथिनश्चैव सूत   ॥08-054-022॥</td></tr>
<tr><td>आपूर्यते कौरवी चाप्यभीक्ष्णं; सेना ह्यसौ सुभृशं हन्यमाना। <br>धनंजयस्याशनितुल्यवेगै;र्ग्रस्ता शरैर्बर्हिसुवर्णवाजैः   ॥08-054-023॥</td></tr>
<tr><td>एते द्रवन्ति स्म रथाश्वनागाः; पदातिसंघानवमर्दयन्तः। <br>संमुह्यमानाः कौरवाः सर्व एव; द्रवन्ति नागा इव दावभीताः। <br>हाहाकृताश्चैव रणे विशोक; मुञ्चन्ति नादान्विपुलान्गजेन्द्राः   ॥08-054-024॥</td></tr>
<tr><td> विशोक उवाच। <br>सर्वे कामाः पाण्डव ते समृद्धाः; कपिध्वजो दृश्यते हस्तिसैन्ये। <br>नीलाद्धनाद्विद्युतमुच्चरन्तीं; तथापश्यं विस्फुरद्वै धनुस्तत्   ॥08-054-025॥</td></tr>
<tr><td>कपिर्ह्यसौ वीक्ष्यते सर्वतो वै; ध्वजाग्रमारुह्य धनंजयस्य। <br>दिवाकराभो मणिरेष दिव्यो; विभ्राजते चैव किरीटसंस्थः   ॥08-054-026॥</td></tr>
<tr><td>पार्श्वे भीमं पाण्डुराभ्रप्रकाशं; पश्येमं त्वं देवदत्तं सुघोषम्। <br>अभीशुहस्तस्य जनार्दनस्य; विगाहमानस्य चमूं परेषाम्   ॥08-054-027॥</td></tr>
<tr><td>रविप्रभं वज्रनाभं क्षुरान्तं; पार्श्वे स्थितं पश्य जनार्दनस्य। <br>चक्रं यशो वर्धयत्केशवस्य; सदार्चितं यदुभिः पश्य वीर   ॥08-054-028॥</td></tr>
<tr><td> भीम उवाच। <br>ददामि ते ग्रामवरांश्चतुर्दश; प्रियाख्याने सारथे सुप्रसन्नः। <br>दसीशतं चापि रथांश्च विंशतिं; यदर्जुनं वेदयसे विशोक   ॥08-054-029॥</td></tr>
</table>
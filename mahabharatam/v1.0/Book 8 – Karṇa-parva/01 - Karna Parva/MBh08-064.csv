Verse
 संजय उवाच। <br>तद्देवनागासुरसिद्धसंघै;र्गन्धर्वयक्षाप्सरसां च संघैः। <br>ब्रह्मर्षिराजर्षिसुपर्णजुष्टं; बभौ वियद्विस्मयनीयरूपम्   ॥08-064-001॥
नानद्यमानं निनदैर्मनोज्ञै;र्वादित्रगीतस्तुतिभिश्च नृत्तैः। <br>सर्वेऽन्तरिक्षे ददृशुर्मनुष्याः; खस्थांश्च तान्विस्मयनीयरूपान्   ॥08-064-002॥
ततः प्रहृष्टाः कुरुपाण्डुयोधा; वादित्रपत्रायुधसिंहनादैः। <br>निनादयन्तो वसुधां दिशश्च; स्वनेन सर्वे द्विषतो निजघ्नुः   ॥08-064-003॥
नानाश्वमातङ्गरथायुताकुलं; वरासिशक्त्यृष्टिनिपातदुःसहम्। <br>अभीरुजुष्टं हतदेहसंकुलं; रणाजिरं लोहितरक्तमाबभौ   ॥08-064-004॥
तथा प्रवृत्तेऽस्त्रभृतां पराभवे; धनंजयश्चाधिरथिश्च सायकैः। <br>दिशश्च सैन्यं च शितैरजिह्मगैः; परस्परं प्रोर्णुवतुः स्म दंशितौ   ॥08-064-005॥
ततस्त्वदीयाश्च परे च सायकैः; कृतेऽन्धकारे विविदुर्न किंचन। <br>भयात्तु तावेव रथौ समाश्रयं;स्तमोनुदौ खे प्रसृता इवांशवः   ॥08-064-006॥
ततोऽस्त्रमस्त्रेण परस्परस्य तौ; विधूय वाताविव पूर्वपश्चिमौ। <br>घनान्धकारे वितते तमोनुदौ; यथोदितौ तद्वदतीव रेजतुः   ॥08-064-007॥
न चाभिमन्तव्यमिति प्रचोदिताः; परे त्वदीयाश्च तदावतस्थिरे। <br>महारथौ तौ परिवार्य सर्वतः; सुरासुरा वासवशम्बराविव   ॥08-064-008॥
मृदङ्गभेरीपणवानकस्वनै;र्निनादिते भारत शङ्खनिस्वनैः। <br>ससिंहनादौ बभतुर्नरोत्तमौ; शशाङ्कसूर्याविव मेघसंप्लवे   ॥08-064-009॥
महाधनुर्मण्डलमध्यगावुभौ; सुवर्चसौ बाणसहस्ररश्मिनौ। <br>दिधक्षमाणौ सचराचरं जग;द्युगास्तसूर्याविव दुःसहौ रणे   ॥08-064-010॥
उभावजेयावहितान्तकावुभौ; जिघांसतुस्तौ कृतिनौ परस्परम्। <br>महाहवे वीरवरौ समीयतु;र्यथेन्द्रजम्भाविव कर्णपाण्डवौ   ॥08-064-011॥
ततो महास्त्राणि महाधनुर्धरौ; विमुञ्चमानाविषुभिर्भयानकैः। <br>नराश्वनागानमितौ निजघ्नतुः; परस्परं जघ्नतुरुत्तमेषुभिः   ॥08-064-012॥
ततो विसस्रुः पुनरर्दिताः शरै;र्नरोत्तमाभ्यां कुरुपाण्डवाश्रयाः। <br>सनागपत्त्यश्वरथा दिशो गता;स्तथा यथा सिंहभयाद्वनौकसः   ॥08-064-013॥
ततस्तु दुर्योधनभोजसौबलाः; कृपश्च शारद्वतसूनुना सह। <br>महारथाः पञ्च धनंजयाच्युतौ; शरैः शरीरान्तकरैरताडयन्   ॥08-064-014॥
धनूंषि तेषामिषुधीन्हयान्ध्वजा;न्रथांश्च सूतांश्च धनंजयः शरैः। <br>समं च चिच्छेद पराभिनच्च ता;ञ्शरोत्तमैर्द्वादशभिश्च सूतजम्   ॥08-064-015॥
अथाभ्यधावंस्त्वरिताः शतं रथाः; शतं च नागार्जुनमाततायिनः। <br>शकास्तुखारा यवनाश्च सादिनः; सहैव काम्बोजवरैर्जिघांसवः   ॥08-064-016॥
वरायुधान्पाणिगतान्करैः सह; क्षुरैर्न्यकृन्तंस्त्वरिताः शिरांसि च। <br>हयांश्च नागांश्च रथांश्च युध्यतां; धनंजयः शत्रुगणं तमक्षिणोत्   ॥08-064-017॥
ततोऽन्तरिक्षे सुरतूर्यनिस्वनाः; ससाधुवादा हृषितैः समीरिताः। <br>निपेतुरप्युत्तमपुष्पवृष्टयः; सुरूपगन्धाः पवनेरिताः शिवाः   ॥08-064-018॥
तदद्भुतं देवमनुष्यसाक्षिकं; समीक्ष्य भूतानि विसिष्मियुर्नृप। <br>तवात्मजः सूतसुतश्च न व्यथां; न विस्मयं जग्मतुरेकनिश्चयौ   ॥08-064-019॥
अथाब्रवीद्द्रोणसुतस्तवात्मजं; करं करेण प्रतिपीड्य सान्त्वयन्। <br>प्रसीद दुर्योधन शाम्य पाण्डवै;रलं विरोधेन धिगस्तु विग्रहम्   ॥08-064-020॥
हतो गुरुर्ब्रह्मसमो महास्त्रवि;त्तथैव भीष्मप्रमुखा नरर्षभाः। <br>अहं त्ववध्यो मम चापि मातुलः; प्रशाधि राज्यं सह पाण्डवैश्चिरम्   ॥08-064-021॥
धनंजयः स्थास्यति वारितो मया; जनार्दनो नैव विरोधमिच्छति। <br>युधिष्ठिरो भूतहिते सदा रतो; वृकोदरस्तद्वशगस्तथा यमौ   ॥08-064-022॥
त्वया च पार्थैश्च परस्परेण; प्रजाः शिवं प्राप्नुयुरिच्छति त्वयि। <br>व्रजन्तु शेषाः स्वपुराणि पार्थिवा; निवृत्तवैराश्च भवन्तु सैनिकाः   ॥08-064-023॥
न चेद्वचः श्रोष्यसि मे नराधिप; ध्रुवं प्रतप्तासि हतोऽरिभिर्युधि। <br>इदं च दृष्टं जगता सह त्वया; कृतं यदेकेन किरीटमालिना। <br>यथा न कुर्याद्बलभिन्न चान्तको; न च प्रचेता भगवान्न यक्षराट्   ॥08-064-024॥
अतोऽपि भूयांश्च गुणैर्धनंजयः; स चाभिपत्स्यत्यखिलं वचो मम। <br>तवानुयात्रां च तथा करिष्यति; प्रसीद राजञ्जगतः शमाय वै   ॥08-064-025॥
ममापि मानः परमः सदा त्वयि; ब्रवीम्यतस्त्वां परमाच्च सौहृदात्। <br>निवारयिष्यामि हि कर्णमप्यहं; यदा भवान्सप्रणयो भविष्यति   ॥08-064-026॥
वदन्ति मित्रं सहजं विचक्षणा;स्तथैव साम्ना च धनेन चार्जितम्। <br>प्रतापतश्चोपनतं चतुर्विधं; तदस्ति सर्वं त्वयि पाण्डवेषु च   ॥08-064-027॥
निसर्गतस्ते तव वीर बान्धवाः; पुनश्च साम्ना च समाप्नुहि स्थिरम्। <br>त्वयि प्रसन्ने यदि मित्रतामियु;र्ध्रुवं नरेन्द्रेन्द्र तथा त्वमाचर   ॥08-064-028॥
स एवमुक्तः सुहृदा वचो हितं; विचिन्त्य निःश्वस्य च दुर्मनाब्रवीत्। <br>यथा भवानाह सखे तथैव त;न्ममापि च ज्ञापयतो वचः शृणु   ॥08-064-029॥
निहत्य दुःशासनमुक्तवान्बहु; प्रसह्य शार्दूलवदेष दुर्मतिः। <br>वृकोदरस्तद्धृदये मम स्थितं; न तत्परोक्षं भवतः कुतः शमः   ॥08-064-030॥
न चापि कर्णं गुरुपुत्र संस्तवा;दुपारमेत्यर्हसि वक्तुमच्युत। <br>श्रमेण युक्तो महताद्य फल्गुन;स्तमेष कर्णः प्रसभं हनिष्यति   ॥08-064-031॥
तमेवमुक्त्वाभ्यनुनीय चासकृ;त्तवात्मजः स्वाननुशास्ति सैनिकान्। <br>समाघ्नताभिद्रवताहितानिमा;न्सबाणशब्दान्किमु जोषमास्यते   ॥08-064-032॥

<table border = "1"><tr><td>Verse</td></tr>
<tr><td> संजय उवाच। <br>क्षत्रियास्ते महाराज परस्परवधैषिणः। <br>अन्योन्यं समरे जघ्नुः कृतवैराः परस्परम्   ॥08-036-001॥</td></tr>
<tr><td>रथौघाश्च हयौघाश्च नरौघाश्च समन्ततः। <br>गजौघाश्च महाराज संसक्ताः स्म परस्परम्   ॥08-036-002॥</td></tr>
<tr><td>गदानां परिघाणां च कणपानां च सर्पताम्। <br>प्रासानां भिण्डिपालानां भुशुण्डीनां च सर्वशः   ॥08-036-003॥</td></tr>
<tr><td>संपातं चान्वपश्याम संग्रामे भृशदारुणे। <br>शलभा इव संपेतुः समन्ताच्छरवृष्टयः   ॥08-036-004॥</td></tr>
<tr><td>नागा नागान्समासाद्य व्यधमन्त परस्परम्। <br>हया हयांश्च समरे रथिनो रथिनस्तथा। <br>पत्तयः पत्तिसंघैश्च हयसंघैर्हयास्तथा   ॥08-036-005॥</td></tr>
<tr><td>पत्तयो रथमातङ्गान्रथा हस्त्यश्वमेव च। <br>नागाश्च समरे त्र्यङ्गं ममृदुः शीघ्रगा नृप   ॥08-036-006॥</td></tr>
<tr><td>पततां तत्र शूराणां क्रोशतां च परस्परम्। <br>घोरमायोधनं जज्ञे पशूनां वैशसं यथा   ॥08-036-007॥</td></tr>
<tr><td>रुधिरेण समास्तीर्णा भाति भारत मेदिनी। <br>शक्रगोपगणाकीर्णा प्रावृषीव यथा धरा   ॥08-036-008॥</td></tr>
<tr><td>यथा वा वाससी शुक्ले महारजनरञ्जिते। <br>बिभृयाद्युवतिः श्यामा तद्वदासीद्वसुंधरा। <br>मांसशोणितचित्रेव शातकौम्भमयीव च   ॥08-036-009॥</td></tr>
<tr><td>छिन्नानां चोत्तमाङ्गानां बाहूनां चोरुभिः सह। <br>कुण्डलानां प्रविद्धानां भूषणानां च भारत   ॥08-036-010॥</td></tr>
<tr><td>निष्काणामधिसूत्राणां शरीराणां च धन्विनाम्। <br>वर्मणां सपताकानां संघास्तत्रापतन्भुवि   ॥08-036-011॥</td></tr>
<tr><td>गजान्गजाः समासाद्य विषाणाग्रैरदारयन्। <br>विषाणाभिहतास्ते च भ्राजन्ते द्विरदा यथा   ॥08-036-012॥</td></tr>
<tr><td>रुधिरेणावसिक्ताङ्गा गैरिकप्रस्रवा इव। <br>यथा भ्राजन्ति स्यन्दन्तः पर्वता धातुमण्डिताः   ॥08-036-013॥</td></tr>
<tr><td>तोमरान्गजिभिर्मुक्तान्प्रतीपानास्थितान्बहून्। <br>हस्तैर्विचेरुस्ते नागा बभञ्जुश्चापरे तथा   ॥08-036-014॥</td></tr>
<tr><td>नाराचैश्छिन्नवर्माणो भ्राजन्ते स्म गजोत्तमाः। <br>हिमागमे महाराज व्यभ्रा इव महीधराः   ॥08-036-015॥</td></tr>
<tr><td>शरैः कनकपुङ्खैस्तु चिता रेजुर्गजोत्तमाः। <br>उल्काभिः संप्रदीप्ताग्राः पर्वता इव मारिष   ॥08-036-016॥</td></tr>
<tr><td>केचिदभ्याहता नागा नागैर्नगनिभा भुवि। <br>निपेतुः समरे तस्मिन्पक्षवन्त इवाद्रयः   ॥08-036-017॥</td></tr>
<tr><td>अपरे प्राद्रवन्नागाः शल्यार्ता व्रणपीडिताः। <br>प्रतिमानैश्च कुम्भैश्च पेतुरुर्व्यां महाहवे   ॥08-036-018॥</td></tr>
<tr><td>निषेदुः सिंहवच्चान्ये नदन्तो भैरवान्रवान्। <br>मम्लुश्च बहवो राजंश्चुकूजुश्चापरे तथा   ॥08-036-019॥</td></tr>
<tr><td>हयाश्च निहता बाणैः स्वर्णभाण्डपरिच्छदाः। <br>निषेदुश्चैव मम्लुश्च बभ्रमुश्च दिशो दश   ॥08-036-020॥</td></tr>
<tr><td>अपरे कृष्यमाणाश्च विवेष्टन्तो महीतले। <br>भावान्बहुविधांश्चक्रुस्ताडिताः शरतोमरैः   ॥08-036-021॥</td></tr>
<tr><td>नरास्तु निहता भूमौ कूजन्तस्तत्र मारिष। <br>दृष्ट्वा च बान्धवानन्ये पितॄनन्ये पितामहान्   ॥08-036-022॥</td></tr>
<tr><td>धावमानान्परांश्चैव दृष्ट्वान्ये तत्र भारत। <br>गोत्रनामानि ख्यातानि शशंसुरितरेतरम्   ॥08-036-023॥</td></tr>
<tr><td>तेषां छिन्ना महाराज भुजाः कनकभूषणाः। <br>उद्वेष्टन्ते विवेष्टन्ते पतन्ते चोत्पतन्ति च   ॥08-036-024॥</td></tr>
<tr><td>निपतन्ति तथा भूमौ स्फुरन्ति च सहस्रशः। <br>वेगांश्चान्ये रणे चक्रुः स्फुरन्त इव पन्नगाः   ॥08-036-025॥</td></tr>
<tr><td>ते भुजा भोगिभोगाभाश्चन्दनाक्ता विशां पते। <br>लोहितार्द्रा भृशं रेजुस्तपनीयध्वजा इव   ॥08-036-026॥</td></tr>
<tr><td>वर्तमाने तथा घोरे संकुले सर्वतोदिशम्। <br>अविज्ञाताः स्म युध्यन्ते विनिघ्नन्तः परस्परम्   ॥08-036-027॥</td></tr>
<tr><td>भौमेन रजसा कीर्णे शस्त्रसंपातसंकुले। <br>नैव स्वे न परे राजन्व्यज्ञायन्त तमोवृते   ॥08-036-028॥</td></tr>
<tr><td>तथा तदभवद्युद्धं घोररूपं भयानकम्। <br>शोणितोदा महानद्यः प्रसस्रुस्तत्र चासकृत्   ॥08-036-029॥</td></tr>
<tr><td>शीर्षपाषाणसंछन्नाः केशशैवलशाद्वलाः। <br>अस्थिसंघातसंकीर्णा धनुःशरवरोत्तमाः   ॥08-036-030॥</td></tr>
<tr><td>मांसकर्दमपङ्काश्च शोणितौघाः सुदारुणाः। <br>नदीः प्रवर्तयामासुर्यमराष्ट्रविवर्धनीः   ॥08-036-031॥</td></tr>
<tr><td>ता नद्यो घोररूपाश्च नयन्त्यो यमसादनम्। <br>अवगाढा मज्जयन्त्यः क्षत्रस्याजनयन्भयम्   ॥08-036-032॥</td></tr>
<tr><td>क्रव्यादानां नरव्याघ्र नर्दतां तत्र तत्र ह। <br>घोरमायोधनं जज्ञे प्रेतराजपुरोपमम्   ॥08-036-033॥</td></tr>
<tr><td>उत्थितान्यगणेयानि कबन्धानि समन्ततः। <br>नृत्यन्ति वै भूतगणाः संतृप्ता मांसशोणितैः   ॥08-036-034॥</td></tr>
<tr><td>पीत्वा च शोणितं तत्र वसां पीत्वा च भारत। <br>मेदोमज्जावसातृप्तास्तृप्ता मांसस्य चैव हि। <br>धावमानाश्च दृश्यन्ते काकगृध्रबलास्तथा   ॥08-036-035॥</td></tr>
<tr><td>शूरास्तु समरे राजन्भयं त्यक्त्वा सुदुस्त्यजम्। <br>योधव्रतसमाख्याताश्चक्रुः कर्माण्यभीतवत्   ॥08-036-036॥</td></tr>
<tr><td>शरशक्तिसमाकीर्णे क्रव्यादगणसंकुले। <br>व्यचरन्त गणैः शूराः ख्यापयन्तः स्वपौरुषम्   ॥08-036-037॥</td></tr>
<tr><td>अन्योन्यं श्रावयन्ति स्म नामगोत्राणि भारत। <br>पितृनामानि च रणे गोत्रनामानि चाभितः   ॥08-036-038॥</td></tr>
<tr><td>श्रावयन्तो हि बहवस्तत्र योधा विशां पते। <br>अन्योन्यमवमृद्नन्तः शक्तितोमरपट्टिशैः   ॥08-036-039॥</td></tr>
<tr><td>वर्तमाने तदा युद्धे घोररूपे सुदारुणे। <br>व्यषीदत्कौरवी सेना भिन्ना नौरिव सागरे   ॥08-036-040॥</td></tr>
</table>
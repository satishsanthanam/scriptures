<table border = "1"><tr><td>Verse</td></tr>
<tr><td> संजय उवाच। <br>श्रुत्वा कर्णं कल्यमुदारवीर्यं; क्रुद्धः पार्थः फल्गुनस्यामितौजाः। <br>धनंजयं वाक्यमुवाच चेदं; युधिष्ठिरः कर्णशराभितप्तः   ॥08-048-001॥</td></tr>
<tr><td>इदं यदि द्वैतवने ह्यवक्ष्यः; कर्णं योद्धुं न प्रसहे नृपेति। <br>वयं तदा प्राप्तकालानि सर्वे; वृत्तान्युपैष्याम तदैव पार्थ   ॥08-048-002॥</td></tr>
<tr><td>मयि प्रतिश्रुत्य वधं हि तस्य; बलस्य चाप्तस्य तथैव वीर। <br>आनीय नः शत्रुमध्यं स कस्मा;त्समुत्क्षिप्य स्थण्डिले प्रत्यपिंष्ठाः   ॥08-048-003॥</td></tr>
<tr><td>अन्वाशिष्म वयमर्जुन त्वयि; यियासवो बहु कल्याणमिष्टम्। <br>तन्नः सर्वं विफलं राजपुत्र; फलार्थिनां निचुल इवातिपुष्पः   ॥08-048-004॥</td></tr>
<tr><td>प्रच्छादितं बडिशमिवामिषेण; प्रच्छादितो गवय इवापवाचा। <br>अनर्थकं मे दर्शितवानसि त्वं; राज्यार्थिनो राज्यरूपं विनाशम्   ॥08-048-005॥</td></tr>
<tr><td>यत्तत्पृथां वागुवाचान्तरिक्षे; सप्ताहजाते त्वयि मन्दबुद्धौ। <br>जातः पुत्रो वासवविक्रमोऽयं; सर्वाञ्शूराञ्शात्रवाञ्जेष्यतीति   ॥08-048-006॥</td></tr>
<tr><td>अयं जेता खाण्डवे देवसंघा;न्सर्वाणि भूतान्यपि चोत्तमौजाः। <br>अयं जेता मद्रकलिङ्गकेकया;नयं कुरून्हन्ति च राजमध्ये   ॥08-048-007॥</td></tr>
<tr><td>अस्मात्परो न भविता धनुर्धरो; न वै भूतः कश्चन जातु जेता। <br>इच्छन्नार्यः सर्वभूतानि कुर्या;द्वशे वशी सर्वसमाप्तविद्यः   ॥08-048-008॥</td></tr>
<tr><td>कान्त्या शशाङ्कस्य जवेन वायोः; स्थैर्येण मेरोः क्षमया पृथिव्याः। <br>सूर्यस्य भासा धनदस्य लक्ष्म्या; शौर्येण शक्रस्य बलेन विष्णोः   ॥08-048-009॥</td></tr>
<tr><td>तुल्यो महात्मा तव कुन्ति पुत्रो; जातोऽदितेर्विष्णुरिवारिहन्ता। <br>स्वेषां जयाय द्विषतां वधाय; ख्यातोऽमितौजाः कुलतन्तुकर्ता   ॥08-048-010॥</td></tr>
<tr><td>इत्यन्तरिक्षे शतशृङ्गमूर्ध्नि; तपस्विनां शृण्वतां वागुवाच। <br>एवंविधं त्वां तच्च नाभूत्तवाद्य; देवा हि नूनमनृतं वदन्ति   ॥08-048-011॥</td></tr>
<tr><td>तथापरेषामृषिसत्तमानां; श्रुत्वा गिरं पूजयतां सदैव। <br>न संनतिं प्रैमि सुयोधनस्य; न त्वा जानाम्याधिरथेर्भयार्तम्   ॥08-048-012॥</td></tr>
<tr><td>त्वष्ट्रा कृतं वाहमकूजनाक्षं; शुभं समास्थाय कपिध्वजं त्वम्। <br>खड्गं गृहीत्वा हेमचित्रं समिद्धं; धनुश्चेदं गाण्डिवं तालमात्रम्। <br>स केशवेनोह्यमानः कथं नु; कर्णाद्भीतो व्यपयातोऽसि पार्थ   ॥08-048-013॥</td></tr>
<tr><td>धनुश्चैतत्केशवाय प्रदाय; यन्ताभविष्यस्त्वं रणे चेद्दुरात्मन्। <br>ततोऽहनिष्यत्केशवः कर्णमुग्रं; मरुत्पतिर्वृत्रमिवात्तवज्रः   ॥08-048-014॥</td></tr>
<tr><td>मासेऽपतिष्यः पञ्चमे त्वं प्रकृच्छ्रे; न वा गर्भोऽप्यभविष्यः पृथायाः। <br>तत्ते श्रमो राजपुत्राभविष्य;न्न संग्रामादपयातुं दुरात्मन्   ॥08-048-015॥</td></tr>
</table>
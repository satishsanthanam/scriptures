<table border = "1"><tr><td>Verse</td></tr>
<tr><td> संजय उवाच। <br>श्वेताश्वोऽपि महाराज व्यधमत्तावकं बलम्। <br>यथा वायुः समासाद्य तूलराशिं समन्ततः   ॥08-019-001॥</td></tr>
<tr><td>प्रत्युद्ययुस्त्रिगर्तास्तं शिबयः कौरवैः सह। <br>शाल्वाः संशप्तकाश्चैव नारायणबलं च यत्   ॥08-019-002॥</td></tr>
<tr><td>सत्यसेनः सत्यकीर्तिर्मित्रदेवः श्रुतंजयः। <br>सौश्रुतिश्चित्रसेनश्च मित्रवर्मा च भारत   ॥08-019-003॥</td></tr>
<tr><td>त्रिगर्तराजः समरे भ्रातृभिः परिवारितः। <br>पुत्रैश्चैव महेष्वासैर्नानाशस्त्रधरैर्युधि   ॥08-019-004॥</td></tr>
<tr><td>ते सृजन्तः शरव्रातान्किरन्तोऽर्जुनमाहवे। <br>अभ्यद्रवन्त समरे वार्योघा इव सागरम्   ॥08-019-005॥</td></tr>
<tr><td>ते त्वर्जुनं समासाद्य योधाः शतसहस्रशः। <br>अगच्छन्विलयं सर्वे तार्क्ष्यं दृष्ट्वेव पन्नगाः   ॥08-019-006॥</td></tr>
<tr><td>ते वध्यमानाः समरे नाजहुः पाण्डवं तदा। <br>दह्यमाना यथा राजञ्शलभा इव पावकम्   ॥08-019-007॥</td></tr>
<tr><td>सत्यसेनस्त्रिभिर्बाणैर्विव्याध युधि पाण्डवम्। <br>मित्रदेवस्त्रिषष्ट्या च चन्द्रदेवश्च सप्तभिः   ॥08-019-008॥</td></tr>
<tr><td>मित्रवर्मा त्रिसप्तत्या सौश्रुतिश्चापि पञ्चभिः। <br>शत्रुंजयश्च विंशत्या सुशर्मा नवभिः शरैः   ॥08-019-009॥</td></tr>
<tr><td>शत्रुंजयं च राजानं हत्वा तत्र शिलाशितैः। <br>सौश्रुतेः सशिरस्त्राणं शिरः कायादपाहरत्। <br>त्वरितश्चन्द्रदेवं च शरैर्निन्ये यमक्षयम्   ॥08-019-010॥</td></tr>
<tr><td>अथेतरान्महाराज यतमानान्महारथान्। <br>पञ्चभिः पञ्चभिर्बाणैरेकैकं प्रत्यवारयत्   ॥08-019-011॥</td></tr>
<tr><td>सत्यसेनस्तु संक्रुद्धस्तोमरं व्यसृजन्महत्। <br>समुद्दिश्य रणे कृष्णं सिंहनादं ननाद च   ॥08-019-012॥</td></tr>
<tr><td>स निर्भिद्य भुजं सव्यं माधवस्य महात्मनः। <br>अयस्मयो महाचण्डो जगाम धरणीं तदा   ॥08-019-013॥</td></tr>
<tr><td>माधवस्य तु विद्धस्य तोमरेण महारणे। <br>प्रतोदः प्रापतद्धस्ताद्रश्मयश्च विशां पते   ॥08-019-014॥</td></tr>
<tr><td>स प्रतोदं पुनर्गृह्य रश्मींश्चैव महायशाः। <br>वाहयामास तानश्वान्सत्यसेनरथं प्रति   ॥08-019-015॥</td></tr>
<tr><td>विष्वक्सेनं तु निर्भिन्नं प्रेक्ष्य पार्थो धनंजयः। <br>सत्यसेनं शरैस्तीक्ष्णैर्दारयित्वा महाबलः   ॥08-019-016॥</td></tr>
<tr><td>ततः सुनिशितैर्बाणै राज्ञस्तस्य महच्छिरः। <br>कुण्डलोपचितं कायाच्चकर्त पृतनान्तरे   ॥08-019-017॥</td></tr>
<tr><td>तं निहत्य शितैर्बाणैर्मित्रवर्माणमाक्षिपत्। <br>वत्सदन्तेन तीक्ष्णेन सारथिं चास्य मारिष   ॥08-019-018॥</td></tr>
<tr><td>ततः शरशतैर्भूयः संशप्तकगणान्वशी। <br>पातयामास संक्रुद्धः शतशोऽथ सहस्रशः   ॥08-019-019॥</td></tr>
<tr><td>ततो रजतपुङ्खेन राज्ञः शीर्षं महात्मनः। <br>मित्रदेवस्य चिच्छेद क्षुरप्रेण महायशाः। <br>सुशर्माणं च संक्रुद्धो जत्रुदेशे समार्दयत्   ॥08-019-020॥</td></tr>
<tr><td>ततः संशप्तकाः सर्वे परिवार्य धनंजयम्। <br>शस्त्रौघैर्ममृदुः क्रुद्धा नादयन्तो दिशो दश   ॥08-019-021॥</td></tr>
<tr><td>अभ्यर्दितस्तु तैर्जिष्णुः शक्रतुल्यपराक्रमः। <br>ऐन्द्रमस्त्रममेयात्मा प्रादुश्चक्रे महारथः। <br>ततः शरसहस्राणि प्रादुरासन्विशां पते   ॥08-019-022॥</td></tr>
<tr><td>ध्वजानां छिद्यमानानां कार्मुकाणां च संयुगे। <br>रथानां सपताकानां तूणीराणां शरैः सह   ॥08-019-023॥</td></tr>
<tr><td>अक्षाणामथ योक्त्राणां चक्राणां रश्मिभिः सह। <br>कूबराणां वरूथानां पृषत्कानां च संयुगे   ॥08-019-024॥</td></tr>
<tr><td>अश्मनां पततां चैव प्रासानामृष्टिभिः सह। <br>गदानां परिघाणां च शक्तीनां तोमरैः सह   ॥08-019-025॥</td></tr>
<tr><td>शतघ्नीनां सचक्राणां भुजानामूरुभिः सह। <br>कण्ठसूत्राङ्गदानां च केयूराणां च मारिष   ॥08-019-026॥</td></tr>
<tr><td>हाराणामथ निष्काणां तनुत्राणां च भारत। <br>छत्राणां व्यजनानां च शिरसां मुकुटैः सह। <br>अश्रूयत महाञ्शब्दस्तत्र तत्र विशां पते   ॥08-019-027॥</td></tr>
<tr><td>सकुण्डलानि स्वक्षीणि पूर्णचन्द्रनिभानि च। <br>शिरांस्युर्व्यामदृश्यन्त तारागण इवाम्बरे   ॥08-019-028॥</td></tr>
<tr><td>सुस्रग्वीणि सुवासांसि चन्दनेनोक्षितानि च। <br>शरीराणि व्यदृश्यन्त हतानां च महीतले। <br>गन्धर्वनगराकारं घोरमायोधनं तदा   ॥08-019-029॥</td></tr>
<tr><td>निहतै राजपुत्रैश्च क्षत्रियैश्च महाबलैः। <br>हस्तिभिः पतितैश्चैव तुरगैश्चाभवन्मही। <br>अगम्यमार्गा समरे विशीर्णैरिव पर्वतैः   ॥08-019-030॥</td></tr>
<tr><td>नासीच्चक्रपथश्चैव पाण्डवस्य महात्मनः। <br>निघ्नतः शात्रवान्भल्लैर्हस्त्यश्वं चामितं महत्   ॥08-019-031॥</td></tr>
<tr><td>आ तुम्बादवसीदन्ति रथचक्राणि मारिष। <br>रणे विचरतस्तस्य तस्मिँल्लोहितकर्दमे   ॥08-019-032॥</td></tr>
<tr><td>सीदमानानि चक्राणि समूहुस्तुरगा भृशम्। <br>श्रमेण महता युक्ता मनोमारुतरंहसः   ॥08-019-033॥</td></tr>
<tr><td>वध्यमानं तु तत्सैन्यं पाण्डुपुत्रेण धन्विना। <br>प्रायशो विमुखं सर्वं नावतिष्ठत संयुगे   ॥08-019-034॥</td></tr>
<tr><td>ताञ्जित्वा समरे जिष्णुः संशप्तकगणान्बहून्। <br>रराज स महाराज विधूमोऽग्निरिव ज्वलन्   ॥08-019-035॥</td></tr>
<tr><td>युधिष्ठिरं महाराज विसृजन्तं शरान्बहून्। <br>स्वयं दुर्योधनो राजा प्रत्यगृह्णादभीतवत्   ॥08-019-036॥</td></tr>
<tr><td>तमापतन्तं सहसा तव पुत्रं महाबलम्। <br>धर्मराजो द्रुतं विद्ध्वा तिष्ठ तिष्ठेति चाब्रवीत्   ॥08-019-037॥</td></tr>
<tr><td>स च तं प्रतिविव्याध नवभिर्निशितैः शरैः। <br>सारथिं चास्य भल्लेन भृशं क्रुद्धोऽभ्यताडयत्   ॥08-019-038॥</td></tr>
<tr><td>ततो युधिष्ठिरो राजा हेमपुङ्खाञ्शिलीमुखान्। <br>दुर्योधनाय चिक्षेप त्रयोदश शिलाशितान्   ॥08-019-039॥</td></tr>
<tr><td>चतुर्भिश्चतुरो वाहांस्तस्य हत्वा महारथः। <br>पञ्चमेन शिरः कायात्सारथेस्तु समाक्षिपत्   ॥08-019-040॥</td></tr>
<tr><td>षष्ठेन च ध्वजं राज्ञः सप्तमेन च कार्मुकम्। <br>अष्टमेन तथा खड्गं पातयामास भूतले। <br>पञ्चभिर्नृपतिं चापि धर्मराजोऽर्दयद्भृशम्   ॥08-019-041॥</td></tr>
<tr><td>हताश्वात्तु रथात्तस्मादवप्लुत्य सुतस्तव। <br>उत्तमं व्यसनं प्राप्तो भूमावेव व्यतिष्ठत   ॥08-019-042॥</td></tr>
<tr><td>तं तु कृच्छ्रगतं दृष्ट्वा कर्णद्रौणिकृपादयः। <br>अभ्यवर्तन्त सहिताः परीप्सन्तो नराधिपम्   ॥08-019-043॥</td></tr>
<tr><td>अथ पाण्डुसुताः सर्वे परिवार्य युधिष्ठिरम्। <br>अभ्ययुः समरे राजंस्ततो युद्धमवर्तत   ॥08-019-044॥</td></tr>
<tr><td>अथ तूर्यसहस्राणि प्रावाद्यन्त महामृधे। <br>क्ष्वेडाः किलकिलाशब्दाः प्रादुरासन्महीपते। <br>यदभ्यगच्छन्समरे पाञ्चालाः कौरवैः सह   ॥08-019-045॥</td></tr>
<tr><td>नरा नरैः समाजग्मुर्वारणा वरवारणैः। <br>रथाश्च रथिभिः सार्धं हयाश्च हयसादिभिः   ॥08-019-046॥</td></tr>
<tr><td>द्वंद्वान्यासन्महाराज प्रेक्षणीयानि संयुगे। <br>विस्मापनान्यचिन्त्यानि शस्त्रवन्त्युत्तमानि च   ॥08-019-047॥</td></tr>
<tr><td>अयुध्यन्त महावेगाः परस्परवधैषिणः। <br>अन्योन्यं समरे जघ्नुर्योधव्रतमनुष्ठिताः। <br>न हि ते समरं चक्रुः पृष्ठतो वै कथंचन   ॥08-019-048॥</td></tr>
<tr><td>मुहूर्तमेव तद्युद्धमासीन्मधुरदर्शनम्। <br>तत उन्मत्तवद्राजन्निर्मर्यादमवर्तत   ॥08-019-049॥</td></tr>
<tr><td>रथी नागं समासाद्य विचरन्रणमूर्धनि। <br>प्रेषयामास कालाय शरैः संनतपर्वभिः   ॥08-019-050॥</td></tr>
<tr><td>नागा हयान्समासाद्य विक्षिपन्तो बहूनथ। <br>द्रावयामासुरत्युग्रास्तत्र तत्र तदा तदा   ॥08-019-051॥</td></tr>
<tr><td>विद्राव्य च बहूनश्वान्नागा राजन्बलोत्कटाः। <br>विषाणैश्चापरे जघ्नुर्ममृदुश्चापरे भृशम्   ॥08-019-052॥</td></tr>
<tr><td>साश्वारोहांश्च तुरगान्विषाणैर्बिभिदू रणे। <br>अपरांश्चिक्षिपुर्वेगात्प्रगृह्यातिबलास्तथा   ॥08-019-053॥</td></tr>
<tr><td>पादातैराहता नागा विवरेषु समन्ततः। <br>चक्रुरार्तस्वरं घोरं व्यद्रवन्त दिशो दश   ॥08-019-054॥</td></tr>
<tr><td>पदातीनां तु सहसा प्रद्रुतानां महामृधे। <br>उत्सृज्याभरणं तूर्णमवप्लुत्य रणाजिरे   ॥08-019-055॥</td></tr>
<tr><td>निमित्तं मन्यमानास्तु परिणम्य महागजाः। <br>जगृहुर्बिभिदुश्चैव चित्राण्याभरणानि च   ॥08-019-056॥</td></tr>
<tr><td>प्रतिमानेषु कुम्भेषु दन्तवेष्टेषु चापरे। <br>निगृहीता भृशं नागाः प्रासतोमरशक्तिभिः   ॥08-019-057॥</td></tr>
<tr><td>निगृह्य च गदाः केचित्पार्श्वस्थैर्भृशदारुणैः। <br>रथाश्वसादिभिस्तत्र संभिन्ना न्यपतन्भुवि   ॥08-019-058॥</td></tr>
<tr><td>सरथं सादिनं तत्र अपरे तु महागजाः। <br>भूमावमृद्नन्वेगेन सवर्माणं पताकिनम्   ॥08-019-059॥</td></tr>
<tr><td>रथं नागाः समासाद्य धुरि गृह्य च मारिष। <br>व्याक्षिपन्सहसा तत्र घोररूपे महामृधे   ॥08-019-060॥</td></tr>
<tr><td>नाराचैर्निहतश्चापि निपपात महागजः। <br>पर्वतस्येव शिखरं वज्रभग्नं महीतले   ॥08-019-061॥</td></tr>
<tr><td>योधा योधान्समासाद्य मुष्टिभिर्व्यहनन्युधि। <br>केशेष्वन्योन्यमाक्षिप्य चिच्छिदुर्बिभिदुः सह   ॥08-019-062॥</td></tr>
<tr><td>उद्यम्य च भुजावन्यो निक्षिप्य च महीतले। <br>पदा चोरः समाक्रम्य स्फुरतो व्यहनच्छिरः   ॥08-019-063॥</td></tr>
<tr><td>मृतमन्यो महाराज पद्भ्यां ताडितवांस्तदा। <br>जीवतश्च तथैवान्यः शस्त्रं काये न्यमज्जयत्   ॥08-019-064॥</td></tr>
<tr><td>मुष्टियुद्धं महच्चासीद्योधानां तत्र भारत। <br>तथा केशग्रहश्चोग्रो बाहुयुद्धं च केवलम्   ॥08-019-065॥</td></tr>
<tr><td>समासक्तस्य चान्येन अविज्ञातस्तथापरः। <br>जहार समरे प्राणान्नानाशस्त्रैरनेकधा   ॥08-019-066॥</td></tr>
<tr><td>संसक्तेषु च योधेषु वर्तमाने च संकुले। <br>कबन्धान्युत्थितानि स्म शतशोऽथ सहस्रशः   ॥08-019-067॥</td></tr>
<tr><td>लोहितैः सिच्यमानानि शस्त्राणि कवचानि च। <br>महारङ्गानुरक्तानि वस्त्राणीव चकाशिरे   ॥08-019-068॥</td></tr>
<tr><td>एवमेतन्महायुद्धं दारुणं भृशसंकुलम्। <br>उन्मत्तरङ्गप्रतिमं शब्देनापूरयज्जगत्   ॥08-019-069॥</td></tr>
<tr><td>नैव स्वे न परे राजन्विज्ञायन्ते शरातुराः। <br>योद्धव्यमिति युध्यन्ते राजानो जयगृद्धिनः   ॥08-019-070॥</td></tr>
<tr><td>स्वान्स्वे जघ्नुर्महाराज परांश्चैव समागतान्। <br>उभयोः सेनयोर्वीरैर्व्याकुलं समपद्यत   ॥08-019-071॥</td></tr>
<tr><td>रथैर्भग्नैर्महाराज वारणैश्च निपातितैः। <br>हयैश्च पतितैस्तत्र नरैश्च विनिपातितैः   ॥08-019-072॥</td></tr>
<tr><td>अगम्यरूपा पृथिवी मांसशोणितकर्दमा। <br>क्षणेनासीन्महाराज क्षतजौघप्रवर्तिनी   ॥08-019-073॥</td></tr>
<tr><td>पाञ्चालानवधीत्कर्णस्त्रिगर्तांश्च धनंजयः। <br>भीमसेनः कुरून्राजन्हस्त्यनीकं च सर्वशः   ॥08-019-074॥</td></tr>
<tr><td>एवमेष क्षयो वृत्तः कुरुपाण्डवसेनयोः। <br>अपराह्णे महाराज काङ्क्षन्त्योर्विपुलं जयम्   ॥08-019-075॥</td></tr>
</table>
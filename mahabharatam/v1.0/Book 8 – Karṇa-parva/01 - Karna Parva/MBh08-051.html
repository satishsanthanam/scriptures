<table border = "1"><tr><td>Verse</td></tr>
<tr><td> संजय उवाच। <br>ततः पुनरमेयात्मा केशवोऽर्जुनमब्रवीत्। <br>कृतसंकल्पमायस्तं वधे कर्णस्य सर्वशः   ॥08-051-001॥</td></tr>
<tr><td>अद्य सप्तदशाहानि वर्तमानस्य भारत। <br>विनाशस्यातिघोरस्य नरवारणवाजिनाम्   ॥08-051-002॥</td></tr>
<tr><td>भूत्वा हि विपुला सेना तावकानां परैः सह। <br>अन्योन्यं समरे प्राप्य किंचिच्छेषा विशां पते   ॥08-051-003॥</td></tr>
<tr><td>भूत्वा हि कौरवाः पार्थ प्रभूतगजवाजिनः। <br>त्वां वै शत्रुं समासाद्य विनष्टा रणमूर्धनि   ॥08-051-004॥</td></tr>
<tr><td>एते च सर्वे पाञ्चालाः सृञ्जयाश्च सहान्वयाः। <br>त्वां समासाद्य दुर्धर्षं पाण्डवाश्च व्यवस्थिताः   ॥08-051-005॥</td></tr>
<tr><td>पाञ्चालैः पाण्डवैर्मत्स्यैः कारूषैश्चेदिकेकयैः। <br>त्वया गुप्तैरमित्रघ्न कृतः शत्रुगणक्षयः   ॥08-051-006॥</td></tr>
<tr><td>को हि शक्तो रणे जेतुं कौरवांस्तात संगतान्। <br>अन्यत्र पाण्डवान्युद्धे त्वया गुप्तान्महारथान्   ॥08-051-007॥</td></tr>
<tr><td>त्वं हि शक्तो रणे जेतुं ससुरासुरमानुषान्। <br>त्रीँल्लोकान्सममुद्युक्तान्किं पुनः कौरवं बलम्   ॥08-051-008॥</td></tr>
<tr><td>भगदत्तं हि राजानं कोऽन्यः शक्तस्त्वया विना। <br>जेतुं पुरुषशार्दूल योऽपि स्याद्वासवोपमः   ॥08-051-009॥</td></tr>
<tr><td>तथेमां विपुलां सेनां गुप्तां पार्थ त्वयानघ। <br>न शेकुः पार्थिवाः सर्वे चक्षुर्भिरभिवीक्षितुम्   ॥08-051-010॥</td></tr>
<tr><td>तथैव सततं पार्थ रक्षिताभ्यां त्वया रणे। <br>धृष्टद्युम्नशिखण्डिभ्यां भीष्मद्रोणौ निपातितौ   ॥08-051-011॥</td></tr>
<tr><td>को हि शक्तो रणे पार्थ पाञ्चालानां महारथौ। <br>भीष्मद्रोणौ युधा जेतुं शक्रतुल्यपराक्रमौ   ॥08-051-012॥</td></tr>
<tr><td>को हि शांतनवं संख्ये द्रोणं वैकर्तनं कृपम्। <br>द्रौणिं च सौमदत्तिं च कृतवर्माणमेव च। <br>सैन्धवं मद्रराजं च राजानं च सुयोधनम्   ॥08-051-013॥</td></tr>
<tr><td>वीरान्कृतास्त्रान्समरे सर्वानेवानुवर्तिनः। <br>अक्षौहिणीपतीनुग्रान्संरब्धान्युद्धदुर्मदान्   ॥08-051-014॥</td></tr>
<tr><td>श्रेण्यश्च बहुलाः क्षीणाः प्रदीर्णाश्वरथद्विपाः। <br>नानाजनपदाश्चोग्राः क्षत्रियाणाममर्षिणाम्   ॥08-051-015॥</td></tr>
<tr><td>गोवासदासमीयानां वसातीनां च भारत। <br>व्रात्यानां वाटधानानां भोजानां चापि मानिनाम्   ॥08-051-016॥</td></tr>
<tr><td>उदीर्णाश्च महासेना ब्रह्मक्षत्रस्य भारत। <br>त्वां समासाद्य निधनं गताः साश्वरथद्विपाः   ॥08-051-017॥</td></tr>
<tr><td>उग्राश्च क्रूरकर्माणस्तुखारा यवनाः खशाः। <br>दार्वाभिसारा दरदाः शका रमठतङ्गणाः   ॥08-051-018॥</td></tr>
<tr><td>अन्ध्रकाश्च पुलिन्दाश्च किराताश्चोग्रविक्रमाः। <br>म्लेच्छाश्च पार्वतीयाश्च सागरानूपवासिनः। <br>संरम्भिणो युद्धशौण्डा बलिनो दृब्धपाणयः   ॥08-051-019॥</td></tr>
<tr><td>एते सुयोधनस्यार्थे संरब्धाः कुरुभिः सह। <br>न शक्या युधि निर्जेतुं त्वदन्येन परंतप   ॥08-051-020॥</td></tr>
<tr><td>धार्तराष्ट्रमुदग्रं हि व्यूढं दृष्ट्वा महाबलम्। <br>यस्य त्वं न भवेस्त्राता प्रतीयात्को नु मानवः   ॥08-051-021॥</td></tr>
<tr><td>तत्सागरमिवोद्धूतं रजसा संवृतं बलम्। <br>विदार्य पाण्डवैः क्रुद्धैस्त्वया गुप्तैर्हतं विभो   ॥08-051-022॥</td></tr>
<tr><td>मागधानामधिपतिर्जयत्सेनो महाबलः। <br>अद्य सप्तैव चाहानि हतः संख्येऽभिमन्युना   ॥08-051-023॥</td></tr>
<tr><td>ततो दश सहस्राणि गजानां भीमकर्मणाम्। <br>जघान गदया भीमस्तस्य राज्ञः परिच्छदम्। <br>ततोऽन्येऽपि हता नागा रथाश्च शतशो बलात्   ॥08-051-024॥</td></tr>
<tr><td>तदेवं समरे तात वर्तमाने महाभये। <br>भीमसेनं समासाद्य त्वां च पाण्डव कौरवाः। <br>सवाजिरथनागाश्च मृत्युलोकमितो गताः   ॥08-051-025॥</td></tr>
<tr><td>तथा सेनामुखे तत्र निहते पार्थ पाण्डवैः। <br>भीष्मः प्रासृजदुग्राणि शरवर्षाणि मारिष   ॥08-051-026॥</td></tr>
<tr><td>स चेदिकाशिपाञ्चालान्करूषान्मत्स्यकेकयान्। <br>शरैः प्रच्छाद्य निधनमनयत्परुषास्त्रवित्   ॥08-051-027॥</td></tr>
<tr><td>तस्य चापच्युतैर्बाणैः परदेहविदारणैः। <br>पूर्णमाकाशमभवद्रुक्मपुङ्खैरजिह्मगैः   ॥08-051-028॥</td></tr>
<tr><td>गत्या दशम्या ते गत्वा जघ्नुर्वाजिरथद्विपान्। <br>हित्वा नव गतीर्दुष्टाः स बाणान्व्यायतोऽमुचत्   ॥08-051-029॥</td></tr>
<tr><td>दिनानि दश भीष्मेण निघ्नता तावकं बलम्। <br>शून्याः कृता रथोपस्था हताश्च गजवाजिनः   ॥08-051-030॥</td></tr>
<tr><td>दर्शयित्वात्मनो रूपं रुद्रोपेन्द्रसमं युधि। <br>पाण्डवानामनीकानि प्रविगाह्य व्यशातयत्   ॥08-051-031॥</td></tr>
<tr><td>विनिघ्नन्पृथिवीपालांश्चेदिपाञ्चालकेकयान्। <br>व्यदहत्पाण्डवीं सेनां नराश्वगजसंकुलाम्   ॥08-051-032॥</td></tr>
<tr><td>मज्जन्तमप्लवे मन्दमुज्जिहीर्षुः सुयोधनम्। <br>तथा चरन्तं समरे तपन्तमिव भास्करम्। <br>न शेकुः सृञ्जया द्रष्टुं तथैवान्ये महीक्षितः   ॥08-051-033॥</td></tr>
<tr><td>विचरन्तं तथा तं तु संग्रामे जितकाशिनम्। <br>सर्वोद्योगेन सहसा पाण्डवाः समुपाद्रवन्   ॥08-051-034॥</td></tr>
<tr><td>स तु विद्राव्य समरे पाण्डवान्सृञ्जयानपि। <br>एक एव रणे भीष्म एकवीरत्वमागतः   ॥08-051-035॥</td></tr>
<tr><td>तं शिखण्डी समासाद्य त्वया गुप्तो महारथम्। <br>जघान पुरुषव्याघ्रं शरैः संनतपर्वभिः   ॥08-051-036॥</td></tr>
<tr><td>स एष पतितः शेते शरतल्पे पितामहः। <br>त्वां प्राप्य पुरुषव्याघ्र गृध्रः प्राप्येव वायसम्   ॥08-051-037॥</td></tr>
<tr><td>द्रोणः पञ्च दिनान्युग्रो विधम्य रिपुवाहिनीः। <br>कृत्वा व्यूहं महायुद्धे पातयित्वा महारथान्   ॥08-051-038॥</td></tr>
<tr><td>जयद्रथस्य समरे कृत्वा रक्षां महारथः। <br>अन्तकप्रतिमश्चोग्रां रात्रिं युद्ध्वादहत्प्रजाः   ॥08-051-039॥</td></tr>
<tr><td>अद्येति द्वे दिने वीरो भारद्वाजः प्रतापवान्। <br>धृष्टद्युम्नं समासाद्य स गतः परमां गतिम्   ॥08-051-040॥</td></tr>
<tr><td>यदि चैव परान्युद्धे सूतपुत्रमुखान्रथान्। <br>नावारयिष्यः संग्रामे न स्म द्रोणो व्यनङ्क्ष्यत   ॥08-051-041॥</td></tr>
<tr><td>भवता तु बलं सर्वं धार्तराष्ट्रस्य वारितम्। <br>ततो द्रोणो हतो युद्धे पार्षतेन धनंजय   ॥08-051-042॥</td></tr>
<tr><td>क इवान्यो रणे कुर्यात्त्वदन्यः क्षत्रियो युधि। <br>यादृशं ते कृतं पार्थ जयद्रथवधं प्रति   ॥08-051-043॥</td></tr>
<tr><td>निवार्य सेनां महतीं हत्वा शूरांश्च पार्थिवान्। <br>निहतः सैन्धवो राजा त्वयास्त्रबलतेजसा   ॥08-051-044॥</td></tr>
<tr><td>आश्चर्यं सिन्धुराजस्य वधं जानन्ति पार्थिवाः। <br>अनाश्चर्यं हि तत्त्वत्तस्त्वं हि पार्थ महारथः   ॥08-051-045॥</td></tr>
<tr><td>त्वां हि प्राप्य रणे क्षत्रमेकाहादिति भारत। <br>तप्यमानमसंयुक्तं न भवेदिति मे मतिः   ॥08-051-046॥</td></tr>
<tr><td>सेयं पार्थ चमूर्घोरा धार्तराष्ट्रस्य संयुगे। <br>हता ससर्ववीरा हि भीष्मद्रोणौ यदा हतौ   ॥08-051-047॥</td></tr>
<tr><td>शीर्णप्रवरयोधाद्य हतवाजिनरद्विपा। <br>हीना सूर्येन्दुनक्षत्रैर्द्यौरिवाभाति भारती   ॥08-051-048॥</td></tr>
<tr><td>विध्वस्ता हि रणे पार्थ सेनेयं भीमविक्रमात्। <br>आसुरीव पुरा सेना शक्रस्येव पराक्रमैः   ॥08-051-049॥</td></tr>
<tr><td>तेषां हतावशिष्टास्तु पञ्च सन्ति महारथाः। <br>अश्वत्थामा कृतवर्मा कर्णो मद्राधिपः कृपः   ॥08-051-050॥</td></tr>
<tr><td>तांस्त्वमद्य नरव्याघ्र हत्वा पञ्च महारथान्। <br>हतामित्रः प्रयच्छोर्वीं राज्ञः सद्वीपपत्तनाम्   ॥08-051-051॥</td></tr>
<tr><td>साकाशजलपातालां सपर्वतमहावनाम्। <br>प्राप्नोत्वमितवीर्यश्रीरद्य पार्थो वसुंधराम्   ॥08-051-052॥</td></tr>
<tr><td>एतां पुरा विष्णुरिव हत्वा दैतेयदानवान्। <br>प्रयच्छ मेदिनीं राज्ञे शक्रायेव यथा हरिः   ॥08-051-053॥</td></tr>
<tr><td>अद्य मोदन्तु पाञ्चाला निहतेष्वरिषु त्वया। <br>विष्णुना निहतेष्वेव दानवेयेषु देवताः   ॥08-051-054॥</td></tr>
<tr><td>यदि वा द्विपदां श्रेष्ठ द्रोणं मानयतो गुरुम्। <br>अश्वत्थाम्नि कृपा तेऽस्ति कृपे चाचार्यगौरवात्   ॥08-051-055॥</td></tr>
<tr><td>अत्यन्तोपचितान्वा त्वं मानयन्भ्रातृबान्धवान्। <br>कृतवर्माणमासाद्य न नेष्यसि यमक्षयम्   ॥08-051-056॥</td></tr>
<tr><td>भ्रातरं मातुरासाद्य शल्यं मद्रजनाधिपम्। <br>यदि त्वमरविन्दाक्ष दयावान्न जिघांससि   ॥08-051-057॥</td></tr>
<tr><td>इमं पापमतिं क्षुद्रमत्यन्तं पाण्डवान्प्रति। <br>कर्णमद्य नरश्रेष्ठ जह्याशु निशितैः शरैः   ॥08-051-058॥</td></tr>
<tr><td>एतत्ते सुकृतं कर्म नात्र किंचिन्न युज्यते। <br>वयमप्यत्र जानीमो नात्र दोषोऽस्ति कश्चन   ॥08-051-059॥</td></tr>
<tr><td>दहने यत्सपुत्राया निशि मातुस्तवानघ। <br>द्यूतार्थे यच्च युष्मासु प्रावर्तत सुयोधनः। <br>तत्र सर्वत्र दुष्टात्मा कर्णो मूलमिहार्जुन   ॥08-051-060॥</td></tr>
<tr><td>कर्णाद्धि मन्यते त्राणं नित्यमेव सुयोधनः। <br>ततो मामपि संरब्धो निग्रहीतुं प्रचक्रमे   ॥08-051-061॥</td></tr>
<tr><td>स्थिरा बुद्धिर्नरेन्द्रस्य धार्तराष्ट्रस्य मानद। <br>कर्णः पार्थान्रणे सर्वान्विजेष्यति न संशयः   ॥08-051-062॥</td></tr>
<tr><td>कर्णमाश्रित्य कौन्तेय धार्तराष्ट्रेण विग्रहः। <br>रोचितो भवता सार्धं जानतापि बलं तव   ॥08-051-063॥</td></tr>
<tr><td>कर्णो हि भाषते नित्यमहं पार्थान्समागतान्। <br>वासुदेवं सराजानं विजेष्यामि महारणे   ॥08-051-064॥</td></tr>
<tr><td>प्रोत्साहयन्दुरात्मानं धार्तराष्ट्रं सुदुर्मतिः। <br>समितौ गर्जते कर्णस्तमद्य जहि भारत   ॥08-051-065॥</td></tr>
<tr><td>यच्च युष्मासु पापं वै धार्तराष्ट्रः प्रयुक्तवान्। <br>तत्र सर्वत्र दुष्टात्मा कर्णः पापमतिर्मुखम्   ॥08-051-066॥</td></tr>
<tr><td>यच्च तद्धार्तराष्ट्राणां क्रूरैः षड्भिर्महारथैः। <br>अपश्यं निहतं वीरं सौभद्रमृषभेक्षणम्   ॥08-051-067॥</td></tr>
<tr><td>द्रोणद्रौणिकृपान्वीरान्कम्पयन्तो महारथान्। <br>निर्मनुष्यांश्च मातङ्गान्विरथांश्च महारथान्   ॥08-051-068॥</td></tr>
<tr><td>व्यश्वारोहांश्च तुरगान्पत्तीन्व्यायुधजीवितान्। <br>कुर्वन्तमृषभस्कन्धं कुरुवृष्णियशस्करम्   ॥08-051-069॥</td></tr>
<tr><td>विधमन्तमनीकानि व्यथयन्तं महारथान्। <br>मनुष्यवाजिमातङ्गान्प्रहिण्वन्तं यमक्षयम्   ॥08-051-070॥</td></tr>
<tr><td>शरैः सौभद्रमायस्तं दहन्तमिव वाहिनीम्। <br>तन्मे दहति गात्राणि सखे सत्येन ते शपे   ॥08-051-071॥</td></tr>
<tr><td>यत्तत्रापि च दुष्टात्मा कर्णोऽभ्यद्रुह्यत प्रभो। <br>अशक्नुवंश्चाभिमन्योः कर्णः स्थातुं रणेऽग्रतः   ॥08-051-072॥</td></tr>
<tr><td>सौभद्रशरनिर्भिन्नो विसंज्ञः शोणितोक्षितः। <br>निःश्वसन्क्रोधसंदीप्तो विमुखः सायकार्दितः   ॥08-051-073॥</td></tr>
<tr><td>अपयानकृतोत्साहो निराशश्चापि जीविते। <br>तस्थौ सुविह्वलः संख्ये प्रहारजनितश्रमः   ॥08-051-074॥</td></tr>
<tr><td>अथ द्रोणस्य समरे तत्कालसदृशं तदा। <br>श्रुत्वा कर्णो वचः क्रूरं ततश्चिच्छेद कार्मुकम्   ॥08-051-075॥</td></tr>
<tr><td>ततश्छिन्नायुधं तेन रणे पञ्च महारथाः। <br>स चैव निकृतिप्रज्ञः प्रावधीच्छरवृष्टिभिः   ॥08-051-076॥</td></tr>
<tr><td>यच्च कर्णोऽब्रवीत्कृष्णां सभायां परुषं वचः। <br>प्रमुखे पाण्डवेयानां कुरूणां च नृशंसवत्   ॥08-051-077॥</td></tr>
<tr><td>विनष्टाः पाण्डवाः कृष्णे शाश्वतं नरकं गताः। <br>पतिमन्यं पृथुश्रोणि वृणीष्व मितभाषिणि   ॥08-051-078॥</td></tr>
<tr><td>लेखाभ्रु धृतराष्ट्रस्य दासी भूत्वा निवेशनम्। <br>प्रविशारालपक्ष्माक्षि न सन्ति पतयस्तव   ॥08-051-079॥</td></tr>
<tr><td>इत्युक्तवानधर्मज्ञस्तदा परमदुर्मतिः। <br>पापः पापं वचः कर्णः शृण्वतस्तव भारत   ॥08-051-080॥</td></tr>
<tr><td>तस्य पापस्य तद्वाक्यं सुवर्णविकृताः शराः। <br>शमयन्तु शिलाधौतास्त्वयास्ता जीवितच्छिदः   ॥08-051-081॥</td></tr>
<tr><td>यानि चान्यानि दुष्टात्मा पापानि कृतवांस्त्वयि। <br>तान्यद्य जीवितं चास्य शमयन्तु शरास्तव   ॥08-051-082॥</td></tr>
<tr><td>गाण्डीवप्रहितान्घोरानद्य गात्रैः स्पृशञ्शरान्। <br>कर्णः स्मरतु दुष्टात्मा वचनं द्रोणभीष्मयोः   ॥08-051-083॥</td></tr>
<tr><td>सुवर्णपुङ्खा नाराचाः शत्रुघ्ना वैद्युतप्रभाः। <br>त्वयास्तास्तस्य मर्माणि भित्त्वा पास्यन्ति शोणितम्   ॥08-051-084॥</td></tr>
<tr><td>उग्रास्त्वद्भुजनिर्मुक्ता मर्म भित्त्वा शिताः शराः। <br>अद्य कर्णं महावेगाः प्रेषयन्तु यमक्षयम्   ॥08-051-085॥</td></tr>
<tr><td>अद्य हाहाकृता दीना विषण्णास्त्वच्छरार्दिताः। <br>प्रपतन्तं रथात्कर्णं पश्यन्तु वसुधाधिपाः   ॥08-051-086॥</td></tr>
<tr><td>अद्य स्वशोणिते मग्नं शयानं पतितं भुवि। <br>अपविद्धायुधं कर्णं पश्यन्तु सुहृदो निजाः   ॥08-051-087॥</td></tr>
<tr><td>हस्तिकक्ष्यो महानस्य भल्लेनोन्मथितस्त्वया। <br>प्रकम्पमानः पततु भूमावाधिरथेर्ध्वजः   ॥08-051-088॥</td></tr>
<tr><td>त्वया शरशतैश्छिन्नं रथं हेमविभूषितम्। <br>हतयोधं समुत्सृज्य भीतः शल्यः पलायताम्   ॥08-051-089॥</td></tr>
<tr><td>ततः सुयोधनो दृष्ट्वा हतमाधिरथिं त्वया। <br>निराशो जीविते त्वद्य राज्ये चैव धनंजय   ॥08-051-090॥</td></tr>
<tr><td>एते द्रवन्ति पाञ्चाला वध्यमानाः शितैः शरैः। <br>कर्णेन भरतश्रेष्ठ पाण्डवानुज्जिहीर्षवः   ॥08-051-091॥</td></tr>
<tr><td>पाञ्चालान्द्रौपदेयांश्च धृष्टद्युम्नशिखण्डिनौ। <br>धृष्टद्युम्नतनूजांश्च शतानीकं च नाकुलिम्   ॥08-051-092॥</td></tr>
<tr><td>नकुलं सहदेवं च दुर्मुखं जनमेजयम्। <br>सुवर्माणं सात्यकिं च विद्धि कर्णवशं गतान्   ॥08-051-093॥</td></tr>
<tr><td>अभ्याहतानां कर्णेन पाञ्चालानां महारणे। <br>श्रूयते निनदो घोरस्त्वद्बन्धूनां परंतप   ॥08-051-094॥</td></tr>
<tr><td>न त्वेव भीताः पाञ्चालाः कथंचित्स्युः पराङ्मुखाः। <br>न हि मृत्युं महेष्वासा गणयन्ति महारथाः   ॥08-051-095॥</td></tr>
<tr><td>य एकः पाण्डवीं सेनां शरौघैः समवेष्टयत्। <br>तं समासाद्य पाञ्चाला भीष्मं नासन्पराङ्मुखाः   ॥08-051-096॥</td></tr>
<tr><td>तथा ज्वलन्तमस्त्राग्निं गुरुं सर्वधनुष्मताम्। <br>निर्दहन्तं समारोहन्दुर्धर्षं द्रोणमोजसा   ॥08-051-097॥</td></tr>
<tr><td>ते नित्यमुदिता जेतुं युद्धे शत्रूनरिंदमाः। <br>न जात्वाधिरथेर्भीताः पाञ्चालाः स्युः पराङ्मुखाः   ॥08-051-098॥</td></tr>
<tr><td>तेषामापततां शूरः पाञ्चालानां तरस्विनाम्। <br>आदत्तेऽसूञ्शरैः कर्णः पतंगानामिवानलः   ॥08-051-099॥</td></tr>
<tr><td>तांस्तथाभिमुखान्वीरान्मित्रार्थे त्यक्तजीवितान्। <br>क्षयं नयति राधेयः पाञ्चालाञ्शतशो रणे   ॥08-051-100॥</td></tr>
<tr><td>अस्त्रं हि रामात्कर्णेन भार्गवादृषिसत्तमात्। <br>यदुपात्तं पुरा घोरं तस्य रूपमुदीर्यते   ॥08-051-101॥</td></tr>
<tr><td>तापनं सर्वसैन्यानां घोररूपं सुदारुणम्। <br>समावृत्य महासेनां ज्वलति स्वेन तेजसा   ॥08-051-102॥</td></tr>
<tr><td>एते चरन्ति संग्रामे कर्णचापच्युताः शराः। <br>भ्रमराणामिव व्रातास्तापयन्तः स्म तावकान्   ॥08-051-103॥</td></tr>
<tr><td>एते चरन्ति पाञ्चाला दिक्षु सर्वासु भारत। <br>कर्णास्त्रं समरे प्राप्य दुर्निवारमनात्मभिः   ॥08-051-104॥</td></tr>
<tr><td>एष भीमो दृढक्रोधो वृतः पार्थ समन्ततः। <br>सृञ्जयैर्योधयन्कर्णं पीड्यते स्म शितैः शरैः   ॥08-051-105॥</td></tr>
<tr><td>पाण्डवान्सृञ्जयांश्चैव पाञ्चालांश्चैव भारत। <br>हन्यादुपेक्षितः कर्णो रोगो देहमिवाततः   ॥08-051-106॥</td></tr>
<tr><td>नान्यं त्वत्तोऽभिपश्यामि योधं यौधिष्ठिरे बले। <br>यः समासाद्य राधेयं स्वस्तिमानाव्रजेद्गृहम्   ॥08-051-107॥</td></tr>
<tr><td>तमद्य निशितैर्बाणैर्निहत्य भरतर्षभ। <br>यथाप्रतिज्ञं पार्थ त्वं कृत्वा कीर्तिमवाप्नुहि   ॥08-051-108॥</td></tr>
<tr><td>त्वं हि शक्तो रणे जेतुं सकर्णानपि कौरवान्। <br>नान्यो युधि युधां श्रेष्ठ सत्यमेतद्ब्रवीमि ते   ॥08-051-109॥</td></tr>
<tr><td>एतत्कृत्वा महत्कर्म हत्वा कर्णं महारथम्। <br>कृतार्थः सफलः पार्थ सुखी भव नरोत्तम   ॥08-051-110॥</td></tr>
</table>
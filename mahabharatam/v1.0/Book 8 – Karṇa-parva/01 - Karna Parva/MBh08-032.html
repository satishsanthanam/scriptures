<table border = "1"><tr><td>Verse</td></tr>
<tr><td> धृतराष्ट्र उवाच। <br>तथा व्यूढेष्वनीकेषु संसक्तेषु च संजय। <br>संशप्तकान्कथं पार्थो गतः कर्णश्च पाण्डवान्   ॥08-032-001॥</td></tr>
<tr><td>एतद्विस्तरतो युद्धं प्रब्रूहि कुशलो ह्यसि। <br>न हि तृप्यामि वीराणां शृण्वानो विक्रमान्रणे   ॥08-032-002॥</td></tr>
<tr><td> संजय उवाच। <br>तत्स्थाने समवस्थाप्य प्रत्यमित्रं महाबलम्। <br>अव्यूहतार्जुनो व्यूहं पुत्रस्य तव दुर्नये   ॥08-032-003॥</td></tr>
<tr><td>तत्सादिनागकलिलं पदातिरथसंकुलम्। <br>धृष्टद्युम्नमुखैर्व्यूढमशोभत महद्बलम्   ॥08-032-004॥</td></tr>
<tr><td>पारावतसवर्णाश्वश्चन्द्रादित्यसमद्युतिः। <br>पार्षतः प्रबभौ धन्वी कालो विग्रहवानिव   ॥08-032-005॥</td></tr>
<tr><td>पार्षतं त्वभि संतस्थुर्द्रौपदेया युयुत्सवः। <br>सानुगा भीमवपुषश्चन्द्रं तारागणा इव   ॥08-032-006॥</td></tr>
<tr><td>अथ व्यूढेष्वनीकेषु प्रेक्ष्य संशप्तकान्रणे। <br>क्रुद्धोऽर्जुनोऽभिदुद्राव व्याक्षिपन्गाण्डिवं धनुः   ॥08-032-007॥</td></tr>
<tr><td>अथ संशप्तकाः पार्थमभ्यधावन्वधैषिणः। <br>विजये कृतसंकल्पा मृत्युं कृत्वा निवर्तनम्   ॥08-032-008॥</td></tr>
<tr><td>तदश्वसंघबहुलं मत्तनागरथाकुलम्। <br>पत्तिमच्छूरवीरौघैर्द्रुतमर्जुनमाद्रवत्   ॥08-032-009॥</td></tr>
<tr><td>स संप्रहारस्तुमुलस्तेषामासीत्किरीटिना। <br>तस्यैव नः श्रुतो यादृङ्निवातकवचैः सह   ॥08-032-010॥</td></tr>
<tr><td>रथानश्वान्ध्वजान्नागान्पत्तीन्रथपतीनपि। <br>इषून्धनूंषि खड्गांश्च चक्राणि च परश्वधान्   ॥08-032-011॥</td></tr>
<tr><td>सायुधानुद्यतान्बाहूनुद्यतान्यायुधानि च। <br>चिच्छेद द्विषतां पार्थः शिरांसि च सहस्रशः   ॥08-032-012॥</td></tr>
<tr><td>तस्मिन्सैन्ये महावर्ते पातालावर्तसंनिभे। <br>निमग्नं तं रथं मत्वा नेदुः संशप्तका मुदा   ॥08-032-013॥</td></tr>
<tr><td>स पुरस्तादरीन्हत्वा पश्चार्धेनोत्तरेण च। <br>दक्षिणेन च बीभत्सुः क्रुद्धो रुद्रः पशूनिव   ॥08-032-014॥</td></tr>
<tr><td>अथ पाञ्चालचेदीनां सृञ्जयानां च मारिष। <br>त्वदीयैः सह संग्राम आसीत्परमदारुणः   ॥08-032-015॥</td></tr>
<tr><td>कृपश्च कृतवर्मा च शकुनिश्चापि सौबलः। <br>हृष्टसेनाः सुसंरब्धा रथानीकैः प्रहारिणः   ॥08-032-016॥</td></tr>
<tr><td>कोसलैः काशिमत्स्यैश्च कारूषैः केकयैरपि। <br>शूरसेनैः शूरवीरैर्युयुधुर्युद्धदुर्मदाः   ॥08-032-017॥</td></tr>
<tr><td>तेषामन्तकरं युद्धं देहपाप्मप्रणाशनम्। <br>शूद्रविट्क्षत्रवीराणां धर्म्यं स्वर्ग्यं यशस्करम्   ॥08-032-018॥</td></tr>
<tr><td>दुर्योधनोऽपि सहितो भ्रातृभिर्भरतर्षभ। <br>गुप्तः कुरुप्रवीरैश्च मद्राणां च महारथैः   ॥08-032-019॥</td></tr>
<tr><td>पाण्डवैः सहपाञ्चालैश्चेदिभिः सात्यकेन च। <br>युध्यमानं रणे कर्णं कुरुवीरोऽभ्यपालयत्   ॥08-032-020॥</td></tr>
<tr><td>कर्णोऽपि निशितैर्बाणैर्विनिहत्य महाचमूम्। <br>प्रमृद्य च रथश्रेष्ठान्युधिष्ठिरमपीडयत्   ॥08-032-021॥</td></tr>
<tr><td>विपत्रायुधदेहासून्कृत्वा शत्रून्सहस्रशः। <br>युक्त्वा स्वर्गयशोभ्यां च स्वेभ्यो मुदमुदावहत्   ॥08-032-022॥</td></tr>
<tr><td> धृतराष्ट्र उवाच। <br>यत्तत्प्रविश्य पार्थानां सेनां कुर्वञ्जनक्षयम्। <br>कर्णो राजानमभ्यर्च्छत्तन्ममाचक्ष्व संजय   ॥08-032-023॥</td></tr>
<tr><td>के च प्रवीराः पार्थानां युधि कर्णमवारयन्। <br>कांश्च प्रमथ्याधिरथिर्युधिष्ठिरमपीडयत्   ॥08-032-024॥</td></tr>
<tr><td> संजय उवाच। <br>धृष्टद्युम्नमुखान्पार्थान्दृष्ट्वा कर्णो व्यवस्थितान्। <br>समभ्यधावत्त्वरितः पाञ्चालाञ्शत्रुकर्शनः   ॥08-032-025॥</td></tr>
<tr><td>तं तूर्णमभिधावन्तं पाञ्चाला जितकाशिनः। <br>प्रत्युद्ययुर्महाराज हंसा इव महार्णवम्   ॥08-032-026॥</td></tr>
<tr><td>ततः शङ्खसहस्राणां निस्वनो हृदयंगमः। <br>प्रादुरासीदुभयतो भेरीशब्दश्च दारुणः   ॥08-032-027॥</td></tr>
<tr><td>नानावादित्रनादश्च द्विपाश्वरथनिस्वनः। <br>सिंहनादश्च वीराणामभवद्दारुणस्तदा   ॥08-032-028॥</td></tr>
<tr><td>साद्रिद्रुमार्णवा भूमिः सवाताम्बुदमम्बरम्। <br>सार्केन्दुग्रहनक्षत्रा द्यौश्च व्यक्तं व्यघूर्णत   ॥08-032-029॥</td></tr>
<tr><td>अति भूतानि तं शब्दं मेनिरेऽति च विव्यथुः। <br>यानि चाप्लवसत्त्वानि प्रायस्तानि मृतानि च   ॥08-032-030॥</td></tr>
<tr><td>अथ कर्णो भृशं क्रुद्धः शीघ्रमस्त्रमुदीरयन्। <br>जघान पाण्डवीं सेनामासुरीं मघवानिव   ॥08-032-031॥</td></tr>
<tr><td>स पाण्डवरथांस्तूर्णं प्रविश्य विसृजञ्शरान्। <br>प्रभद्रकाणां प्रवरानहनत्सप्तसप्ततिम्   ॥08-032-032॥</td></tr>
<tr><td>ततः सुपुङ्खैर्निशितै रथश्रेष्ठो रथेषुभिः। <br>अवधीत्पञ्चविंशत्या पाञ्चालान्पञ्चविंशतिम्   ॥08-032-033॥</td></tr>
<tr><td>सुवर्णपुङ्खैर्नाराचैः परकायविदारणैः। <br>चेदिकानवधीद्वीरः शतशोऽथ सहस्रशः   ॥08-032-034॥</td></tr>
<tr><td>तं तथा समरे कर्म कुर्वाणमतिमानुषम्। <br>परिवव्रुर्महाराज पाञ्चालानां रथव्रजाः   ॥08-032-035॥</td></tr>
<tr><td>ततः संधाय विशिखान्पञ्च भारत दुःसहान्। <br>पाञ्चालानवधीत्पञ्च कर्णो वैकर्तनो वृषः   ॥08-032-036॥</td></tr>
<tr><td>भानुदेवं चित्रसेनं सेनाबिन्दुं च भारत। <br>तपनं शूरसेनं च पाञ्चालानवधीद्रणे   ॥08-032-037॥</td></tr>
<tr><td>पाञ्चालेषु च शूरेषु वध्यमानेषु सायकैः। <br>हाहाकारो महानासीत्पाञ्चालानां महाहवे   ॥08-032-038॥</td></tr>
<tr><td>तेषां संकीर्यमाणानां हाहाकारकृता दिशः। <br>पुनरेव च तान्कर्णो जघानाशु पतत्रिभिः   ॥08-032-039॥</td></tr>
<tr><td>चक्ररक्षौ तु कर्णस्य पुत्रौ मारिष दुर्जयौ। <br>सुषेणः सत्यसेनश्च त्यक्त्वा प्राणानयुध्यताम्   ॥08-032-040॥</td></tr>
<tr><td>पृष्ठगोपस्तु कर्णस्य ज्येष्ठः पुत्रो महारथः। <br>वृषसेनः स्वयं कर्णं पृष्ठतः पर्यपालयत्   ॥08-032-041॥</td></tr>
<tr><td>धृष्टद्युम्नः सात्यकिश्च द्रौपदेया वृकोदरः। <br>जनमेजयः शिखण्डी च प्रवीराश्च प्रभद्रकाः   ॥08-032-042॥</td></tr>
<tr><td>चेदिकेकयपाञ्चाला यमौ मत्स्याश्च दंशिताः। <br>समभ्यधावन्राधेयं जिघांसन्तः प्रहारिणः   ॥08-032-043॥</td></tr>
<tr><td>त एनं विविधैः शस्त्रैः शरधाराभिरेव च। <br>अभ्यवर्षन्विमृद्नन्तः प्रावृषीवाम्बुदा गिरिम्   ॥08-032-044॥</td></tr>
<tr><td>पितरं तु परीप्सन्तः कर्णपुत्राः प्रहारिणः। <br>त्वदीयाश्चापरे राजन्वीरा वीरानवारयन्   ॥08-032-045॥</td></tr>
<tr><td>सुषेणो भीमसेनस्य छित्त्वा भल्लेन कार्मुकम्। <br>नाराचैः सप्तभिर्विद्ध्वा हृदि भीमं ननाद ह   ॥08-032-046॥</td></tr>
<tr><td>अथान्यद्धनुरादाय सुदृढं भीमविक्रमः। <br>सज्यं वृकोदरः कृत्वा सुषेणस्याच्छिनद्धनुः   ॥08-032-047॥</td></tr>
<tr><td>विव्याध चैनं नवभिः क्रुद्धो नृत्यन्निवेषुभिः। <br>कर्णं च तूर्णं विव्याध त्रिसप्तत्या शितैः शरैः   ॥08-032-048॥</td></tr>
<tr><td>सत्यसेनं च दशभिः साश्वसूतध्वजायुधम्। <br>पश्यतां सुहृदां मध्ये कर्णपुत्रमपातयत्   ॥08-032-049॥</td></tr>
<tr><td>क्षुरप्रणुन्नं तत्तस्य शिरश्चन्द्रनिभाननम्। <br>शुभदर्शनमेवासीन्नालभ्रष्टमिवाम्बुजम्   ॥08-032-050॥</td></tr>
<tr><td>हत्वा कर्णसुतं भीमस्तावकान्पुनरार्दयत्। <br>कृपहार्दिक्ययोश्छित्त्वा चापे तावप्यथार्दयत्   ॥08-032-051॥</td></tr>
<tr><td>दुःशासनं त्रिभिर्विद्ध्वा शकुनिं षड्भिरायसैः। <br>उलूकं च पतत्रिं च चकार विरथावुभौ   ॥08-032-052॥</td></tr>
<tr><td>हे सुषेण हतोऽसीति ब्रुवन्नादत्त सायकम्। <br>तमस्य कर्णश्चिच्छेद त्रिभिश्चैनमताडयत्   ॥08-032-053॥</td></tr>
<tr><td>अथान्यमपि जग्राह सुपर्वाणं सुतेजनम्। <br>सुषेणायासृजद्भीमस्तमप्यस्याच्छिनद्वृषः   ॥08-032-054॥</td></tr>
<tr><td>पुनः कर्णस्त्रिसप्तत्या भीमसेनं रथेषुभिः। <br>पुत्रं परीप्सन्विव्याध क्रूरं क्रूरैर्जिघांसया   ॥08-032-055॥</td></tr>
<tr><td>सुषेणस्तु धनुर्गृह्य भारसाधनमुत्तमम्। <br>नकुलं पञ्चभिर्बाणैर्बाह्वोरुरसि चार्दयत्   ॥08-032-056॥</td></tr>
<tr><td>नकुलस्तं तु विंशत्या विद्ध्वा भारसहैर्दृढैः। <br>ननाद बलवन्नादं कर्णस्य भयमादधत्   ॥08-032-057॥</td></tr>
<tr><td>तं सुषेणो महाराज विद्ध्वा दशभिराशुगैः। <br>चिच्छेद च धनुः शीघ्रं क्षुरप्रेण महारथः   ॥08-032-058॥</td></tr>
<tr><td>अथान्यद्धनुरादाय नकुलः क्रोधमूर्च्छितः। <br>सुषेणं बहुभिर्बाणैर्वारयामास संयुगे   ॥08-032-059॥</td></tr>
<tr><td>स तु बाणैर्दिशो राजन्नाच्छाद्य परवीरहा। <br>आजघ्ने सारथिं चास्य सुषेणं च ततस्त्रिभिः। <br>चिच्छेद चास्य सुदृढं धनुर्भल्लैस्त्रिभिस्त्रिधा   ॥08-032-060॥</td></tr>
<tr><td>अथान्यद्धनुरादाय सुषेणः क्रोधमूर्छितः। <br>अविध्यन्नकुलं षष्ट्या सहदेवं च सप्तभिः   ॥08-032-061॥</td></tr>
<tr><td>तद्युद्धं सुमहद्घोरमासीद्देवासुरोपमम्। <br>निघ्नतां सायकैस्तूर्णमन्योन्यस्य वधं प्रति   ॥08-032-062॥</td></tr>
<tr><td>सात्यकिर्वृषसेनस्य हत्वा सूतं त्रिभिः शरैः। <br>धनुश्चिच्छेद भल्लेन जघानाश्वांश्च सप्तभिः। <br>ध्वजमेकेषुणोन्मथ्य त्रिभिस्तं हृद्यताडयत्   ॥08-032-063॥</td></tr>
<tr><td>अथावसन्नः स्वरथे मुहूर्तात्पुनरुत्थितः। <br>अथो जिघांसुः शैनेयं खड्गचर्मभृदभ्ययात्   ॥08-032-064॥</td></tr>
<tr><td>तस्य चाप्लवतः शीघ्रं वृषसेनस्य सात्यकिः। <br>वराहकर्णैर्दशभिरविध्यदसिचर्मणी   ॥08-032-065॥</td></tr>
<tr><td>दुःशासनस्तु तं दृष्ट्वा विरथं व्यायुधं कृतम्। <br>आरोप्य स्वरथे तूर्णमपोवाह रथान्तरम्   ॥08-032-066॥</td></tr>
<tr><td>अथान्यं रथमास्थाय वृषसेनो महारथः। <br>कर्णस्य युधि दुर्धर्षः पुनः पृष्ठमपालयत्   ॥08-032-067॥</td></tr>
<tr><td>दुःशासनं तु शैनेयो नवैर्नवभिराशुगैः। <br>विसूताश्वरथं कृत्वा ललाटे त्रिभिरार्पयत्   ॥08-032-068॥</td></tr>
<tr><td>स त्वन्यं रथमास्थाय विधिवत्कल्पितं पुनः। <br>युयुधे पाण्डुभिः सार्धं कर्णस्याप्याययन्बलम्   ॥08-032-069॥</td></tr>
<tr><td>धृष्टद्युम्नस्ततः कर्णमविध्यद्दशभिः शरैः। <br>द्रौपदेयास्त्रिसप्तत्या युयुधानस्तु सप्तभिः   ॥08-032-070॥</td></tr>
<tr><td>भीमसेनश्चतुःषष्ट्या सहदेवश्च पञ्चभिः। <br>नकुलस्त्रिंशता बाणैः शतानीकश्च सप्तभिः। <br>शिखण्डी दशभिर्वीरो धर्मराजः शतेन तु   ॥08-032-071॥</td></tr>
<tr><td>एते चान्ये च राजेन्द्र प्रवीरा जयगृद्धिनः। <br>अभ्यर्दयन्महेष्वासं सूतपुत्रं महामृधे   ॥08-032-072॥</td></tr>
<tr><td>तान्सूतपुत्रो विशिखैर्दशभिर्दशभिः शितैः। <br>रथे चारु चरन्वीरः प्रत्यविध्यदरिंदमः   ॥08-032-073॥</td></tr>
<tr><td>तत्रास्त्रवीर्यं कर्णस्य लाघवं च महात्मनः। <br>अपश्याम महाराज तदद्भुतमिवाभवत्   ॥08-032-074॥</td></tr>
<tr><td>न ह्याददानं ददृशुः संदधानं च सायकान्। <br>विमुञ्चन्तं च संरम्भाद्ददृशुस्ते महारथम्   ॥08-032-075॥</td></tr>
<tr><td>द्यौर्वियद्भूर्दिशश्चाशु प्रणुन्ना निशितैः शरैः। <br>अरुणाभ्रावृताकारं तस्मिन्देशे बभौ वियत्   ॥08-032-076॥</td></tr>
<tr><td>नृत्यन्निव हि राधेयश्चापहस्तः प्रतापवान्। <br>यैर्विद्धः प्रत्यविध्यत्तानेकैकं त्रिगुणैः शरैः   ॥08-032-077॥</td></tr>
<tr><td>दशभिर्दशभिश्चैनान्पुनर्विद्ध्वा ननाद ह। <br>साश्वसूतध्वजच्छत्रास्ततस्ते विवरं ददुः   ॥08-032-078॥</td></tr>
<tr><td>तान्प्रमृद्नन्महेष्वासान्राधेयः शरवृष्टिभिः। <br>राजानीकमसंबाधं प्राविशच्छत्रुकर्शनः   ॥08-032-079॥</td></tr>
<tr><td>स रथांस्त्रिशतान्हत्वा चेदीनामनिवर्तिनाम्। <br>राधेयो निशितैर्बाणैस्ततोऽभ्यार्च्छद्युधिष्ठिरम्   ॥08-032-080॥</td></tr>
<tr><td>ततस्ते पाण्डवा राजञ्शिखण्डी च ससात्यकिः। <br>राधेयात्परिरक्षन्तो राजानं पर्यवारयन्   ॥08-032-081॥</td></tr>
<tr><td>तथैव तावकाः सर्वे कर्णं दुर्वारणं रणे। <br>यत्ताः सेनामहेष्वासाः पर्यरक्षन्त सर्वशः   ॥08-032-082॥</td></tr>
<tr><td>नानावादित्रघोषाश्च प्रादुरासन्विशां पते। <br>सिंहनादश्च संजज्ञे शूराणामनिवर्तिनाम्   ॥08-032-083॥</td></tr>
<tr><td>ततः पुनः समाजग्मुरभीताः कुरुपाण्डवाः। <br>युधिष्ठिरमुखाः पार्थाः सूतपुत्रमुखा वयम्   ॥08-032-084॥</td></tr>
</table>
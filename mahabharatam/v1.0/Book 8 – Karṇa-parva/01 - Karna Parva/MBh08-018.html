<table border = "1"><tr><td>Verse</td></tr>
<tr><td> संजय उवाच। <br>युयुत्सुं तव पुत्रं तु प्राद्रवन्तं महद्बलम्। <br>उलूकोऽभ्यपतत्तूर्णं तिष्ठ तिष्ठेति चाब्रवीत्   ॥08-018-001॥</td></tr>
<tr><td>युयुत्सुस्तु ततो राजञ्शितधारेण पत्रिणा। <br>उलूकं ताडयामास वज्रेणेन्द्र इवाचलम्   ॥08-018-002॥</td></tr>
<tr><td>उलूकस्तु ततः क्रुद्धस्तव पुत्रस्य संयुगे। <br>क्षुरप्रेण धनुश्छित्त्वा ताडयामास कर्णिना   ॥08-018-003॥</td></tr>
<tr><td>तदपास्य धनुश्छिन्नं युयुत्सुर्वेगवत्तरम्। <br>अन्यदादत्त सुमहच्चापं संरक्तलोचनः   ॥08-018-004॥</td></tr>
<tr><td>शाकुनिं च ततः षष्ट्या विव्याध भरतर्षभ। <br>सारथिं त्रिभिरानर्छत्तं च भूयो व्यविध्यत   ॥08-018-005॥</td></tr>
<tr><td>उलूकस्तं तु विंशत्या विद्ध्वा हेमविभूषितैः। <br>अथास्य समरे क्रुद्धो ध्वजं चिच्छेद काञ्चनम्   ॥08-018-006॥</td></tr>
<tr><td>स च्छिन्नयष्टिः सुमहाञ्शीर्यमाणो महाध्वजः। <br>पपात प्रमुखे राजन्युयुत्सोः काञ्चनोज्ज्वलः   ॥08-018-007॥</td></tr>
<tr><td>ध्वजमुन्मथितं दृष्ट्वा युयुत्सुः क्रोधमूर्छितः। <br>उलूकं पञ्चभिर्बाणैराजघान स्तनान्तरे   ॥08-018-008॥</td></tr>
<tr><td>उलूकस्तस्य भल्लेन तैलधौतेन मारिष। <br>शिरश्चिच्छेद सहसा यन्तुर्भरतसत्तम   ॥08-018-009॥</td></tr>
<tr><td>जघान चतुरोऽश्वांश्च तं च विव्याध पञ्चभिः। <br>सोऽतिविद्धो बलवता प्रत्यपायाद्रथान्तरम्   ॥08-018-010॥</td></tr>
<tr><td>तं निर्जित्य रणे राजन्नुलूकस्त्वरितो ययौ। <br>पाञ्चालान्सृञ्जयांश्चैव विनिघ्नन्निशितैः शरैः   ॥08-018-011॥</td></tr>
<tr><td>शतानीकं महाराज श्रुतकर्मा सुतस्तव। <br>व्यश्वसूतरथं चक्रे निमेषार्धादसंभ्रमम्   ॥08-018-012॥</td></tr>
<tr><td>हताश्वे तु रथे तिष्ठञ्शतानीको महाबलः। <br>गदां चिक्षेप संक्रुद्धस्तव पुत्रस्य मारिष   ॥08-018-013॥</td></tr>
<tr><td>सा कृत्वा स्यन्दनं भस्म हयांश्चैव ससारथीन्। <br>पपात धरणीं तूर्णं दारयन्तीव भारत   ॥08-018-014॥</td></tr>
<tr><td>तावुभौ विरथौ वीरौ कुरूणां कीर्तिवर्धनौ। <br>अपाक्रमेतां युद्धार्तौ प्रेक्षमाणौ परस्परम्   ॥08-018-015॥</td></tr>
<tr><td>पुत्रस्तु तव संभ्रान्तो विवित्सो रथमाविशत्। <br>शतानीकोऽपि त्वरितः प्रतिविन्ध्यरथं गतः   ॥08-018-016॥</td></tr>
<tr><td>सुतसोमस्तु शकुनिं विव्याध निशितैः शरैः। <br>नाकम्पयत संरब्धो वार्योघ इव पर्वतम्   ॥08-018-017॥</td></tr>
<tr><td>सुतसोमस्तु तं दृष्ट्वा पितुरत्यन्तवैरिणम्। <br>शरैरनेकसाहस्रैश्छादयामास भारत   ॥08-018-018॥</td></tr>
<tr><td>ताञ्शराञ्शकुनिस्तूर्णं चिच्छेदान्यैः पतत्रिभिः। <br>लघ्वस्त्रश्चित्रयोधी च जितकाशी च संयुगे   ॥08-018-019॥</td></tr>
<tr><td>निवार्य समरे चापि शरांस्तान्निशितैः शरैः। <br>आजघान सुसंक्रुद्धः सुतसोमं त्रिभिः शरैः   ॥08-018-020॥</td></tr>
<tr><td>तस्याश्वान्केतनं सूतं तिलशो व्यधमच्छरैः। <br>स्यालस्तव महावीर्यस्ततस्ते चुक्रुशुर्जनाः   ॥08-018-021॥</td></tr>
<tr><td>हताश्वो विरथश्चैव छिन्नधन्वा च मारिष। <br>धन्वी धनुर्वरं गृह्य रथाद्भूमावतिष्ठत। <br>व्यसृजत्सायकांश्चैव स्वर्णपुङ्खाञ्शिलाशितान्   ॥08-018-022॥</td></tr>
<tr><td>छादयामासुरथ ते तव स्यालस्य तं रथम्। <br>पतंगानामिव व्राताः शरव्राता महारथम्   ॥08-018-023॥</td></tr>
<tr><td>रथोपस्थान्समीक्ष्यापि विव्यथे नैव सौबलः। <br>प्रमृद्नंश्च शरांस्तांस्ताञ्शरव्रातैर्महायशाः   ॥08-018-024॥</td></tr>
<tr><td>तत्रातुष्यन्त योधाश्च सिद्धाश्चापि दिवि स्थिताः। <br>सुतसोमस्य तत्कर्म दृष्ट्वाश्रद्धेयमद्भुतम्। <br>रथस्थं नृपतिं तं तु पदातिः सन्नयोधयत्   ॥08-018-025॥</td></tr>
<tr><td>तस्य तीक्ष्णैर्महावेगैर्भल्लैः संनतपर्वभिः। <br>व्यहनत्कार्मुकं राजा तूणीरं चैव सर्वशः   ॥08-018-026॥</td></tr>
<tr><td>स च्छिन्नधन्वा समरे खड्गमुद्यम्य नानदन्। <br>वैडूर्योत्पलवर्णाभं हस्तिदन्तमयत्सरुम्   ॥08-018-027॥</td></tr>
<tr><td>भ्राम्यमाणं ततस्तं तु विमलाम्बरवर्चसम्। <br>कालोपमं ततो मेने सुतसोमस्य धीमतः   ॥08-018-028॥</td></tr>
<tr><td>सोऽचरत्सहसा खड्गी मण्डलानि सहस्रशः। <br>चतुर्विंशन्महाराज शिक्षाबलसमन्वितः   ॥08-018-029॥</td></tr>
<tr><td>सौबलस्तु ततस्तस्य शरांश्चिक्षेप वीर्यवान्। <br>तानापतत एवाशु चिच्छेद परमासिना   ॥08-018-030॥</td></tr>
<tr><td>ततः क्रुद्धो महाराज सौबलः परवीरहा। <br>प्राहिणोत्सुतसोमस्य शरानाशीविषोपमान्   ॥08-018-031॥</td></tr>
<tr><td>चिच्छेद तांश्च खड्गेन शिक्षया च बलेन च। <br>दर्शयँल्लाघवं युद्धे तार्क्ष्यवीर्यसमद्युतिः   ॥08-018-032॥</td></tr>
<tr><td>तस्य संचरतो राजन्मण्डलावर्तने तदा। <br>क्षुरप्रेण सुतीक्ष्णेन खड्गं चिच्छेद सुप्रभम्   ॥08-018-033॥</td></tr>
<tr><td>स च्छिन्नः सहसा भूमौ निपपात महानसिः। <br>अवशस्य स्थितं हस्ते तं खड्गं सत्सरुं तदा   ॥08-018-034॥</td></tr>
<tr><td>छिन्नमाज्ञाय निस्त्रिंशमवप्लुत्य पदानि षट्। <br>प्राविध्यत ततः शेषं सुतसोमो महारथः   ॥08-018-035॥</td></tr>
<tr><td>स च्छित्त्वा सगुणं चापं रणे तस्य महात्मनः। <br>पपात धरणीं तूर्णं स्वर्णवज्रविभूषितः। <br>सुतसोमस्ततोऽगच्छच्छ्रुतकीर्तेर्महारथम्   ॥08-018-036॥</td></tr>
<tr><td>सौबलोऽपि धनुर्गृह्य घोरमन्यत्सुदुःसहम्। <br>अभ्ययात्पाण्डवानीकं निघ्नञ्शत्रुगणान्बहून्   ॥08-018-037॥</td></tr>
<tr><td>तत्र नादो महानासीत्पाण्डवानां विशां पते। <br>सौबलं समरे दृष्ट्वा विचरन्तमभीतवत्   ॥08-018-038॥</td></tr>
<tr><td>तान्यनीकानि दृप्तानि शस्त्रवन्ति महान्ति च। <br>द्राव्यमाणान्यदृश्यन्त सौबलेन महात्मना   ॥08-018-039॥</td></tr>
<tr><td>यथा दैत्यचमूं राजन्देवराजो ममर्द ह। <br>तथैव पाण्डवीं सेनां सौबलेयो व्यनाशयत्   ॥08-018-040॥</td></tr>
<tr><td>धृष्टद्युम्नं कृपो राजन्वारयामास संयुगे। <br>यथा दृप्तं वने नागं शरभो वारयेद्युधि   ॥08-018-041॥</td></tr>
<tr><td>निरुद्धः पार्षतस्तेन गौतमेन बलीयसा। <br>पदात्पदं विचलितुं नाशक्नोत्तत्र भारत   ॥08-018-042॥</td></tr>
<tr><td>गौतमस्य वपुर्दृष्ट्वा धृष्टद्युम्नरथं प्रति। <br>वित्रेसुः सर्वभूतानि क्षयं प्राप्तं च मेनिरे   ॥08-018-043॥</td></tr>
<tr><td>तत्रावोचन्विमनसो रथिनः सादिनस्तथा। <br>द्रोणस्य निधने नूनं संक्रुद्धो द्विपदां वरः   ॥08-018-044॥</td></tr>
<tr><td>शारद्वतो महातेजा दिव्यास्त्रविदुदारधीः। <br>अपि स्वस्ति भवेदद्य धृष्टद्युम्नस्य गौतमात्   ॥08-018-045॥</td></tr>
<tr><td>अपीयं वाहिनी कृत्स्ना मुच्येत महतो भयात्। <br>अप्ययं ब्राह्मणः सर्वान्न नो हन्यात्समागतान्   ॥08-018-046॥</td></tr>
<tr><td>यादृशं दृश्यते रूपमन्तकप्रतिमं भृशम्। <br>गमिष्यत्यद्य पदवीं भारद्वाजस्य संयुगे   ॥08-018-047॥</td></tr>
<tr><td>आचार्यः क्षिप्रहस्तश्च विजयी च सदा युधि। <br>अस्त्रवान्वीर्यसंपन्नः क्रोधेन च समन्वितः   ॥08-018-048॥</td></tr>
<tr><td>पार्षतश्च भृशं युद्धे विमुखोऽद्यापि लक्ष्यते। <br>इत्येवं विविधा वाचस्तावकानां परैः सह   ॥08-018-049॥</td></tr>
<tr><td>विनिःश्वस्य ततः क्रुद्धः कृपः शारद्वतो नृप। <br>पार्षतं छादयामास निश्चेष्टं सर्वमर्मसु   ॥08-018-050॥</td></tr>
<tr><td>स वध्यमानः समरे गौतमेन महात्मना। <br>कर्तव्यं न प्रजानाति मोहितः परमाहवे   ॥08-018-051॥</td></tr>
<tr><td>तमब्रवीत्ततो यन्ता कच्चित्क्षेमं नु पार्षत। <br>ईदृशं व्यसनं युद्धे न ते दृष्टं कदाचन   ॥08-018-052॥</td></tr>
<tr><td>दैवयोगात्तु ते बाणा नातरन्मर्मभेदिनः। <br>प्रेषिता द्विजमुख्येन मर्माण्युद्दिश्य सर्वशः   ॥08-018-053॥</td></tr>
<tr><td>व्यावर्तये तत्र रथं नदीवेगमिवार्णवात्। <br>अवध्यं ब्राह्मणं मन्ये येन ते विक्रमो हतः   ॥08-018-054॥</td></tr>
<tr><td>धृष्टद्युम्नस्ततो राजञ्शनकैरब्रवीद्वचः। <br>मुह्यते मे मनस्तात गात्रे स्वेदश्च जायते   ॥08-018-055॥</td></tr>
<tr><td>वेपथुं च शरीरे मे रोमहर्षं च पश्य वै। <br>वर्जयन्ब्राह्मणं युद्धे शनैर्याहि यतोऽच्युतः   ॥08-018-056॥</td></tr>
<tr><td>अर्जुनं भीमसेनं वा समरे प्राप्य सारथे। <br>क्षेममद्य भवेद्यन्तरिति मे नैष्ठिकी मतिः   ॥08-018-057॥</td></tr>
<tr><td>ततः प्रायान्महाराज सारथिस्त्वरयन्हयान्। <br>यतो भीमो महेष्वासो युयुधे तव सैनिकैः   ॥08-018-058॥</td></tr>
<tr><td>प्रद्रुतं तु रथं दृष्ट्वा धृष्टद्युम्नस्य मारिष। <br>किरञ्शरशतान्येव गौतमोऽनुययौ तदा   ॥08-018-059॥</td></tr>
<tr><td>शङ्खं च पूरयामास मुहुर्मुहुररिंदमः। <br>पार्षतं प्राद्रवद्यन्तं महेन्द्र इव शम्बरम्   ॥08-018-060॥</td></tr>
<tr><td>शिखण्डिनं तु समरे भीष्ममृत्युं दुरासदम्। <br>हार्दिक्यो वारयामास स्मयन्निव मुहुर्मुहुः   ॥08-018-061॥</td></tr>
<tr><td>शिखण्डी च समासाद्य हृदिकानां महारथम्। <br>पञ्चभिर्निशितैर्भल्लैर्जत्रुदेशे समार्दयत्   ॥08-018-062॥</td></tr>
<tr><td>कृतवर्मा तु संक्रुद्धो भित्त्वा षष्टिभिराशुगैः। <br>धनुरेकेन चिच्छेद हसन्राजन्महारथः   ॥08-018-063॥</td></tr>
<tr><td>अथान्यद्धनुरादाय द्रुपदस्यात्मजो बली। <br>तिष्ठ तिष्ठेति संक्रुद्धो हार्दिक्यं प्रत्यभाषत   ॥08-018-064॥</td></tr>
<tr><td>ततोऽस्य नवतिं बाणान्रुक्मपुङ्खान्सुतेजनान्। <br>प्रेषयामास राजेन्द्र तेऽस्याभ्रश्यन्त वर्मणः   ॥08-018-065॥</td></tr>
<tr><td>वितथांस्तान्समालक्ष्य पतितांश्च महीतले। <br>क्षुरप्रेण सुतीक्ष्णेन कार्मुकं चिच्छिदे बली   ॥08-018-066॥</td></tr>
<tr><td>अथैनं छिन्नधन्वानं भग्नशृङ्गमिवर्षभम्। <br>अशीत्या मार्गणैः क्रुद्धो बाह्वोरुरसि चार्दयत्   ॥08-018-067॥</td></tr>
<tr><td>कृतवर्मा तु संक्रुद्धो मार्गणैः कृतविक्षतः। <br>धनुरन्यत्समादाय समार्गणगणं प्रभो। <br>शिखण्डिनं बाणवरैः स्कन्धदेशेऽभ्यताडयत्   ॥08-018-068॥</td></tr>
<tr><td>स्कन्धदेशे स्थितैर्बाणैः शिखण्डी च रराज ह। <br>शाखाप्रतानैर्विमलैः सुमहान्स यथा द्रुमः   ॥08-018-069॥</td></tr>
<tr><td>तावन्योन्यं भृशं विद्ध्वा रुधिरेण समुक्षितौ। <br>अन्योन्यशृङ्गाभिहतौ रेजतुर्वृषभाविव   ॥08-018-070॥</td></tr>
<tr><td>अन्योन्यस्य वधे यत्नं कुर्वाणौ तौ महारथौ। <br>रथाभ्यां चेरतुस्तत्र मण्डलानि सहस्रशः   ॥08-018-071॥</td></tr>
<tr><td>कृतवर्मा महाराज पार्षतं निशितैः शरैः। <br>रणे विव्याध सप्तत्या स्वर्णपुङ्खैः शिलाशितैः   ॥08-018-072॥</td></tr>
<tr><td>ततोऽस्य समरे बाणं भोजः प्रहरतां वरः। <br>जीवितान्तकरं घोरं व्यसृजत्त्वरयान्वितः   ॥08-018-073॥</td></tr>
<tr><td>स तेनाभिहतो राजन्मूर्छामाशु समाविशत्। <br>ध्वजयष्टिं च सहसा शिश्रिये कश्मलावृतः   ॥08-018-074॥</td></tr>
<tr><td>अपोवाह रणात्तं तु सारथी रथिनां वरम्। <br>हार्दिक्यशरसंतप्तं निःश्वसन्तं पुनः पुनः   ॥08-018-075॥</td></tr>
<tr><td>पराजिते ततः शूरे द्रुपदस्य सुते प्रभो। <br>प्राद्रवत्पाण्डवी सेना वध्यमाना समन्ततः   ॥08-018-076॥</td></tr>
</table>
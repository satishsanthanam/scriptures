Verse
 धृतराष्ट्र उवाच। <br>सुदुष्करमिदं कर्म कृतं भीमेन संजय। <br>येन कर्णो महाबाहू रथोपस्थे निपातितः   ॥08-035-001॥
कर्णो ह्येको रणे हन्ता सृञ्जयान्पाण्डवैः सह। <br>इति दुर्योधनः सूत प्राब्रवीन्मां मुहुर्मुहुः   ॥08-035-002॥
पराजितं तु राधेयं दृष्ट्वा भीमेन संयुगे। <br>ततः परं किमकरोत्पुत्रो दुर्योधनो मम   ॥08-035-003॥
 संजय उवाच। <br>विभ्रान्तं प्रेक्ष्य राधेयं सूतपुत्रं महाहवे। <br>महत्या सेनया राजन्सोदर्यान्समभाषत   ॥08-035-004॥
शीघ्रं गच्छत भद्रं वो राधेयं परिरक्षत। <br>भीमसेनभयागाधे मज्जन्तं व्यसनार्णवे   ॥08-035-005॥
ते तु राज्ञा समादिष्टा भीमसेनजिघांसवः। <br>अभ्यवर्तन्त संक्रुद्धाः पतंगा इव पावकम्   ॥08-035-006॥
श्रुतायुर्दुर्धरः क्राथो विवित्सुर्विकटः समः। <br>निषङ्गी कवची पाशी तथा नन्दोपनन्दकौ   ॥08-035-007॥
दुष्प्रधर्षः सुबाहुश्च वातवेगसुवर्चसौ। <br>धनुर्ग्राहो दुर्मदश्च तथा सत्त्वसमः सहः   ॥08-035-008॥
एते रथैः परिवृता वीर्यवन्तो महाबलाः। <br>भीमसेनं समासाद्य समन्तात्पर्यवारयन्। <br>ते व्यमुञ्चञ्शरव्रातान्नानालिङ्गान्समन्ततः   ॥08-035-009॥
स तैरभ्यर्द्यमानस्तु भीमसेनो महाबलः। <br>तेषामापततां क्षिप्रं सुतानां ते नराधिप। <br>रथैः पञ्चाशता सार्धं पञ्चाशन्न्यहनद्रथान्   ॥08-035-010॥
विवित्सोस्तु ततः क्रुद्धो भल्लेनापाहरच्छिरः। <br>सकुण्डलशिरस्त्राणं पूर्णचन्द्रोपमं तदा। <br>भीमेन च महाराज स पपात हतो भुवि   ॥08-035-011॥
तं दृष्ट्वा निहतं शूरं भ्रातरः सर्वतः प्रभो। <br>अभ्यद्रवन्त समरे भीमं भीमपराक्रमम्   ॥08-035-012॥
ततोऽपराभ्यां भल्लाभ्यां पुत्रयोस्ते महाहवे। <br>जहार समरे प्राणान्भीमो भीमपराक्रमः   ॥08-035-013॥
तौ धरामन्वपद्येतां वातरुग्णाविव द्रुमौ। <br>विकटश्च समश्चोभौ देवगर्भसमौ नृप   ॥08-035-014॥
ततस्तु त्वरितो भीमः क्राथं निन्ये यमक्षयम्। <br>नाराचेन सुतीक्ष्णेन स हतो न्यपतद्भुवि   ॥08-035-015॥
हाहाकारस्ततस्तीव्रः संबभूव जनेश्वर। <br>वध्यमानेषु ते राजंस्तदा पुत्रेषु धन्विषु   ॥08-035-016॥
तेषां संलुलिते सैन्ये भीमसेनो महाबलः। <br>नन्दोपनन्दौ समरे प्रापयद्यमसादनम्   ॥08-035-017॥
ततस्ते प्राद्रवन्भीताः पुत्रास्ते विह्वलीकृताः। <br>भीमसेनं रणे दृष्ट्वा कालान्तकयमोपमम्   ॥08-035-018॥
पुत्रांस्ते निहतान्दृष्ट्वा सूतपुत्रो महामनाः। <br>हंसवर्णान्हयान्भूयः प्राहिणोद्यत्र पाण्डवः   ॥08-035-019॥
ते प्रेषिता महाराज मद्रराजेन वाजिनः। <br>भीमसेनरथं प्राप्य समसज्जन्त वेगिताः   ॥08-035-020॥
स संनिपातस्तुमुलो घोररूपो विशां पते। <br>आसीद्रौद्रो महाराज कर्णपाण्डवयोर्मृधे   ॥08-035-021॥
दृष्ट्वा मम महाराज तौ समेतौ महारथौ। <br>आसीद्बुद्धिः कथं नूनमेतदद्य भविष्यति   ॥08-035-022॥
ततो मुहूर्ताद्राजेन्द्र नातिकृच्छ्राद्धसन्निव। <br>विरथं भीमकर्माणं भीमं कर्णश्चकार ह   ॥08-035-023॥
विरथो भरतश्रेष्ठः प्रहसन्ननिलोपमः। <br>गदाहस्तो महाबाहुरपतत्स्यन्दनोत्तमात्   ॥08-035-024॥
नागान्सप्तशतान्राजन्नीषादन्तान्प्रहारिणः। <br>व्यधमत्सहसा भीमः क्रुद्धरूपः परंतपः   ॥08-035-025॥
दन्तवेष्टेषु नेत्रेषु कम्भेषु स कटेषु च। <br>मर्मस्वपि च मर्मज्ञो निनदन्व्यधमद्भृशम्   ॥08-035-026॥
ततस्ते प्राद्रवन्भीताः प्रतीपं प्रहिताः पुनः। <br>महामात्रैस्तमावव्रुर्मेघा इव दिवाकरम्   ॥08-035-027॥
तान्स सप्तशतान्नागान्सारोहायुधकेतनान्। <br>भूमिष्ठो गदया जघ्ने शरन्मेघानिवानिलः   ॥08-035-028॥
ततः सुबलपुत्रस्य नागानतिबलान्पुनः। <br>पोथयामास कौन्तेयो द्वापञ्चाशतमाहवे   ॥08-035-029॥
तथा रथशतं साग्रं पत्तींश्च शतशोऽपरान्। <br>न्यहनत्पाण्डवो युद्धे तापयंस्तव वाहिनीम्   ॥08-035-030॥
प्रताप्यमानं सूर्येण भीमेन च महात्मना। <br>तव सैन्यं संचुकोच चर्म वह्निगतं यथा   ॥08-035-031॥
ते भीमभयसंत्रस्तास्तावका भरतर्षभ। <br>विहाय समरे भीमं दुद्रुवुर्वै दिशो दश   ॥08-035-032॥
रथाः पञ्चशताश्चान्ये ह्रादिनश्चर्मवर्मिणः। <br>भीममभ्यद्रवंस्तूर्णं शरपूगैः समन्ततः   ॥08-035-033॥
तान्ससूतरथान्सर्वान्सपताकाध्वजायुधान्। <br>पोथयामास गदया भीमो विष्णुरिवासुरान्   ॥08-035-034॥
ततः शकुनिनिर्दिष्टाः सादिनः शूरसंमताः। <br>त्रिसाहस्रा ययुर्भीमं शक्त्यृष्टिप्रासपाणयः   ॥08-035-035॥
तान्प्रत्युद्गम्य यवनानश्वारोहान्वरारिहा। <br>विचरन्विविधान्मार्गान्घातयामास पोथयन्   ॥08-035-036॥
तेषामासीन्महाञ्शब्दस्ताडितानां च सार्वशः। <br>असिभिश्छिद्यमानानां नडानामिव भारत   ॥08-035-037॥
एवं सुबलपुत्रस्य त्रिसाहस्रान्हयोत्तमान्। <br>हत्वान्यं रथमास्थाय क्रुद्धो राधेयमभ्ययात्   ॥08-035-038॥
कर्णोऽपि समरे राजन्धर्मपुत्रमरिंदमम्। <br>शरैः प्रच्छादयामास सारथिं चाप्यपातयत्   ॥08-035-039॥
ततः संप्रद्रुतं संख्ये रथं दृष्ट्वा महारथः। <br>अन्वधावत्किरन्बाणैः कङ्कपत्रैरजिह्मगैः   ॥08-035-040॥
राजानमभि धावन्तं शरैरावृत्य रोदसी। <br>क्रुद्धः प्रच्छादयामास शरजालेन मारुतिः   ॥08-035-041॥
संनिवृत्तस्ततस्तूर्णं राधेयः शत्रुकर्शनः। <br>भीमं प्रच्छादयामास समन्तान्निशितैः शरैः   ॥08-035-042॥
भीमसेनरथव्यग्रं कर्णं भारत सात्यकिः। <br>अभ्यर्दयदमेयात्मा पार्ष्णिग्रहणकारणात्। <br>अभ्यवर्तत कर्णस्तमर्दितोऽपि शरैर्भृशम्   ॥08-035-043॥
तावन्योन्यं समासाद्य वृषभौ सर्वधन्विनाम्। <br>विसृजन्तौ शरांश्चित्रान्विभ्राजेतां मनस्विनौ   ॥08-035-044॥
ताभ्यां वियति राजेन्द्र विततं भीमदर्शनम्। <br>क्रौञ्चपृष्ठारुणं रौद्रं बाणजालं व्यदृश्यत   ॥08-035-045॥
नैव सूर्यप्रभां खं वा न दिशः प्रदिशः कुतः। <br>प्राज्ञासिष्म वयं ताभ्यां शरैर्मुक्तैः सहस्रशः   ॥08-035-046॥
मध्याह्ने तपतो राजन्भास्करस्य महाप्रभाः। <br>हृताः सर्वाः शरौघैस्तैः कर्णमाधवयोस्तदा   ॥08-035-047॥
सौबलं कृतवर्माणं द्रौणिमाधिरथिं कृपम्। <br>संसक्तान्पाण्डवैर्दृष्ट्वा निवृत्ताः कुरवः पुनः   ॥08-035-048॥
तेषामापततां शब्दस्तीव्र आसीद्विशां पते। <br>उद्धूतानां यथा वृष्ट्या सागराणां भयावहः   ॥08-035-049॥
ते सेने भृशसंविग्ने दृष्ट्वान्योन्यं महारणे। <br>हर्षेण महता युक्ते परिगृह्य परस्परम्   ॥08-035-050॥
ततः प्रववृते युद्धं मध्यं प्राप्ते दिवाकरे। <br>यादृशं न कदाचिद्धि दृष्टपूर्वं न च श्रुतम्   ॥08-035-051॥
बलौघस्तु समासाद्य बलौघं सहसा रणे। <br>उपासर्पत वेगेन जलौघ इव सागरम्   ॥08-035-052॥
आसीन्निनादः सुमहान्बलौघानां परस्परम्। <br>गर्जतां सागरौघाणां यथा स्यान्निस्वनो महान्   ॥08-035-053॥
ते तु सेने समासाद्य वेगवत्यौ परस्परम्। <br>एकीभावमनुप्राप्ते नद्याविव समागमे   ॥08-035-054॥
ततः प्रववृते युद्धं घोररूपं विशां पते। <br>कुरूणां पाण्डवानां च लिप्सतां सुमहद्यशः   ॥08-035-055॥
कुरूणां गर्जतां तत्र अविच्छेदकृता गिरः। <br>श्रूयन्ते विविधा राजन्नामान्युद्दिश्य भारत   ॥08-035-056॥
यस्य यद्धि रणे न्यङ्गं पितृतो मातृतोऽपि वा। <br>कर्मतः शीलतो वापि स तच्छ्रावयते युधि   ॥08-035-057॥
तान्दृष्ट्वा समरे शूरांस्तर्जयानान्परस्परम्। <br>अभवन्मे मती राजन्नैषामस्तीति जीवितम्   ॥08-035-058॥
तेषां दृष्ट्वा तु क्रुद्धानां वपूंष्यमिततेजसाम्। <br>अभवन्मे भयं तीव्रं कथमेतद्भविष्यति   ॥08-035-059॥
ततस्ते पाण्डवा राजन्कौरवाश्च महारथाः। <br>ततक्षुः सायकैस्तीक्ष्णैर्निघ्नन्तो हि परस्परम्   ॥08-035-060॥

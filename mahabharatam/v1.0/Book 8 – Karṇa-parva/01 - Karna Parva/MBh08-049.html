<table border = "1"><tr><td>Verse</td></tr>
<tr><td> संजय उवाच। <br>युधिष्ठिरेणैवमुक्तः कौन्तेयः श्वेतवाहनः। <br>असिं जग्राह संक्रुद्धो जिघांसुर्भरतर्षभम्   ॥08-049-001॥</td></tr>
<tr><td>तस्य कोपं समुद्वीक्ष्य चित्तज्ञः केशवस्तदा। <br>उवाच किमिदं पार्थ गृहीतः खड्ग इत्युत   ॥08-049-002॥</td></tr>
<tr><td>नेह पश्यामि योद्धव्यं तव किंचिद्धनंजय। <br>ते ध्वस्ता धार्तराष्ट्रा हि सर्वे भीमेन धीमता   ॥08-049-003॥</td></tr>
<tr><td>अपयातोऽसि कौन्तेय राजा द्रष्टव्य इत्यपि। <br>स राजा भवता दृष्टः कुशली च युधिष्ठिरः   ॥08-049-004॥</td></tr>
<tr><td>तं दृष्ट्वा नृपशार्दूलं शार्दूलसमविक्रमम्। <br>हर्षकाले तु संप्राप्ते कस्मात्त्वा मन्युराविशत्   ॥08-049-005॥</td></tr>
<tr><td>न तं पश्यामि कौन्तेय यस्ते वध्यो भवेदिह। <br>कस्माद्भवान्महाखड्गं परिगृह्णाति सत्वरम्   ॥08-049-006॥</td></tr>
<tr><td>तत्त्वा पृच्छामि कौन्तेय किमिदं ते चिकीर्षितम्। <br>परामृशसि यत्क्रुद्धः खड्गमद्भुतविक्रम   ॥08-049-007॥</td></tr>
<tr><td>एवमुक्तस्तु कृष्णेन प्रेक्षमाणो युधिष्ठिरम्। <br>अर्जुनः प्राह गोविन्दं क्रुद्धः सर्प इव श्वसन्   ॥08-049-008॥</td></tr>
<tr><td>दद गाण्डीवमन्यस्मा इति मां योऽभिचोदयेत्। <br>छिन्द्यामहं शिरस्तस्य इत्युपांशुव्रतं मम   ॥08-049-009॥</td></tr>
<tr><td>तदुक्तोऽहमदीनात्मन्राज्ञामितपराक्रम। <br>समक्षं तव गोविन्द न तत्क्षन्तुमिहोत्सहे   ॥08-049-010॥</td></tr>
<tr><td>तस्मादेनं वधिष्यामि राजानं धर्मभीरुकम्। <br>प्रतिज्ञां पालयिष्यामि हत्वेमं नरसत्तमम्। <br>एतदर्थं मया खड्गो गृहीतो यदुनन्दन   ॥08-049-011॥</td></tr>
<tr><td>सोऽहं युधिष्ठिरं हत्वा सत्येऽप्यानृण्यतां गतः। <br>विशोको विज्वरश्चापि भविष्यामि जनार्दन   ॥08-049-012॥</td></tr>
<tr><td>किं वा त्वं मन्यसे प्राप्तमस्मिन्काले समुत्थिते। <br>त्वमस्य जगतस्तात वेत्थ सर्वं गतागतम्। <br>तत्तथा प्रकरिष्यामि यथा मां वक्ष्यते भवान्   ॥08-049-013॥</td></tr>
<tr><td> कृष्ण उवाच। <br>इदानीं पार्थ जानामि न वृद्धाः सेवितास्त्वया। <br>अकाले पुरुषव्याघ्र संरम्भक्रिययानया। <br>न हि धर्मविभागज्ञः कुर्यादेवं धनंजय   ॥08-049-014॥</td></tr>
<tr><td>अकार्याणां च कार्याणां संयोगं यः करोति वै। <br>कार्याणामक्रियाणां च स पार्थ पुरुषाधमः   ॥08-049-015॥</td></tr>
<tr><td>अनुसृत्य तु ये धर्मं कवयः समुपस्थिताः। <br>समासविस्तरविदां न तेषां वेत्थ निश्चयम्   ॥08-049-016॥</td></tr>
<tr><td>अनिश्चयज्ञो हि नरः कार्याकार्यविनिश्चये। <br>अवशो मुह्यते पार्थ यथा त्वं मूढ एव तु   ॥08-049-017॥</td></tr>
<tr><td>न हि कार्यमकार्यं वा सुखं ज्ञातुं कथंचन। <br>श्रुतेन ज्ञायते सर्वं तच्च त्वं नावबुध्यसे   ॥08-049-018॥</td></tr>
<tr><td>अविज्ञानाद्भवान्यच्च धर्मं रक्षति धर्मवित्। <br>प्राणिनां हि वधं पार्थ धार्मिको नावबुध्यते   ॥08-049-019॥</td></tr>
<tr><td>प्राणिनामवधस्तात सर्वज्यायान्मतो मम। <br>अनृतं तु भवेद्वाच्यं न च हिंस्यात्कथंचन   ॥08-049-020॥</td></tr>
<tr><td>स कथं भ्रातरं ज्येष्ठं राजानं धर्मकोविदम्। <br>हन्याद्भवान्नरश्रेष्ठ प्राकृतोऽन्यः पुमानिव   ॥08-049-021॥</td></tr>
<tr><td>अयुध्यमानस्य वधस्तथाशस्त्रस्य भारत। <br>पराङ्मुखस्य द्रवतः शरणं वाभिगच्छतः। <br>कृताञ्जलेः प्रपन्नस्य न वधः पूज्यते बुधैः   ॥08-049-022॥</td></tr>
<tr><td>त्वया चैव व्रतं पार्थ बालेनैव कृतं पुरा। <br>तस्मादधर्मसंयुक्तं मौढ्यात्कर्म व्यवस्यसि   ॥08-049-023॥</td></tr>
<tr><td>स गुरुं पार्थ कस्मात्त्वं हन्या धर्ममनुस्मरन्। <br>असंप्रधार्य धर्माणां गतिं सूक्ष्मां दुरन्वयाम्   ॥08-049-024॥</td></tr>
<tr><td>इदं धर्मरहस्यं च वक्ष्यामि भरतर्षभ। <br>यद्ब्रूयात्तव भीष्मो वा धर्मज्ञो वा युधिष्ठिरः   ॥08-049-025॥</td></tr>
<tr><td>विदुरो वा तथा क्षत्ता कुन्ती वापि यशस्विनी। <br>तत्ते वक्ष्यामि तत्त्वेन तन्निबोध धनंजय   ॥08-049-026॥</td></tr>
<tr><td>सत्यस्य वचनं साधु न सत्याद्विद्यते परम्। <br>तत्त्वेनैतत्सुदुर्ज्ञेयं यस्य सत्यमनुष्ठितम्   ॥08-049-027॥</td></tr>
<tr><td>भवेत्सत्यमवक्तव्यं वक्तव्यमनृतं भवेत्। <br>सर्वस्वस्यापहारे तु वक्तव्यमनृतं भवेत्   ॥08-049-028॥</td></tr>
<tr><td>प्राणात्यये विवाहे च वक्तव्यमनृतं भवेत्। <br>यत्रानृतं भवेत्सत्यं सत्यं चाप्यनृतं भवेत्   ॥08-049-029॥</td></tr>
<tr><td>तादृशं पश्यते बालो यस्य सत्यमनुष्ठितम्। <br>सत्यानृते विनिश्चित्य ततो भवति धर्मवित्   ॥08-049-030॥</td></tr>
<tr><td>किमाश्चर्यं कृतप्रज्ञः पुरुषोऽपि सुदारुणः। <br>सुमहत्प्राप्नुयात्पुण्यं बलाकोऽन्धवधादिव   ॥08-049-031॥</td></tr>
<tr><td>किमाश्चर्यं पुनर्मूढो धर्मकामोऽप्यपण्डितः। <br>सुमहत्प्राप्नुयात्पापमापगामिव कौशिकः   ॥08-049-032॥</td></tr>
<tr><td> अर्जुन उवाच। <br>आचक्ष्व भगवन्नेतद्यथा विद्यामहं तथा। <br>बलाकान्धाभिसंबद्धं नदीनां कौशिकस्य च   ॥08-049-033॥</td></tr>
<tr><td> कृष्ण उवाच। <br>मृगव्याधोऽभवत्कश्चिद्बलाको नाम भारत। <br>यात्रार्थं पुत्रदारस्य मृगान्हन्ति न कामतः   ॥08-049-034॥</td></tr>
<tr><td>सोऽन्धौ च मातापितरौ बिभर्त्यन्यांश्च संश्रितान्। <br>स्वधर्मनिरतो नित्यं सत्यवागनसूयकः   ॥08-049-035॥</td></tr>
<tr><td>स कदाचिन्मृगाँल्लिप्सुर्नान्वविन्दत्प्रयत्नवान्। <br>अथापश्यत्स पीतोदं श्वापदं घ्राणचक्षुषम्   ॥08-049-036॥</td></tr>
<tr><td>अदृष्टपूर्वमपि तत्सत्त्वं तेन हतं तदा। <br>अन्वेव च ततो व्योम्नः पुष्पवर्षमवापतत्   ॥08-049-037॥</td></tr>
<tr><td>अप्सरोगीतवादित्रैर्नादितं च मनोरमम्। <br>विमानमागमत्स्वर्गान्मृगव्याधनिनीषया   ॥08-049-038॥</td></tr>
<tr><td>तद्भूतं सर्वभूतानामभावाय किलार्जुन। <br>तपस्तप्त्वा वरं प्राप्तं कृतमन्धं स्वयंभुवा   ॥08-049-039॥</td></tr>
<tr><td>तद्धत्वा सर्वभूतानामभावकृतनिश्चयम्। <br>ततो बलाकः स्वरगादेवं धर्मः सुदुर्विदः   ॥08-049-040॥</td></tr>
<tr><td>कौशिकोऽप्यभवद्विप्रस्तपस्वी न बहुश्रुतः। <br>नदीनां संगमे ग्रामाददूरे स किलावसत्   ॥08-049-041॥</td></tr>
<tr><td>सत्यं मया सदा वाच्यमिति तस्याभवद्व्रतम्। <br>सत्यवादीति विख्यातः स तदासीद्धनंजय   ॥08-049-042॥</td></tr>
<tr><td>अथ दस्युभयात्केचित्तदा तद्वनमाविशन्। <br>दस्यवोऽपि गताः क्रूरा व्यमार्गन्त प्रयत्नतः   ॥08-049-043॥</td></tr>
<tr><td>अथ कौशिकमभ्येत्य प्राहुस्तं सत्यवादिनम्। <br>कतमेन पथा याता भगवन्बहवो जनाः। <br>सत्येन पृष्टः प्रब्रूहि यदि तान्वेत्थ शंस नः   ॥08-049-044॥</td></tr>
<tr><td>स पृष्टः कौशिकः सत्यं वचनं तानुवाच ह। <br>बहुवृक्षलतागुल्ममेतद्वनमुपाश्रिताः। <br>ततस्ते तान्समासाद्य क्रूरा जघ्नुरिति श्रुतिः   ॥08-049-045॥</td></tr>
<tr><td>तेनाधर्मेण महता वाग्दुरुक्तेन कौशिकः। <br>गतः सुकष्टं नरकं सूक्ष्मधर्मेष्वकोविदः। <br>अप्रभूतश्रुतो मूढो धर्माणामविभागवित्   ॥08-049-046॥</td></tr>
<tr><td>वृद्धानपृष्ट्वा संदेहं महच्छ्वभ्रमितोऽर्हति। <br>तत्र ते लक्षणोद्देशः कश्चिदेव भविष्यति   ॥08-049-047॥</td></tr>
<tr><td>दुष्करं परमज्ञानं तर्केणात्र व्यवस्यति। <br>श्रुतिर्धर्म इति ह्येके वदन्ति बहवो जनाः   ॥08-049-048॥</td></tr>
<tr><td>न त्वेतत्प्रतिसूयामि न हि सर्वं विधीयते। <br>प्रभवार्थाय भूतानां धर्मप्रवचनं कृतम्   ॥08-049-049॥</td></tr>
<tr><td>धारणाद्धर्ममित्याहुर्धर्मो धारयति प्रजाः। <br>यः स्याद्धारणसंयुक्तः स धर्म इति निश्चयः   ॥08-049-050॥</td></tr>
<tr><td>येऽन्यायेन जिहीर्षन्तो जना इच्छन्ति कर्हिचित्। <br>अकूजनेन चेन्मोक्षो नात्र कूजेत्कथंचन   ॥08-049-051॥</td></tr>
<tr><td>अवश्यं कूजितव्यं वा शङ्केरन्वाप्यकूजतः। <br>श्रेयस्तत्रानृतं वक्तुं सत्यादिति विचारितम्   ॥08-049-052॥</td></tr>
<tr><td>प्राणात्यये विवाहे वा सर्वज्ञातिधनक्षये। <br>नर्मण्यभिप्रवृत्ते वा प्रवक्तव्यं मृषा भवेत्। <br>अधर्मं नात्र पश्यन्ति धर्मतत्त्वार्थदर्शिनः   ॥08-049-053॥</td></tr>
<tr><td>यः स्तेनैः सह संबन्धान्मुच्यते शपथैरपि। <br>श्रेयस्तत्रानृतं वक्तुं तत्सत्यमविचारितम्   ॥08-049-054॥</td></tr>
<tr><td>न च तेभ्यो धनं देयं शक्ये सति कथंचन। <br>पापेभ्यो हि धनं दत्तं दातारमपि पीडयेत्। <br>तस्माद्धर्मार्थमनृतमुक्त्वा नानृतवाग्भवेत्   ॥08-049-055॥</td></tr>
<tr><td>एष ते लक्षणोद्देशः समुद्दिष्टो यथाविधि। <br>एतच्छ्रुत्वा ब्रूहि पार्थ यदि वध्यो युधिष्ठिरः   ॥08-049-056॥</td></tr>
<tr><td> अर्जुन उवाच। <br>यथा ब्रूयान्महाप्राज्ञो यथा ब्रूयान्महामतिः। <br>हितं चैव यथास्माकं तथैतद्वचनं तव   ॥08-049-057॥</td></tr>
<tr><td>भवान्मातृसमोऽस्माकं तथा पितृसमोऽपि च। <br>गतिश्च परमा कृष्ण तेन ते वाक्यमद्भुतम्   ॥08-049-058॥</td></tr>
<tr><td>न हि ते त्रिषु लोकेषु विद्यतेऽविदितं क्वचित्। <br>तस्माद्भवान्परं धर्मं वेद सर्वं यथातथम्   ॥08-049-059॥</td></tr>
<tr><td>अवध्यं पाण्डवं मन्ये धर्मराजं युधिष्ठिरम्। <br>तस्मिन्समयसंयोगे ब्रूहि किंचिदनुग्रहम्। <br>इदं चापरमत्रैव शृणु हृत्स्थं विवक्षितम्   ॥08-049-060॥</td></tr>
<tr><td>जानासि दाशार्ह मम व्रतं त्वं; यो मां ब्रूयात्कश्चन मानुषेषु। <br>अन्यस्मै त्वं गाण्डिवं देहि पार्थ; यस्त्वत्तोऽस्त्रैर्भविता वा विशिष्टः   ॥08-049-061॥</td></tr>
<tr><td>हन्यामहं केशव तं प्रसह्य; भीमो हन्यात्तूबरकेति चोक्तः। <br>तन्मे राजा प्रोक्तवांस्ते समक्षं; धनुर्देहीत्यसकृद्वृष्णिसिंह   ॥08-049-062॥</td></tr>
<tr><td>तं हत्वा चेत्केशव जीवलोके; स्थाता कालं नाहमप्यल्पमात्रम्। <br>सा च प्रतिज्ञा मम लोकप्रबुद्धा; भवेत्सत्या धर्मभृतां वरिष्ठ। <br>यथा जीवेत्पाण्डवोऽहं च कृष्ण; तथा बुद्धिं दातुमद्यार्हसि त्वम्   ॥08-049-063॥</td></tr>
<tr><td> वासुदेव उवाच। <br>राजा श्रान्तो जगतो विक्षतश्च; कर्णेन संख्ये निशितैर्बाणसंघैः। <br>तस्मात्पार्थ त्वां परुषाण्यवोच;त्कर्णे द्यूतं ह्यद्य रणे निबद्धम्   ॥08-049-064॥</td></tr>
<tr><td>तस्मिन्हते कुरवो निर्जिताः स्यु;रेवंबुद्धिः पार्थिवो धर्मपुत्रः। <br>यदावमानं लभते महान्तं; तदा जीवन्मृत इत्युच्यते सः   ॥08-049-065॥</td></tr>
<tr><td>तन्मानितः पार्थिवोऽयं सदैव; त्वया सभीमेन तथा यमाभ्याम्। <br>वृद्धैश्च लोके पुरुषप्रवीरै;स्तस्यावमानं कलया त्वं प्रयुङ्क्ष्व   ॥08-049-066॥</td></tr>
<tr><td>त्वमित्यत्रभवन्तं त्वं ब्रूहि पार्थ युधिष्ठिरम्। <br>त्वमित्युक्तो हि निहतो गुरुर्भवति भारत   ॥08-049-067॥</td></tr>
<tr><td>एवमाचर कौन्तेय धर्मराजे युधिष्ठिरे। <br>अधर्मयुक्तं संयोगं कुरुष्वैवं कुरूद्वह   ॥08-049-068॥</td></tr>
<tr><td>अथर्वाङ्गिरसी ह्येषा श्रुतीनामुत्तमा श्रुतिः। <br>अविचार्यैव कार्यैषा श्रेयःकामैर्नरैः सदा   ॥08-049-069॥</td></tr>
<tr><td>वधो ह्ययं पाण्डव धर्मराज्ञ;स्त्वत्तो युक्तो वेत्स्यते चैवमेषः। <br>ततोऽस्य पादावभिवाद्य पश्चा;च्छमं ब्रूयाः सान्त्वपूर्वं च पार्थम्   ॥08-049-070॥</td></tr>
<tr><td>भ्राता प्राज्ञस्तव कोपं न जातु; कुर्याद्राजा कंचन पाण्डवेयः। <br>मुक्तोऽनृताद्भ्रातृवधाच्च पार्थ; हृष्टः कर्णं त्वं जहि सूतपुत्रम्   ॥08-049-071॥</td></tr>
<tr><td> संजय उवाच। <br>इत्येवमुक्तस्तु जनार्दनेन; पार्थः प्रशस्याथ सुहृद्वधं तम्। <br>ततोऽब्रवीदर्जुनो धर्मराज;मनुक्तपूर्वं परुषं प्रसह्य   ॥08-049-072॥</td></tr>
<tr><td>मा त्वं राजन्व्याहर व्याहरत्सु; न तिष्ठसे क्रोशमात्रे रणार्धे। <br>भीमस्तु मामर्हति गर्हणाय; यो युध्यते सर्वयोधप्रवीरः   ॥08-049-073॥</td></tr>
<tr><td>काले हि शत्रून्प्रतिपीड्य संख्ये; हत्वा च शूरान्पृथिवीपतींस्तान्। <br>यः कुञ्जराणामधिकं सहस्रं; हत्वानदत्तुमुलं सिंहनादम्   ॥08-049-074॥</td></tr>
<tr><td>सुदुष्करं कर्म करोति वीरः; कर्तुं यथा नार्हसि त्वं कदाचित्। <br>रथादवप्लुत्य गदां परामृशं;स्तया निहन्त्यश्वनरद्विपान्रणे   ॥08-049-075॥</td></tr>
<tr><td>वरासिना वाजिरथाश्वकुञ्जरां;स्तथा रथाङ्गैर्धनुषा च हन्त्यरीन्। <br>प्रमृद्य पद्भ्यामहितान्निहन्ति यः; पुनश्च दोर्भ्यां शतमन्युविक्रमः   ॥08-049-076॥</td></tr>
<tr><td>महाबलो वैश्रवणान्तकोपमः; प्रसह्य हन्ता द्विषतां यथार्हम्। <br>स भीमसेनोऽर्हति गर्हणां मे; न त्वं नित्यं रक्ष्यसे यः सुहृद्भिः   ॥08-049-077॥</td></tr>
<tr><td>महारथान्नागवरान्हयांश्च; पदातिमुख्यानपि च प्रमथ्य। <br>एको भीमो धार्तराष्ट्रेषु मग्नः; स मामुपालब्धुमरिंदमोऽर्हति   ॥08-049-078॥</td></tr>
<tr><td>कलिङ्गवङ्गाङ्गनिषादमागधा;न्सदामदान्नीलबलाहकोपमान्। <br>निहन्ति यः शत्रुगणाननेकशः; स माभिवक्तुं प्रभवत्यनागसम्   ॥08-049-079॥</td></tr>
<tr><td>सुयुक्तमास्थाय रथं हि काले; धनुर्विकर्षञ्शरपूर्णमुष्टिः। <br>सृजत्यसौ शरवर्षाणि वीरो; महाहवे मेघ इवाम्बुधाराः   ॥08-049-080॥</td></tr>
<tr><td>बलं तु वाचि द्विजसत्तमानां; क्षात्रं बुधा बाहुबलं वदन्ति। <br>त्वं वाग्बलो भारत निष्ठुरश्च; त्वमेव मां वेत्सि यथाविधोऽहम्   ॥08-049-081॥</td></tr>
<tr><td>यतामि नित्यं तव कर्तुमिष्टं; दारैः सुतैर्जीवितेनात्मना च। <br>एवं च मां वाग्विशिखैर्निहंसि; त्वत्तः सुखं न वयं विद्म किंचित्   ॥08-049-082॥</td></tr>
<tr><td>अवामंस्था मां द्रौपदीतल्पसंस्थो; महारथान्प्रतिहन्मि त्वदर्थे। <br>तेनातिशङ्की भारत निष्ठुरोऽसि; त्वत्तः सुखं नाभिजानामि किंचित्   ॥08-049-083॥</td></tr>
<tr><td>प्रोक्तः स्वयं सत्यसंधेन मृत्यु;स्तव प्रियार्थं नरदेव युद्धे। <br>वीरः शिखण्डी द्रौपदोऽसौ महात्मा; मयाभिगुप्तेन हतश्च तेन   ॥08-049-084॥</td></tr>
<tr><td>न चाभिनन्दामि तवाधिराज्यं; यतस्त्वमक्षेष्वहिताय सक्तः। <br>स्वयं कृत्वा पापमनार्यजुष्ट;मेभिर्युद्धे तर्तुमिच्छस्यरींस्तु   ॥08-049-085॥</td></tr>
<tr><td>अक्षेषु दोषा बहवो विधर्माः; श्रुतास्त्वया सहदेवोऽब्रवीद्यान्। <br>तान्नैषि संतर्तुमसाधुजुष्टा;न्येन स्म सर्वे निरयं प्रपन्नाः   ॥08-049-086॥</td></tr>
<tr><td>त्वं देविता त्वत्कृते राज्यनाश;स्त्वत्संभवं व्यसनं नो नरेन्द्र। <br>मास्मान्क्रूरैर्वाक्प्रतोदैस्तुद त्वं; भूयो राजन्कोपयन्नल्पभाग्यान्   ॥08-049-087॥</td></tr>
<tr><td>एता वाचः परुषाः सव्यसाची; स्थिरप्रज्ञं श्रावयित्वा ततक्ष। <br>तदानुतेपे सुरराजपुत्रो; विनिःश्वसंश्चाप्यसिमुद्बबर्ह   ॥08-049-088॥</td></tr>
<tr><td>तमाह कृष्णः किमिदं पुनर्भवा;न्विकोशमाकाशनिभं करोत्यसिम्। <br>प्रब्रूहि सत्यं पुनरुत्तरं विधे;र्वचः प्रवक्ष्याम्यहमर्थसिद्धये   ॥08-049-089॥</td></tr>
<tr><td>इत्येव पृष्टः पुरुषोत्तमेन; सुदुःखितः केशवमाह वाक्यम्। <br>अहं हनिष्ये स्वशरीरमेव; प्रसह्य येनाहितमाचरं वै   ॥08-049-090॥</td></tr>
<tr><td>निशम्य तत्पार्थवचोऽब्रवीदिदं; धनंजयं धर्मभृतां वरिष्ठः। <br>प्रब्रूहि पार्थ स्वगुणानिहात्मन;स्तथा स्वहार्दं भवतीह सद्यः   ॥08-049-091॥</td></tr>
<tr><td>तथास्तु कृष्णेत्यभिनन्द्य वाक्यं; धनंजयः प्राह धनुर्विनाम्य। <br>युधिष्ठिरं धर्मभृतां वरिष्ठं; शृणुष्व राजन्निति शक्रसूनुः   ॥08-049-092॥</td></tr>
<tr><td>न मादृशोऽन्यो नरदेव विद्यते; धनुर्धरो देवमृते पिनाकिनम्। <br>अहं हि तेनानुमतो महात्मना; क्षणेन हन्यां सचराचरं जगत्   ॥08-049-093॥</td></tr>
<tr><td>मया हि राजन्सदिगीश्वरा दिशो; विजित्य सर्वा भवतः कृता वशे। <br>स राजसूयश्च समाप्तदक्षिणः; सभा च दिव्या भवतो ममौजसा   ॥08-049-094॥</td></tr>
<tr><td>पाणौ पृषत्का लिखिता ममेमे; धनुश्च संख्ये विततं सबाणम्। <br>पादौ च मे सशरौ सहध्वजौ; न मादृशं युद्धगतं जयन्ति   ॥08-049-095॥</td></tr>
<tr><td>हता उदीच्या निहताः प्रतीच्याः; प्राच्या निरस्ता दाक्षिणात्या विशस्ताः। <br>संशप्तकानां किंचिदेवावशिष्टं; सर्वस्य सैन्यस्य हतं मयार्धम्   ॥08-049-096॥</td></tr>
<tr><td>शेते मया निहता भारती च; चमू राजन्देवचमूप्रकाशा। <br>ये नास्त्रज्ञास्तानहं हन्मि शस्त्रै;स्तस्माल्लोकं नेह करोमि भस्मसात्   ॥08-049-097॥</td></tr>
<tr><td>इत्येवमुक्त्वा पुनराह पार्थो; युधिष्ठिरं धर्मभृतां वरिष्ठम्। <br>अप्यपुत्रा तेन राधा भवित्री; कुन्ती मया वा तदृतं विद्धि राजन्। <br>प्रसीद राजन्क्षम यन्मयोक्तं; काले भवान्वेत्स्यति तन्नमस्ते   ॥08-049-098॥</td></tr>
<tr><td>प्रसाद्य राजानममित्रसाहं; स्थितोऽब्रवीच्चैनमभिप्रपन्नः। <br>याम्येष भीमं समरात्प्रमोक्तुं; सर्वात्मना सूतपुत्रं च हन्तुम्   ॥08-049-099॥</td></tr>
<tr><td>तव प्रियार्थं मम जीवितं हि; ब्रवीमि सत्यं तदवेहि राजन्। <br>इति प्रायादुपसंगृह्य पादौ; समुत्थितो दीप्ततेजाः किरीटी। <br>नेदं चिरात्क्षिप्रमिदं भविष्य;त्यावर्ततेऽसावभियामि चैनम्   ॥08-049-100॥</td></tr>
<tr><td>एतच्छ्रुत्वा पाण्डवो धर्मराजो; भ्रातुर्वाक्यं परुषं फल्गुनस्य। <br>उत्थाय तस्माच्छयनादुवाच; पार्थं ततो दुःखपरीतचेताः   ॥08-049-101॥</td></tr>
<tr><td>कृतं मया पार्थ यथा न साधु; येन प्राप्तं व्यसनं वः सुघोरम्। <br>तस्माच्छिरश्छिन्द्धि ममेदमद्य; कुलान्तकस्याधमपूरुषस्य   ॥08-049-102॥</td></tr>
<tr><td>पापस्य पापव्यसनान्वितस्य; विमूढबुद्धेरलसस्य भीरोः। <br>वृद्धावमन्तुः परुषस्य चैव; किं ते चिरं मामनुवृत्य रूक्षम्   ॥08-049-103॥</td></tr>
<tr><td>गच्छाम्यहं वनमेवाद्य पापः; सुखं भवान्वर्ततां मद्विहीनः। <br>योग्यो राजा भीमसेनो महात्मा; क्लीबस्य वा मम किं राज्यकृत्यम्   ॥08-049-104॥</td></tr>
<tr><td>न चास्मि शक्तः परुषाणि सोढुं; पुनस्तवेमानि रुषान्वितस्य। <br>भीमोऽस्तु राजा मम जीवितेन; किं कार्यमद्यावमतस्य वीर   ॥08-049-105॥</td></tr>
<tr><td>इत्येवमुक्त्वा सहसोत्पपात; राजा ततस्तच्छयनं विहाय। <br>इयेष निर्गन्तुमथो वनाय; तं वासुदेवः प्रणतोऽभ्युवाच   ॥08-049-106॥</td></tr>
<tr><td>राजन्विदितमेतत्ते यथा गाण्डीवधन्वनः। <br>प्रतिज्ञा सत्यसंधस्य गाण्डीवं प्रति विश्रुता   ॥08-049-107॥</td></tr>
<tr><td>ब्रूयाद्य एवं गाण्डीवं देह्यन्यस्मै त्वमित्युत। <br>स वध्योऽस्य पुमाँल्लोके त्वया चोक्तोऽयमीदृशम्   ॥08-049-108॥</td></tr>
<tr><td>अतः सत्यां प्रतिज्ञां तां पार्थेन परिरक्षता। <br>मच्छन्दादवमानोऽयं कृतस्तव महीपते। <br>गुरूणामवमानो हि वध इत्यभिधीयते   ॥08-049-109॥</td></tr>
<tr><td>तस्मात्त्वं वै महाबाहो मम पार्थस्य चोभयोः। <br>व्यतिक्रममिमं राजन्संक्षमस्वार्जुनं प्रति   ॥08-049-110॥</td></tr>
<tr><td>शरणं त्वां महाराज प्रपन्नौ स्व उभावपि। <br>क्षन्तुमर्हसि मे राजन्प्रणतस्याभियाचतः   ॥08-049-111॥</td></tr>
<tr><td>राधेयस्याद्य पापस्य भूमिः पास्यति शोणितम्। <br>सत्यं ते प्रतिजानामि हतं विद्ध्यद्य सूतजम्। <br>यस्येच्छसि वधं तस्य गतमेवाद्य जीवितम्   ॥08-049-112॥</td></tr>
<tr><td>इति कृष्णवचः श्रुत्वा धर्मराजो युधिष्ठिरः। <br>ससंभ्रमं हृषीकेशमुत्थाप्य प्रणतं तदा। <br>कृताञ्जलिमिदं वाक्यमुवाचानन्तरं वचः   ॥08-049-113॥</td></tr>
<tr><td>एवमेतद्यथात्थ त्वमस्त्येषोऽतिक्रमो मम। <br>अनुनीतोऽस्मि गोविन्द तारितश्चाद्य माधव। <br>मोक्षिता व्यसनाद्घोराद्वयमद्य त्वयाच्युत   ॥08-049-114॥</td></tr>
<tr><td>भवन्तं नाथमासाद्य आवां व्यसनसागरात्। <br>घोरादद्य समुत्तीर्णावुभावज्ञानमोहितौ   ॥08-049-115॥</td></tr>
<tr><td>त्वद्बुद्धिप्लवमासाद्य दुःखशोकार्णवाद्वयम्। <br>समुत्तीर्णाः सहामात्याः सनाथाः स्म त्वयाच्युत   ॥08-049-116॥</td></tr>
</table>
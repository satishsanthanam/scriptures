<table border = "1"><tr><td>Verse</td></tr>
<tr><td> संजय उवाच। <br>द्रौणिस्तु रथवंशेन महता परिवारितः। <br>आपतत्सहसा राजन्यत्र राजा व्यवस्थितः   ॥08-045-001॥</td></tr>
<tr><td>तमापतन्तं सहसा शूरः शौरिसहायवान्। <br>दधार सहसा पार्थो वेलेव मकरालयम्   ॥08-045-002॥</td></tr>
<tr><td>ततः क्रुद्धो महाराज द्रोणपुत्रः प्रतापवान्। <br>अर्जुनं वासुदेवं च छादयामास पत्रिभिः   ॥08-045-003॥</td></tr>
<tr><td>अवच्छन्नौ ततः कृष्णौ दृष्ट्वा तत्र महारथाः। <br>विस्मयं परमं गत्वा प्रैक्षन्त कुरवस्तदा   ॥08-045-004॥</td></tr>
<tr><td>अर्जुनस्तु ततो दिव्यमस्त्रं चक्रे हसन्निव। <br>तदस्त्रं ब्राह्मणो युद्धे वारयामास भारत   ॥08-045-005॥</td></tr>
<tr><td>यद्यद्धि व्याक्षिपद्युद्धे पाण्डवोऽस्त्रं जिघांसया। <br>तत्तदस्त्रं महेष्वासो द्रोणपुत्रो व्यशातयत्   ॥08-045-006॥</td></tr>
<tr><td>अस्त्रयुद्धे ततो राजन्वर्तमाने भयावहे। <br>अपश्याम रणे द्रौणिं व्यात्ताननमिवान्तकम्   ॥08-045-007॥</td></tr>
<tr><td>स दिशो विदिशश्चैव छादयित्वा विजिह्मगैः। <br>वासुदेवं त्रिभिर्बाणैरविध्यद्दक्षिणे भुजे   ॥08-045-008॥</td></tr>
<tr><td>ततोऽर्जुनो हयान्हत्वा सर्वांस्तस्य महात्मनः। <br>चकार समरे भूमिं शोणितौघतरङ्गिणीम्   ॥08-045-009॥</td></tr>
<tr><td>निहता रथिनः पेतुः पार्थचापच्युतैः शरैः। <br>हयाश्च पर्यधावन्त मुक्तयोक्त्रास्ततस्ततः   ॥08-045-010॥</td></tr>
<tr><td>तद्दृष्ट्वा कर्म पार्थस्य द्रौणिराहवशोभिनः। <br>अवाकिरद्रणे कृष्णं समन्तान्निशितैः शरैः   ॥08-045-011॥</td></tr>
<tr><td>ततोऽर्जुनं महाराज द्रौणिरायम्य पत्रिणा। <br>वक्षोदेशे समासाद्य ताडयामास संयुगे   ॥08-045-012॥</td></tr>
<tr><td>सोऽतिविद्धो रणे तेन द्रोणपुत्रेण भारत। <br>आदत्त परिघं घोरं द्रौणेश्चैनमवाक्षिपत्   ॥08-045-013॥</td></tr>
<tr><td>तमापतन्तं परिघं कार्तस्वरविभूषितम्। <br>द्रौणिश्चिच्छेद सहसा तत उच्चुक्रुशुर्जनाः   ॥08-045-014॥</td></tr>
<tr><td>सोऽनेकधापतद्भूमौ भारद्वाजस्य सायकैः। <br>विशीर्णः पर्वतो राजन्यथा स्यान्मातरिश्वना   ॥08-045-015॥</td></tr>
<tr><td>ततोऽर्जुनो रणे द्रौणिं विव्याध दशभिः शरैः। <br>सारथिं चास्य भल्लेन रथनीडादपाहरत्   ॥08-045-016॥</td></tr>
<tr><td>स संगृह्य स्वयं वाहान्कृष्णौ प्राच्छादयच्छरैः। <br>तत्राद्भुतमपश्याम द्रौणेराशु पराक्रमम्   ॥08-045-017॥</td></tr>
<tr><td>अयच्छत्तुरगान्यच्च फल्गुनं चाप्ययोधयत्। <br>तदस्य समरे राजन्सर्वे योधा अपूजयन्   ॥08-045-018॥</td></tr>
<tr><td>यदा त्वग्रस्यत रणे द्रोणपुत्रेण फल्गुनः। <br>ततो रश्मीन्रथाश्वानां क्षुरप्रैश्चिच्छिदे जयः   ॥08-045-019॥</td></tr>
<tr><td>प्राद्रवंस्तुरगास्ते तु शरवेगप्रबाधिताः। <br>ततोऽभून्निनदो भूयस्तव सैन्यस्य भारत   ॥08-045-020॥</td></tr>
<tr><td>पाण्डवास्तु जयं लब्ध्वा तव सैन्यमुपाद्रवन्। <br>समन्तान्निशितान्बाणान्विमुञ्चन्तो जयैषिणः   ॥08-045-021॥</td></tr>
<tr><td>पाण्डवैस्तु महाराज धार्तराष्ट्री महाचमूः। <br>पुनः पुनरथो वीरैरभज्यत जयोद्धतैः   ॥08-045-022॥</td></tr>
<tr><td>पश्यतां ते महाराज पुत्राणां चित्रयोधिनाम्। <br>शकुनेः सौबलेयस्य कर्णस्य च महात्मनः   ॥08-045-023॥</td></tr>
<tr><td>वार्यमाणा महासेना पुत्रैस्तव जनेश्वर। <br>नावतिष्ठत संग्रामे ताड्यमाना समन्ततः   ॥08-045-024॥</td></tr>
<tr><td>ततो योधैर्महाराज पलायद्भिस्ततस्ततः। <br>अभवद्व्याकुलं भीतैः पुत्राणां ते महद्बलम्   ॥08-045-025॥</td></tr>
<tr><td>तिष्ठ तिष्ठेति सततं सूतपुत्रस्य जल्पतः। <br>नावतिष्ठत सा सेना वध्यमाना महात्मभिः   ॥08-045-026॥</td></tr>
<tr><td>अथोत्क्रुष्टं महाराज पाण्डवैर्जितकाशिभिः। <br>धार्तराष्ट्रबलं दृष्ट्वा द्रवमाणं समन्ततः   ॥08-045-027॥</td></tr>
<tr><td>ततो दुर्योधनः कर्णमब्रवीत्प्रणयादिव। <br>पश्य कर्ण यथा सेना पाण्डवैरर्दिता भृशम्   ॥08-045-028॥</td></tr>
<tr><td>त्वयि तिष्ठति संत्रासात्पलायति समन्ततः। <br>एतज्ज्ञात्वा महाबाहो कुरु प्राप्तमरिंदम   ॥08-045-029॥</td></tr>
<tr><td>सहस्राणि च योधानां त्वामेव पुरुषर्षभ। <br>क्रोशन्ति समरे वीर द्राव्यमाणानि पाण्डवैः   ॥08-045-030॥</td></tr>
<tr><td>एतच्छ्रुत्वा तु राधेयो दुर्योधनवचो महत्। <br>मद्रराजमिदं वाक्यमब्रवीत्सूतनन्दनः   ॥08-045-031॥</td></tr>
<tr><td>पश्य मे भुजयोर्वीर्यमस्त्राणां च जनेश्वर। <br>अद्य हन्मि रणे सर्वान्पाञ्चालान्पाण्डुभिः सह। <br>वाहयाश्वान्नरव्याघ्र भद्रेणैव जनेश्वर   ॥08-045-032॥</td></tr>
<tr><td>एवमुक्त्वा महाराज सूतपुत्रः प्रतापवान्। <br>प्रगृह्य विजयं वीरो धनुःश्रेष्ठं पुरातनम्। <br>सज्यं कृत्वा महाराज संमृज्य च पुनः पुनः   ॥08-045-033॥</td></tr>
<tr><td>संनिवार्य च योधान्स्वान्सत्येन शपथेन च। <br>प्रायोजयदमेयात्मा भार्गवास्त्रं महाबलः   ॥08-045-034॥</td></tr>
<tr><td>ततो राजन्सहस्राणि प्रयुतान्यर्बुदानि च। <br>कोटिशश्च शरास्तीक्ष्णा निरगच्छन्महामृधे   ॥08-045-035॥</td></tr>
<tr><td>ज्वलितैस्तैर्महाघोरैः कङ्कबर्हिणवाजितैः। <br>संछन्ना पाण्डवी सेना न प्राज्ञायत किंचन   ॥08-045-036॥</td></tr>
<tr><td>हाहाकारो महानासीत्पाञ्चालानां विशां पते। <br>पीडितानां बलवता भार्गवास्त्रेण संयुगे   ॥08-045-037॥</td></tr>
<tr><td>निपतद्भिर्गजै राजन्नरैश्चापि सहस्रशः। <br>रथैश्चापि नरव्याघ्र हयैश्चापि समन्ततः   ॥08-045-038॥</td></tr>
<tr><td>प्राकम्पत मही राजन्निहतैस्तैस्ततस्ततः। <br>व्याकुलं सर्वमभवत्पाण्डवानां महद्बलम्   ॥08-045-039॥</td></tr>
<tr><td>कर्णस्त्वेको युधां श्रेष्ठो विधूम इव पावकः। <br>दहञ्शत्रून्नरव्याघ्र शुशुभे स परंतपः   ॥08-045-040॥</td></tr>
<tr><td>ते वध्यमानाः कर्णेन पाञ्चालाश्चेदिभिः सह। <br>तत्र तत्र व्यमुह्यन्त वनदाहे यथा द्विपाः। <br>चुक्रुशुस्ते नरव्याघ्र यथाप्राग्वा नरोत्तमाः   ॥08-045-041॥</td></tr>
<tr><td>तेषां तु क्रोशतां श्रुत्वा भीतानां रणमूर्धनि। <br>धावतां च दिशो राजन्वित्रस्तानां समन्ततः। <br>आर्तनादो महांस्तत्र प्रेतानामिव संप्लवे   ॥08-045-042॥</td></tr>
<tr><td>वध्यमानांस्तु तान्दृष्ट्वा सूतपुत्रेण मारिष। <br>वित्रेसुः सर्वभूतानि तिर्यग्योनिगतान्यपि   ॥08-045-043॥</td></tr>
<tr><td>ते वध्यमानाः समरे सूतपुत्रेण सृञ्जयाः। <br>अर्जुनं वासुदेवं च व्याक्रोशन्त मुहुर्मुहुः। <br>प्रेतराजपुरे यद्वत्प्रेतराजं विचेतसः   ॥08-045-044॥</td></tr>
<tr><td>अथाब्रवीद्वासुदेवं कुन्तीपुत्रो धनंजयः। <br>भार्गवास्त्रं महाघोरं दृष्ट्वा तत्र सभीरितम्   ॥08-045-045॥</td></tr>
<tr><td>पश्य कृष्ण महाबाहो भार्गवास्त्रस्य विक्रमम्। <br>नैतदस्त्रं हि समरे शक्यं हन्तुं कथंचन   ॥08-045-046॥</td></tr>
<tr><td>सूतपुत्रं च संरब्धं पश्य कृष्ण महारणे। <br>अन्तकप्रतिमं वीरं कुर्वाणं कर्म दारुणम्   ॥08-045-047॥</td></tr>
<tr><td>सुतीक्ष्णं चोदयन्नश्वान्प्रेक्षते मां मुहुर्मुहुः। <br>न च पश्यामि समरे कर्णस्य प्रपलायितम्   ॥08-045-048॥</td></tr>
<tr><td>जीवन्प्राप्नोति पुरुषः संख्ये जयपराजयौ। <br>जितस्य तु हृषीकेश वध एव कुतो जयः   ॥08-045-049॥</td></tr>
<tr><td>ततो जनार्दनः प्रायाद्द्रष्टुमिच्छन्युधिष्ठिरम्। <br>श्रमेण ग्राहयिष्यंश्च कर्णं युद्धेन मारिष   ॥08-045-050॥</td></tr>
<tr><td>अर्जुनं चाब्रवीत्कृष्णो भृशं राजा परिक्षतः। <br>तमाश्वास्य कुरुश्रेष्ठ ततः कर्णं हनिष्यसि   ॥08-045-051॥</td></tr>
<tr><td>ततो धनंजयो द्रष्टुं राजानं बाणपीडितम्। <br>रथेन प्रययौ क्षिप्रं संग्रामे केशवाज्ञया   ॥08-045-052॥</td></tr>
<tr><td>गच्छन्नेव तु कौन्तेयो धर्मराजदिदृक्षया। <br>सैन्यमालोकयामास नापश्यत्तत्र चाग्रजम्   ॥08-045-053॥</td></tr>
<tr><td>युद्धं कृत्वा तु कौन्तेयो द्रोणपुत्रेण भारत। <br>दुःसहं वज्रिणा संख्ये पराजिग्ये भृगोः सुतम्   ॥08-045-054॥</td></tr>
<tr><td>द्रौणिं पराजित्य ततोग्रधन्वा; कृत्वा महद्दुष्करमार्यकर्म। <br>आलोकयामास ततः स्वसैन्यं; धनंजयः शत्रुभिरप्रधृष्यः   ॥08-045-055॥</td></tr>
<tr><td>स युध्यमानः पृतनामुखस्था;ञ्शूराञ्शूरो हर्षयन्सव्यसाची। <br>पूर्वापदानैः प्रथितैः प्रशंस;न्स्थिरांश्चकारात्मरथाननीके   ॥08-045-056॥</td></tr>
<tr><td>अपश्यमानस्तु किरीटमाली; युधि ज्येष्ठं भ्रातरमाजमीढम्। <br>उवाच भीमं तरसाभ्युपेत्य; राज्ञः प्रवृत्तिस्त्विह केति राजन्   ॥08-045-057॥</td></tr>
<tr><td> भीम उवाच। <br>अपयात इतो राजा धर्मपुत्रो युधिष्ठिरः। <br>कर्णबाणविभुग्नाङ्गो यदि जीवेत्कथंचन   ॥08-045-058॥</td></tr>
<tr><td> अर्जुन उवाच। <br>तस्माद्भवाञ्शीघ्रमितः प्रयातु; राज्ञः प्रवृत्त्यै कुरुसत्तमस्य। <br>नूनं हि विद्धोऽतिभृशं पृषत्कैः; कर्णेन राजा शिबिरं गतोऽसौ   ॥08-045-059॥</td></tr>
<tr><td>यः संप्रहारे निशि संप्रवृत्ते; द्रोणेन विद्धोऽतिभृशं तरस्वी। <br>तस्थौ च तत्रापि जयप्रतीक्षो; द्रोणेन यावन्न हतः किलासीत्   ॥08-045-060॥</td></tr>
<tr><td>स संशयं गमितः पाण्डवाग्र्यः; संख्येऽद्य कर्णेन महानुभावः। <br>ज्ञातुं प्रयाह्याशु तमद्य भीम; स्थास्याम्यहं शत्रुगणान्निरुध्य   ॥08-045-061॥</td></tr>
<tr><td> भीम उवाच। <br>त्वमेव जानीहि महानुभाव; राज्ञः प्रवृत्तिं भरतर्षभस्य। <br>अहं हि यद्यर्जुन यामि तत्र; वक्ष्यन्ति मां भीत इति प्रवीराः   ॥08-045-062॥</td></tr>
<tr><td>ततोऽब्रवीदर्जुनो भीमसेनं; संशप्तकाः प्रत्यनीकं स्थिता मे। <br>एतानहत्वा न मया तु शक्य;मितोऽपयातुं रिपुसंघगोष्ठात्   ॥08-045-063॥</td></tr>
<tr><td>अथाब्रवीदर्जुनं भीमसेनः; स्ववीर्यमाश्रित्य कुरुप्रवीर। <br>संशप्तकान्प्रतियोत्स्यामि संख्ये; सर्वानहं याहि धनंजयेति   ॥08-045-064॥</td></tr>
<tr><td>तद्भीमसेनस्य वचो निशम्य; सुदुर्वचं भ्रातुरमित्रमध्ये। <br>द्रष्टुं कुरुश्रेष्ठमभिप्रयातुं; प्रोवाच वृष्णिप्रवरं तदानीम्   ॥08-045-065॥</td></tr>
<tr><td>चोदयाश्वान्हृषीकेश विगाह्यैतं रथार्णवम्। <br>अजातशत्रुं राजानं द्रष्टुमिच्छामि केशव   ॥08-045-066॥</td></tr>
<tr><td>ततो हयान्सर्वदाशार्हमुख्यः; प्राचोदयद्भीममुवाच चेदम्। <br>नैतच्चित्रं तव कर्माद्य वीर; यास्यामहे जहि भीमारिसंघान्   ॥08-045-067॥</td></tr>
<tr><td>ततो ययौ हृषीकेशो यत्र राजा युधिष्ठिरः। <br>शीघ्राच्छीघ्रतरं राजन्वाजिभिर्गरुडोपमैः   ॥08-045-068॥</td></tr>
<tr><td>प्रत्यनीके व्यवस्थाप्य भीमसेनमरिंदमम्। <br>संदिश्य चैव राजेन्द्र युद्धं प्रति वृकोदरम्   ॥08-045-069॥</td></tr>
<tr><td>ततस्तु गत्वा पुरुषप्रवीरौ; राजानमासाद्य शयानमेकम्। <br>रथादुभौ प्रत्यवरुह्य तस्मा;द्ववन्दतुर्धर्मराजस्य पादौ   ॥08-045-070॥</td></tr>
<tr><td>तौ दृष्ट्वा पुरुषव्याघ्रौ क्षेमिणौ पुरुषर्षभ। <br>मुदाभ्युपगतौ कृष्णावश्विनाविव वासवम्   ॥08-045-071॥</td></tr>
<tr><td>तावभ्यनन्दद्राजा हि विवस्वानश्विनाविव। <br>हते महासुरे जम्भे शक्रविष्णू यथा गुरुः   ॥08-045-072॥</td></tr>
<tr><td>मन्यमानो हतं कर्णं धर्मराजो युधिष्ठिरः। <br>हर्षगद्गदया वाचा प्रीतः प्राह परंतपौ   ॥08-045-073॥</td></tr>
</table>
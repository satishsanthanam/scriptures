<table border = "1"><tr><td>Verse</td></tr>
<tr><td> संजय उवाच। <br>भीमसेनं ततो द्रौणी राजन्विव्याध पत्रिणा। <br>त्वरया परया युक्तो दर्शयन्नस्त्रलाघवम्   ॥08-011-001॥</td></tr>
<tr><td>अथैनं पुनराजघ्ने नवत्या निशितैः शरैः। <br>सर्वमर्माणि संप्रेक्ष्य मर्मज्ञो लघुहस्तवत्   ॥08-011-002॥</td></tr>
<tr><td>भीमसेनः समाकीर्णो द्रौणिना निशितैः शरैः। <br>रराज समरे राजन्रश्मिवानिव भास्करः   ॥08-011-003॥</td></tr>
<tr><td>ततः शरसहस्रेण सुप्रयुक्तेन पाण्डवः। <br>द्रोणपुत्रमवच्छाद्य सिंहनादममुञ्चत   ॥08-011-004॥</td></tr>
<tr><td>शरैः शरांस्ततो द्रौणिः संवार्य युधि पाण्डवम्। <br>ललाटेऽभ्यहनद्राजन्नाराचेन स्मयन्निव   ॥08-011-005॥</td></tr>
<tr><td>ललाटस्थं ततो बाणं धारयामास पाण्डवः। <br>यथा शृङ्गं वने दृप्तः खड्गो धारयते नृप   ॥08-011-006॥</td></tr>
<tr><td>ततो द्रौणिं रणे भीमो यतमानं पराक्रमी। <br>त्रिभिर्विव्याध नाराचैर्ललाटे विस्मयन्निव   ॥08-011-007॥</td></tr>
<tr><td>ललाटस्थैस्ततो बाणैर्ब्राह्मणः स व्यरोचत। <br>प्रावृषीव यथा सिक्तस्त्रिशृङ्गः पर्वतोत्तमः   ॥08-011-008॥</td></tr>
<tr><td>ततः शरशतैर्द्रौणिमर्दयामास पाण्डवः। <br>न चैनं कम्पयामास मातरिश्वेव पर्वतम्   ॥08-011-009॥</td></tr>
<tr><td>तथैव पाण्डवं युद्धे द्रौणिः शरशतैः शितैः। <br>नाकम्पयत संहृष्टो वार्योघ इव पर्वतम्   ॥08-011-010॥</td></tr>
<tr><td>तावन्योन्यं शरैर्घोरैश्छादयानौ महारथौ। <br>रथचर्यागतौ शूरौ शुशुभाते रणोत्कटौ   ॥08-011-011॥</td></tr>
<tr><td>आदित्याविव संदीप्तौ लोकक्षयकरावुभौ। <br>स्वरश्मिभिरिवान्योन्यं तापयन्तौ शरोत्तमैः   ॥08-011-012॥</td></tr>
<tr><td>कृतप्रतिकृते यत्नं कुर्वाणौ च महारणे। <br>कृतप्रतिकृते यत्नं चक्राते तावभीतवत्   ॥08-011-013॥</td></tr>
<tr><td>व्याघ्राविव च संग्रामे चेरतुस्तौ महारथौ। <br>शरदंष्ट्रौ दुराधर्षौ चापव्यात्तौ भयानकौ   ॥08-011-014॥</td></tr>
<tr><td>अभूतां तावदृश्यौ च शरजालैः समन्ततः। <br>मेघजालैरिव च्छन्नौ गगने चन्द्रभास्करौ   ॥08-011-015॥</td></tr>
<tr><td>प्रकाशौ च मुहूर्तेन तत्रैवास्तामरिंदमौ। <br>विमुक्तौ मेघजालेन शशिसूर्यौ यथा दिवि   ॥08-011-016॥</td></tr>
<tr><td>अपसव्यं ततश्चक्रे द्रौणिस्तत्र वृकोदरम्। <br>किरञ्शरशतैरुग्रैर्धाराभिरिव पर्वतम्   ॥08-011-017॥</td></tr>
<tr><td>न तु तन्ममृषे भीमः शत्रोर्विजयलक्षणम्। <br>प्रतिचक्रे च तं राजन्पाण्डवोऽप्यपसव्यतः   ॥08-011-018॥</td></tr>
<tr><td>मण्डलानां विभागेषु गतप्रत्यागतेषु च। <br>बभूव तुमुलं युद्धं तयोस्तत्र महामृधे   ॥08-011-019॥</td></tr>
<tr><td>चरित्वा विविधान्मार्गान्मण्डलं स्थानमेव च। <br>शरैः पूर्णायतोत्सृष्टैरन्योन्यमभिजघ्नतुः   ॥08-011-020॥</td></tr>
<tr><td>अन्योन्यस्य वधे यत्नं चक्रतुस्तौ महारथौ। <br>ईषतुर्विरथं चैव कर्तुमन्योन्यमाहवे   ॥08-011-021॥</td></tr>
<tr><td>ततो द्रौणिर्महास्त्राणि प्रादुश्चक्रे महारथः। <br>तान्यस्त्रैरेव समरे प्रतिजघ्नेऽस्य पाण्डवः   ॥08-011-022॥</td></tr>
<tr><td>ततो घोरं महाराज अस्त्रयुद्धमवर्तत। <br>ग्रहयुद्धं यथा घोरं प्रजासंहरणे अभूत्   ॥08-011-023॥</td></tr>
<tr><td>ते बाणाः समसज्जन्त क्षिप्तास्ताभ्यां तु भारत। <br>द्योतयन्तो दिशः सर्वास्तच्च सैन्यं समन्ततः   ॥08-011-024॥</td></tr>
<tr><td>बाणसंघावृतं घोरमाकाशं समपद्यत। <br>उक्लापातकृतं यद्वत्प्रजानां संक्षये नृप   ॥08-011-025॥</td></tr>
<tr><td>बाणाभिघातात्संजज्ञे तत्र भारत पावकः। <br>सविस्फुलिङ्गो दीप्तार्चिः सोऽदहद्वाहिनीद्वयम्   ॥08-011-026॥</td></tr>
<tr><td>तत्र सिद्धा महाराज संपतन्तोऽब्रुवन्वचः। <br>अति युद्धानि सर्वाणि युद्धमेतत्ततोऽधिकम्   ॥08-011-027॥</td></tr>
<tr><td>सर्वयुद्धानि चैतस्य कलां नार्हन्ति षोडशीम्। <br>नैतादृशं पुनर्युद्धं न भूतं न भविष्यति   ॥08-011-028॥</td></tr>
<tr><td>अहो ज्ञानेन संयुक्तावुभौ चोग्रपराक्रमौ। <br>अहो भीमे बलं भीममेतयोश्च कृतास्त्रता   ॥08-011-029॥</td></tr>
<tr><td>अहो वीर्यस्य सारत्वमहो सौष्ठवमेतयोः। <br>स्थितावेतौ हि समरे कालान्तकयमोपमौ   ॥08-011-030॥</td></tr>
<tr><td>रुद्रौ द्वाविव संभूतौ यथा द्वाविव भास्करौ। <br>यमौ वा पुरुषव्याघ्रौ घोररूपाविमौ रणे   ॥08-011-031॥</td></tr>
<tr><td>श्रूयन्ते स्म तदा वाचः सिद्धानां वै मुहुर्मुहुः। <br>सिंहनादश्च संजज्ञे समेतानां दिवौकसाम्। <br>अद्भुतं चाप्यचिन्त्यं च दृष्ट्वा कर्म तयोर्मृधे   ॥08-011-032॥</td></tr>
<tr><td>तौ शूरौ समरे राजन्परस्परकृतागसौ। <br>परस्परमुदैक्षेतां क्रोधादुद्वृत्य चक्षुषी   ॥08-011-033॥</td></tr>
<tr><td>क्रोधरक्तेक्षणौ तौ तु क्रोधात्प्रस्फुरिताधरौ। <br>क्रोधात्संदष्टदशनौ संदष्टदशनच्छदौ   ॥08-011-034॥</td></tr>
<tr><td>अन्योन्यं छादयन्तौ स्म शरवृष्ट्या महारथौ। <br>शराम्बुधारौ समरे शस्त्रविद्युत्प्रकाशिनौ   ॥08-011-035॥</td></tr>
<tr><td>तावन्योन्यं ध्वजौ विद्ध्वा सारथी च महारथौ। <br>अन्योन्यस्य हयान्विद्ध्वा बिभिदाते परस्परम्   ॥08-011-036॥</td></tr>
<tr><td>ततः क्रुद्धौ महाराज बाणौ गृह्य महाहवे। <br>उभौ चिक्षिपतुस्तूर्णमन्योन्यस्य वधैषिणौ   ॥08-011-037॥</td></tr>
<tr><td>तौ सायकौ महाराज द्योतमानौ चमूमुखे। <br>आजघ्नाते समासाद्य वज्रवेगौ दुरासदौ   ॥08-011-038॥</td></tr>
<tr><td>तौ परस्परवेगाच्च शराभ्यां च भृशाहतौ। <br>निपेततुर्महावीरौ स्वरथोपस्थयोस्तदा   ॥08-011-039॥</td></tr>
<tr><td>ततस्तु सारथिर्ज्ञात्वा द्रोणपुत्रमचेतनम्। <br>अपोवाह रणाद्राजन्सर्वक्षत्रस्य पश्यतः   ॥08-011-040॥</td></tr>
<tr><td>तथैव पाण्डवं राजन्विह्वलन्तं मुहुर्मुहुः। <br>अपोवाह रथेनाजौ सारथिः शत्रुतापनम्   ॥08-011-041॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>पुत्रस्तव महाराज मद्रराजमिदं वचः। <br>विनयेनोपसंगम्य प्रणयाद्वाक्यमब्रवीत्   ॥08-023-001॥</td></tr>
<tr><td>सत्यव्रत महाभाग द्विषतामघवर्धन। <br>मद्रेश्वर रणे शूर परसैन्यभयंकर   ॥08-023-002॥</td></tr>
<tr><td>श्रुतवानसि कर्णस्य ब्रुवतो वदतां वर। <br>यथा नृपतिसिंहानां मध्ये त्वां वरयत्ययम्   ॥08-023-003॥</td></tr>
<tr><td>तस्मात्पार्थविनाशार्थं हितार्थं मम चैव हि। <br>सारथ्यं रथिनां श्रेष्ठ सुमनाः कर्तुमर्हसि   ॥08-023-004॥</td></tr>
<tr><td>अस्याभीशुग्रहो लोके नान्योऽस्ति भवता समः। <br>स पातु सर्वतः कर्णं भवान्ब्रह्मेव शंकरम्   ॥08-023-005॥</td></tr>
<tr><td>पार्थस्य सचिवः कृष्णो यथाभीशुग्रहो वरः। <br>तथा त्वमपि राधेयं सर्वतः परिपालय   ॥08-023-006॥</td></tr>
<tr><td>भीष्मो द्रोणः कृपः कर्णो भवान्भोजश्च वीर्यवान्। <br>शकुनिः सौबलो द्रौणिरहमेव च नो बलम्। <br>एषामेव कृतो भागो नवधा पृतनापते   ॥08-023-007॥</td></tr>
<tr><td>नैव भागोऽत्र भीष्मस्य द्रोणस्य च महात्मनः। <br>ताभ्यामतीत्य तौ भागौ निहता मम शत्रवः   ॥08-023-008॥</td></tr>
<tr><td>वृद्धौ हि तौ नरव्याघ्रौ छलेन निहतौ च तौ। <br>कृत्वा नसुकरं कर्म गतौ स्वर्गमितोऽनघ   ॥08-023-009॥</td></tr>
<tr><td>तथान्ये पुरुषव्याघ्राः परैर्विनिहता युधि। <br>अस्मदीयाश्च बहवः स्वर्गायोपगता रणे। <br>त्यक्त्वा प्राणान्यथाशक्ति चेष्टाः कृत्वा च पुष्कलाः   ॥08-023-010॥</td></tr>
<tr><td>कर्णो ह्येको महाबाहुरस्मत्प्रियहिते रतः। <br>भवांश्च पुरुषव्याघ्र सर्वलोकमहारथः। <br>तस्मिञ्जयाशा विपुला मम मद्रजनाधिप   ॥08-023-011॥</td></tr>
<tr><td>पार्थस्य समरे कृष्णो यथाभीशुवरग्रहः। <br>तेन युक्तो रणे पार्थो रक्ष्यमाणश्च पार्थिव। <br>यानि कर्माणि कुरुते प्रत्यक्षाणि तथैव ते   ॥08-023-012॥</td></tr>
<tr><td>पूर्वं न समरे ह्येवमवधीदर्जुनो रिपून्। <br>अहन्यहनि मद्रेश द्रावयन्दृश्यते युधि   ॥08-023-013॥</td></tr>
<tr><td>भागोऽवशिष्टः कर्णस्य तव चैव महाद्युते। <br>तं भागं सह कर्णेन युगपन्नाशयाहवे   ॥08-023-014॥</td></tr>
<tr><td>सूर्यारुणौ यथा दृष्ट्वा तमो नश्यति मारिष। <br>तथा नश्यन्तु कौन्तेयाः सपाञ्चालाः ससृञ्जयाः   ॥08-023-015॥</td></tr>
<tr><td>रथानां प्रवरः कर्णो यन्तॄणां प्रवरो भवान्। <br>संनिपातः समो लोके भवतोर्नास्ति कश्चन   ॥08-023-016॥</td></tr>
<tr><td>यथा सर्वास्ववस्थासु वार्ष्णेयः पाति पाण्डवम्। <br>तथा भवान्परित्रातु कर्णं वैकर्तनं रणे   ॥08-023-017॥</td></tr>
<tr><td>त्वया सारथिना ह्येष अप्रधृष्यो भविष्यति। <br>देवतानामपि रणे सशक्राणां महीपते। <br>किं पुनः पाण्डवेयानां मातिशङ्कीर्वचो मम   ॥08-023-018॥</td></tr>
<tr><td>दुर्योधनवचः श्रुत्वा शल्यः क्रोधसमन्वितः। <br>त्रिशिखां भ्रुकुटीं कृत्वा धुन्वन्हस्तौ पुनः पुनः   ॥08-023-019॥</td></tr>
<tr><td>क्रोधरक्ते महानेत्रे परिवर्त्य महाभुजः। <br>कुलैश्वर्यश्रुतिबलैर्दृप्तः शल्योऽब्रवीदिदम्   ॥08-023-020॥</td></tr>
<tr><td>अवमन्यसे मां गान्धारे ध्रुवं मां परिशङ्कसे। <br>यन्मां ब्रवीषि विस्रब्धं सारथ्यं क्रियतामिति   ॥08-023-021॥</td></tr>
<tr><td>अस्मत्तोऽभ्यधिकं कर्णं मन्यमानः प्रशंससि। <br>न चाहं युधि राधेयं गणये तुल्यमात्मना   ॥08-023-022॥</td></tr>
<tr><td>आदिश्यतामभ्यधिको ममांशः पृथिवीपते। <br>तमहं समरे हत्वा गमिष्यामि यथागतम्   ॥08-023-023॥</td></tr>
<tr><td>अथ वाप्येक एवाहं योत्स्यामि कुरुनन्दन। <br>पश्य वीर्यं ममाद्य त्वं संग्रामे दहतो रिपून्   ॥08-023-024॥</td></tr>
<tr><td>न चाभिकामान्कौरव्य विधाय हृदये पुमान्। <br>अस्मद्विधः प्रवर्तेत मा मा त्वमतिशङ्किथाः   ॥08-023-025॥</td></tr>
<tr><td>युधि चाप्यवमानो मे न कर्तव्यः कथंचन। <br>पश्य हीमौ मम भुजौ वज्रसंहननोपमौ   ॥08-023-026॥</td></tr>
<tr><td>धनुः पश्य च मे चित्रं शरांश्चाशीविषोपमान्। <br>रथं पश्य च मे कॢप्तं सदश्वैर्वातवेगितैः। <br>गदां च पश्य गान्धारे हेमपट्टविभूषिताम्   ॥08-023-027॥</td></tr>
<tr><td>दारयेयं महीं क्रुद्धो विकिरेयं च पर्वतान्। <br>शोषयेयं समुद्रांश्च तेजसा स्वेन पार्थिव   ॥08-023-028॥</td></tr>
<tr><td>तन्मामेवंविधं जानन्समर्थमरिनिग्रहे। <br>कस्माद्युनक्षि सारथ्ये न्यूनस्याधिरथेर्नृप   ॥08-023-029॥</td></tr>
<tr><td>न नाम धुरि राजेन्द्र प्रयोक्तुं त्वमिहार्हसि। <br>न हि पापीयसः श्रेयान्भूत्वा प्रेष्यत्वमुत्सहे   ॥08-023-030॥</td></tr>
<tr><td>यो ह्यभ्युपगतं प्रीत्या गरीयांसं वशे स्थितम्। <br>वशे पापीयसो धत्ते तत्पापमधरोत्तरम्   ॥08-023-031॥</td></tr>
<tr><td>ब्राह्मणा ब्रह्मणा सृष्टा मुखात्क्षत्रमथोरसः। <br>ऊरुभ्यामसृजद्वैश्याञ्शूद्रान्पद्भ्यामिति श्रुतिः। <br>तेभ्यो वर्णविशेषाश्च प्रतिलोमानुलोमजाः   ॥08-023-032॥</td></tr>
<tr><td>अथान्योन्यस्य संयोगाच्चातुर्वर्ण्यस्य भारत। <br>गोप्तारः संग्रहीतारो दातारः क्षत्रियाः स्मृताः   ॥08-023-033॥</td></tr>
<tr><td>याजनाध्यापनैर्विप्रा विशुद्धैश्च प्रतिग्रहैः। <br>लोकस्यानुग्रहार्थाय स्थापिता ब्रह्मणा भुवि   ॥08-023-034॥</td></tr>
<tr><td>कृषिश्च पाशुपाल्यं च विशां दानं च सर्वशः। <br>ब्रह्मक्षत्रविशां शूद्रा विहिताः परिचारकाः   ॥08-023-035॥</td></tr>
<tr><td>ब्रह्मक्षत्रस्य विहिताः सूता वै परिचारकाः। <br>न विट्शूद्रस्य तत्रैव शृणु वाक्यं ममानघ   ॥08-023-036॥</td></tr>
<tr><td>सोऽहं मूर्धावसिक्तः सन्राजर्षिकुलसंभवः। <br>महारथः समाख्यातः सेव्यः स्तव्यश्च बन्दिनाम्   ॥08-023-037॥</td></tr>
<tr><td>सोऽहमेतादृशो भूत्वा नेहारिकुलमर्दन। <br>सूतपुत्रस्य संग्रामे सारथ्यं कर्तुमुत्सहे   ॥08-023-038॥</td></tr>
<tr><td>अवमानमहं प्राप्य न योत्स्यामि कथंचन। <br>आपृच्छ्य त्वाद्य गान्धारे गमिष्यामि यथागतम्   ॥08-023-039॥</td></tr>
<tr><td>एवमुक्त्वा नरव्याघ्रः शल्यः समितिशोभनः। <br>उत्थाय प्रययौ तूर्णं राजमध्यादमर्षितः   ॥08-023-040॥</td></tr>
<tr><td>प्रणयाद्बहुमानाच्च तं निगृह्य सुतस्तव। <br>अब्रवीन्मधुरं वाक्यं साम सर्वार्थसाधकम्   ॥08-023-041॥</td></tr>
<tr><td>यथा शल्य त्वमात्थेदमेवमेतदसंशयम्। <br>अभिप्रायस्तु मे कश्चित्तं निबोध जनेश्वर   ॥08-023-042॥</td></tr>
<tr><td>न कर्णोऽभ्यधिकस्त्वत्तः शङ्के नैव कथंचन। <br>न हि मद्रेश्वरो राजा कुर्याद्यदनृतं भवेत्   ॥08-023-043॥</td></tr>
<tr><td>ऋतमेव हि पूर्वास्ते वहन्ति पुरुषोत्तमाः। <br>तस्मादार्तायनिः प्रोक्तो भवानिति मतिर्मम   ॥08-023-044॥</td></tr>
<tr><td>शल्यभूतश्च शत्रूणां यस्मात्त्वं भुवि मानद। <br>तस्माच्छल्येति ते नाम कथ्यते पृथिवीपते   ॥08-023-045॥</td></tr>
<tr><td>यदेव व्याहृतं पूर्वं भवता भूरिदक्षिण। <br>तदेव कुरु धर्मज्ञ मदर्थं यद्यदुच्यसे   ॥08-023-046॥</td></tr>
<tr><td>न च त्वत्तो हि राधेयो न चाहमपि वीर्यवान्। <br>वृणीमस्त्वां हयाग्र्याणां यन्तारमिति संयुगे   ॥08-023-047॥</td></tr>
<tr><td>यथा ह्यभ्यधिकं कर्णं गुणैस्तात धनंजयात्। <br>वासुदेवादपि त्वां च लोकोऽयमिति मन्यते   ॥08-023-048॥</td></tr>
<tr><td>कर्णो ह्यभ्यधिकः पार्थादस्त्रैरेव नरर्षभ। <br>भवानप्यधिकः कृष्णादश्वयाने बले तथा   ॥08-023-049॥</td></tr>
<tr><td>यथाश्वहृदयं वेद वासुदेवो महामनाः। <br>द्विगुणं त्वं तथा वेत्थ मद्रराज न संशयः   ॥08-023-050॥</td></tr>
<tr><td> शल्य उवाच। <br>यन्मा ब्रवीषि गान्धारे मध्ये सैन्यस्य कौरव। <br>विशिष्टं देवकीपुत्रात्प्रीतिमानस्म्यहं त्वयि   ॥08-023-051॥</td></tr>
<tr><td>एष सारथ्यमातिष्ठे राधेयस्य यशस्विनः। <br>युध्यतः पाण्डवाग्र्येण यथा त्वं वीर मन्यसे   ॥08-023-052॥</td></tr>
<tr><td>समयश्च हि मे वीर कश्चिद्वैकर्तनं प्रति। <br>उत्सृजेयं यथाश्रद्धमहं वाचोऽस्य संनिधौ   ॥08-023-053॥</td></tr>
<tr><td> संजय उवाच। <br>तथेति राजन्पुत्रस्ते सह कर्णेन भारत। <br>अब्रवीन्मद्रराजस्य सुतं भरतसत्तम   ॥08-023-054॥</td></tr>
</table>
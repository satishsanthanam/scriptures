<table border = "1"><tr><td>Verse</td></tr>
<tr><td> संजय उवाच। <br>ततः पुनर्महाराज मद्रराजमरिंदमम्। <br>अभ्यभाषत राधेयः संनिवार्योत्तरं वचः   ॥08-030-001॥</td></tr>
<tr><td>यत्त्वं निदर्शनार्थं मां शल्य जल्पितवानसि। <br>नाहं शक्यस्त्वया वाचा विभीषयितुमाहवे   ॥08-030-002॥</td></tr>
<tr><td>यदि मां देवताः सर्वा योधयेयुः सवासवाः। <br>तथापि मे भयं न स्यात्किमु पार्थात्सकेशवात्   ॥08-030-003॥</td></tr>
<tr><td>नाहं भीषयितुं शक्यो वाङ्मात्रेण कथंचन। <br>अन्यं जानीहि यः शक्यस्त्वया भीषयितुं रणे   ॥08-030-004॥</td></tr>
<tr><td>नीचस्य बलमेतावत्पारुष्यं यत्त्वमात्थ माम्। <br>अशक्तोऽस्मद्गुणान्प्राप्तुं वल्गसे बहु दुर्मते   ॥08-030-005॥</td></tr>
<tr><td>न हि कर्णः समुद्भूतो भयार्थमिह मारिष। <br>विक्रमार्थमहं जातो यशोर्थं च तथैव च   ॥08-030-006॥</td></tr>
<tr><td>इदं तु मे त्वमेकाग्रः शृणु मद्रजनाधिप। <br>संनिधौ धृतराष्ट्रस्य प्रोच्यमानं मया श्रुतम्   ॥08-030-007॥</td></tr>
<tr><td>देशांश्च विविधांश्चित्रान्पूर्ववृत्तांश्च पार्थिवान्। <br>ब्राह्मणाः कथयन्तः स्म धृतराष्ट्रमुपासते   ॥08-030-008॥</td></tr>
<tr><td>तत्र वृद्धः पुरावृत्ताः कथाः काश्चिद्द्विजोत्तमः। <br>बाह्लीकदेशं मद्रांश्च कुत्सयन्वाक्यमब्रवीत्   ॥08-030-009॥</td></tr>
<tr><td>बहिष्कृता हिमवता गङ्गया च तिरस्कृताः। <br>सरस्वत्या यमुनया कुरुक्षेत्रेण चापि ये   ॥08-030-010॥</td></tr>
<tr><td>पञ्चानां सिन्धुषष्ठानां नदीनां येऽन्तराश्रिताः। <br>तान्धर्मबाह्यानशुचीन्बाह्लीकान्परिवर्जयेत्   ॥08-030-011॥</td></tr>
<tr><td>गोवर्धनो नाम वटः सुभाण्डं नाम चत्वरम्। <br>एतद्राजकुलद्वारमाकुमारः स्मराम्यहम्   ॥08-030-012॥</td></tr>
<tr><td>कार्येणात्यर्थगाढेन बाह्लीकेषूषितं मया। <br>तत एषां समाचारः संवासाद्विदितो मम   ॥08-030-013॥</td></tr>
<tr><td>शाकलं नाम नगरमापगा नाम निम्नगा। <br>जर्तिका नाम बाह्लीकास्तेषां वृत्तं सुनिन्दितम्   ॥08-030-014॥</td></tr>
<tr><td>धानागौडासवे पीत्वा गोमांसं लशुनैः सह। <br>अपूपमांसवाट्यानामाशिनः शीलवर्जिताः   ॥08-030-015॥</td></tr>
<tr><td>हसन्ति गान्ति नृत्यन्ति स्त्रीभिर्मत्ता विवाससः। <br>नगरागारवप्रेषु बहिर्माल्यानुलेपनाः   ॥08-030-016॥</td></tr>
<tr><td>मत्तावगीतैर्विविधैः खरोष्ट्रनिनदोपमैः। <br>आहुरन्योन्यमुक्तानि प्रब्रुवाणा मदोत्कटाः   ॥08-030-017॥</td></tr>
<tr><td>हा हते हा हतेत्येव स्वामिभर्तृहतेति च। <br>आक्रोशन्त्यः प्रनृत्यन्ति मन्दाः पर्वस्वसंयताः   ॥08-030-018॥</td></tr>
<tr><td>तेषां किलावलिप्तानां निवसन्कुरुजाङ्गले। <br>कश्चिद्बाह्लीकमुख्यानां नातिहृष्टमना जगौ   ॥08-030-019॥</td></tr>
<tr><td>सा नूनं बृहती गौरी सूक्ष्मकम्बलवासिनी। <br>मामनुस्मरती शेते बाह्लीकं कुरुवासिनम्   ॥08-030-020॥</td></tr>
<tr><td>शतद्रुकनदीं तीर्त्वा तां च रम्यामिरावतीम्। <br>गत्वा स्वदेशं द्रक्ष्यामि स्थूलशङ्खाः शुभाः स्त्रियः   ॥08-030-021॥</td></tr>
<tr><td>मनःशिलोज्ज्वलापाङ्गा गौर्यस्त्रिककुदाञ्जनाः। <br>केवलाजिनसंवीताः कूर्दन्त्यः प्रियदर्शनाः   ॥08-030-022॥</td></tr>
<tr><td>मृदङ्गानकशङ्खानां मर्दलानां च निस्वनैः। <br>खरोष्ट्राश्वतरैश्चैव मत्ता यास्यामहे सुखम्   ॥08-030-023॥</td></tr>
<tr><td>शमीपीलुकरीराणां वनेषु सुखवर्त्मसु। <br>अपूपान्सक्तुपिण्डीश्च खादन्तो मथितान्विताः   ॥08-030-024॥</td></tr>
<tr><td>पथिषु प्रबला भूत्वा कदासमृदितेऽध्वनि। <br>खलोपहारं कुर्वाणास्ताडयिष्याम भूयसः   ॥08-030-025॥</td></tr>
<tr><td>एवं हीनेषु व्रात्येषु बाह्लीकेषु दुरात्मसु। <br>कश्चेतयानो निवसेन्मुहूर्तमपि मानवः   ॥08-030-026॥</td></tr>
<tr><td>ईदृशा ब्राह्मणेनोक्ता बाह्लीका मोघचारिणः। <br>येषां षड्भागहर्ता त्वमुभयोः शुभपापयोः   ॥08-030-027॥</td></tr>
<tr><td>इत्युक्त्वा ब्राह्मणः साधुरुत्तरं पुनरुक्तवान्। <br>बाह्लीकेष्वविनीतेषु प्रोच्यमानं निबोधत   ॥08-030-028॥</td></tr>
<tr><td>तत्र स्म राक्षसी गाति सदा कृष्णचतुर्दशीम्। <br>नगरे शाकले स्फीते आहत्य निशि दुन्दुभिम्   ॥08-030-029॥</td></tr>
<tr><td>कदा वा घोषिका गाथाः पुनर्गास्यन्ति शाकले। <br>गव्यस्य तृप्ता मांसस्य पीत्वा गौडं महासवम्   ॥08-030-030॥</td></tr>
<tr><td>गौरीभिः सह नारीभिर्बृहतीभिः स्वलंकृताः। <br>पलाण्डुगण्डूषयुतान्खादन्ते चैडकान्बहून्   ॥08-030-031॥</td></tr>
<tr><td>वाराहं कौक्कुटं मांसं गव्यं गार्दभमौष्ट्रकम्। <br>ऐडं च ये न खादन्ति तेषां जन्म निरर्थकम्   ॥08-030-032॥</td></tr>
<tr><td>इति गायन्ति ये मत्ताः शीधुना शाकलावतः। <br>सबालवृद्धाः कूर्दन्तस्तेषु वृत्तं कथं भवेत्   ॥08-030-033॥</td></tr>
<tr><td>इति शल्य विजानीहि हन्त भूयो ब्रवीमि ते। <br>यदन्योऽप्युक्तवानस्मान्ब्राह्मणः कुरुसंसदि   ॥08-030-034॥</td></tr>
<tr><td>पञ्च नद्यो वहन्त्येता यत्र पीलुवनान्यपि। <br>शतद्रुश्च विपाशा च तृतीयेरावती तथा। <br>चन्द्रभागा वितस्ता च सिन्धुषष्ठा बहिर्गताः   ॥08-030-035॥</td></tr>
<tr><td>आरट्टा नाम ते देशा नष्टधर्मान्न तान्व्रजेत्। <br>व्रात्यानां दासमीयानां विदेहानामयज्वनाम्   ॥08-030-036॥</td></tr>
<tr><td>न देवाः प्रतिगृह्णन्ति पितरो ब्राह्मणास्तथा। <br>तेषां प्रनष्टधर्माणां बाह्लीकानामिति श्रुतिः   ॥08-030-037॥</td></tr>
<tr><td>ब्राह्मणेन तथा प्रोक्तं विदुषा साधुसंसदि। <br>काष्ठकुण्डेषु बाह्लीका मृण्मयेषु च भुञ्जते। <br>सक्तुवाट्यावलिप्तेषु श्वादिलीढेषु निर्घृणाः   ॥08-030-038॥</td></tr>
<tr><td>आविकं चौष्ट्रिकं चैव क्षीरं गार्दभमेव च। <br>तद्विकारांश्च बाह्लीकाः खादन्ति च पिबन्ति च   ॥08-030-039॥</td></tr>
<tr><td>पुत्रसंकरिणो जाल्माः सर्वान्नक्षीरभोजनाः। <br>आरट्टा नाम बाह्लीका वर्जनीया विपश्चिता   ॥08-030-040॥</td></tr>
<tr><td>उत शल्य विजानीहि हन्त भूयो ब्रवीमि ते। <br>यदन्योऽप्युक्तवान्सभ्यो ब्राह्मणः कुरुसंसदि   ॥08-030-041॥</td></tr>
<tr><td>युगंधरे पयः पीत्वा प्रोष्य चाप्यच्युतस्थले। <br>तद्वद्भूतिलये स्नात्वा कथं स्वर्गं गमिष्यति   ॥08-030-042॥</td></tr>
<tr><td>पञ्च नद्यो वहन्त्येता यत्र निःसृत्य पर्वतात्। <br>आरट्टा नाम बाह्लीका न तेष्वार्यो द्व्यहं वसेत्   ॥08-030-043॥</td></tr>
<tr><td>बहिश्च नाम ह्लीकश्च विपाशायां पिशाचकौ। <br>तयोरपत्यं बाह्लीका नैषा सृष्टिः प्रजापतेः   ॥08-030-044॥</td></tr>
<tr><td>कारस्करान्महिषकान्कलिङ्गान्कीकटाटवीन्। <br>कर्कोटकान्वीरकांश्च दुर्धर्मांश्च विवर्जयेत्   ॥08-030-045॥</td></tr>
<tr><td>इति तीर्थानुसर्तारं राक्षसी काचिदब्रवीत्। <br>एकरात्रा शमीगेहे महोलूखलमेखला   ॥08-030-046॥</td></tr>
<tr><td>आरट्टा नाम ते देशा बाह्लीका नाम ते जनाः। <br>वसातिसिन्धुसौवीरा इति प्रायो विकुत्सिताः   ॥08-030-047॥</td></tr>
<tr><td>उत शल्य विजानीहि हन्त भूयो ब्रवीमि ते। <br>उच्यमानं मया सम्यक्तदेकाग्रमनाः शृणु   ॥08-030-048॥</td></tr>
<tr><td>ब्राह्मणः शिल्पिनो गेहमभ्यगच्छत्पुरातिथिः। <br>आचारं तत्र संप्रेक्ष्य प्रीतः शिल्पिनमब्रवीत्   ॥08-030-049॥</td></tr>
<tr><td>मया हिमवतः शृङ्गमेकेनाध्युषितं चिरम्। <br>दृष्टाश्च बहवो देशा नानाधर्मसमाकुलाः   ॥08-030-050॥</td></tr>
<tr><td>न च केन च धर्मेण विरुध्यन्ते प्रजा इमाः। <br>सर्वे हि तेऽब्रुवन्धर्मं यथोक्तं वेदपारगैः   ॥08-030-051॥</td></tr>
<tr><td>अटता तु सदा देशान्नानाधर्मसमाकुलान्। <br>आगच्छता महाराज बाह्लीकेषु निशामितम्   ॥08-030-052॥</td></tr>
<tr><td>तत्रैव ब्राह्मणो भूत्वा ततो भवति क्षत्रियः। <br>वैश्यः शूद्रश्च बाह्लीकस्ततो भवति नापितः   ॥08-030-053॥</td></tr>
<tr><td>नापितश्च ततो भूत्वा पुनर्भवति ब्राह्मणः। <br>द्विजो भूत्वा च तत्रैव पुनर्दासोऽपि जायते   ॥08-030-054॥</td></tr>
<tr><td>भवत्येकः कुले विप्रः शिष्टान्ये कामचारिणः। <br>गान्धारा मद्रकाश्चैव बाह्लीकाः केऽप्यचेतसः   ॥08-030-055॥</td></tr>
<tr><td>एतन्मया श्रुतं तत्र धर्मसंकरकारकम्। <br>कृत्स्नामटित्वा पृथिवीं बाह्लीकेषु विपर्ययः   ॥08-030-056॥</td></tr>
<tr><td>उत शल्य विजानीहि हन्त भूयो ब्रवीमि ते। <br>यदप्यन्योऽब्रवीद्वाक्यं बाह्लीकानां विकुत्सितम्   ॥08-030-057॥</td></tr>
<tr><td>सती पुरा हृता काचिदारट्टा किल दस्युभिः। <br>अधर्मतश्चोपयाता सा तानभ्यशपत्ततः   ॥08-030-058॥</td></tr>
<tr><td>बालां बन्धुमतीं यन्मामधर्मेणोपगच्छथ। <br>तस्मान्नार्यो भविष्यन्ति बन्धक्यो वै कुलेषु वः। <br>न चैवास्मात्प्रमोक्ष्यध्वं घोरात्पापान्नराधमाः   ॥08-030-059॥</td></tr>
<tr><td>कुरवः सहपाञ्चालाः शाल्वा मत्स्याः सनैमिषाः। <br>कोसलाः काशयोऽङ्गाश्च कलिङ्गा मगधास्तथा   ॥08-030-060॥</td></tr>
<tr><td>चेदयश्च महाभागा धर्मं जानन्ति शाश्वतम्। <br>नानादेशेषु सन्तश्च प्रायो बाह्या लयादृते   ॥08-030-061॥</td></tr>
<tr><td>आ मत्स्येभ्यः कुरुपाञ्चालदेश्या; आ नैमिषाच्चेदयो ये विशिष्टाः। <br>धर्मं पुराणमुपजीवन्ति सन्तो; मद्रानृते पञ्चनदांश्च जिह्मान्   ॥08-030-062॥</td></tr>
<tr><td>एवं विद्वन्धर्मकथांश्च राजं;स्तूष्णींभूतो जडवच्छल्य भूयाः। <br>त्वं तस्य गोप्ता च जनस्य राजा; षड्भागहर्ता शुभदुष्कृतस्य   ॥08-030-063॥</td></tr>
<tr><td>अथ वा दुष्कृतस्य त्वं हर्ता तेषामरक्षिता। <br>रक्षिता पुण्यभाग्राजा प्रजानां त्वं त्वपुण्यभाक्   ॥08-030-064॥</td></tr>
<tr><td>पूज्यमाने पुरा धर्मे सर्वदेशेषु शाश्वते। <br>धर्मं पाञ्चनदं दृष्ट्वा धिगित्याह पितामहः   ॥08-030-065॥</td></tr>
<tr><td>व्रात्यानां दाशमीयानां कृतेऽप्यशुभकर्मणाम्। <br>इति पाञ्चनदं धर्ममवमेने पितामहः। <br>स्वधर्मस्थेषु वर्णेषु सोऽप्येतं नाभिपूजयेत्   ॥08-030-066॥</td></tr>
<tr><td>उत शल्य विजानीहि हन्त भूयो ब्रवीमि ते। <br>कल्माषपादः सरसि निमज्जन्राक्षसोऽब्रवीत्   ॥08-030-067॥</td></tr>
<tr><td>क्षत्रियस्य मलं भैक्षं ब्राह्मणस्यानृतं मलम्। <br>मलं पृथिव्या बाह्लीकाः स्त्रीणां मद्रस्त्रियो मलम्   ॥08-030-068॥</td></tr>
<tr><td>निमज्जमानमुद्धृत्य कश्चिद्राजा निशाचरम्। <br>अपृच्छत्तेन चाख्यातं प्रोक्तवान्यन्निबोध तत्   ॥08-030-069॥</td></tr>
<tr><td>मानुषाणां मलं म्लेच्छा म्लेच्छानां मौष्टिका मलम्। <br>मौष्टिकानां मलं शण्डाः शण्डानां राजयाजकाः   ॥08-030-070॥</td></tr>
<tr><td>राजयाजकयाज्यानां मद्रकाणां च यन्मलम्। <br>तद्भवेद्वै तव मलं यद्यस्मान्न विमुञ्चसि   ॥08-030-071॥</td></tr>
<tr><td>इति रक्षोपसृष्टेषु विषवीर्यहतेषु च। <br>राक्षसं भेषजं प्रोक्तं संसिद्धं वचनोत्तरम्   ॥08-030-072॥</td></tr>
<tr><td>ब्राह्मं पाञ्चालाः कौरवेयाः स्वधर्मः; सत्यं मत्स्याः शूरसेनाश्च यज्ञः। <br>प्राच्या दासा वृषला दाक्षिणात्याः; स्तेना बाह्लीकाः संकरा वै सुराष्ट्राः   ॥08-030-073॥</td></tr>
<tr><td>कृतघ्नता परवित्तापहारः; सुरापानं गुरुदारावमर्शः। <br>येषां धर्मस्तान्प्रति नास्त्यधर्म; आरट्टकान्पाञ्चनदान्धिगस्तु   ॥08-030-074॥</td></tr>
<tr><td>आ पाञ्चालेभ्यः कुरवो नैमिषाश्च; मत्स्याश्चैवाप्यथ जानन्ति धर्मम्। <br>कलिङ्गकाश्चाङ्गका मागधाश्च; शिष्टान्धर्मानुपजीवन्ति वृद्धाः   ॥08-030-075॥</td></tr>
<tr><td>प्राचीं दिशं श्रिता देवा जातवेदःपुरोगमाः। <br>दक्षिणां पितरो गुप्तां यमेन शुभकर्मणा   ॥08-030-076॥</td></tr>
<tr><td>प्रतीचीं वरुणः पाति पालयन्नसुरान्बली। <br>उदीचीं भगवान्सोमो ब्रह्मण्यो ब्राह्मणैः सह   ॥08-030-077॥</td></tr>
<tr><td>रक्षःपिशाचान्हिमवान्गुह्यकान्गन्धमादनः। <br>ध्रुवः सर्वाणि भूतानि विष्णुर्लोकाञ्जनार्दनः   ॥08-030-078॥</td></tr>
<tr><td>इङ्गितज्ञाश्च मगधाः प्रेक्षितज्ञाश्च कोसलाः। <br>अर्धोक्ताः कुरुपाञ्चालाः शाल्वाः कृत्स्नानुशासनाः। <br>पार्वतीयाश्च विषमा यथैव गिरयस्तथा   ॥08-030-079॥</td></tr>
<tr><td>सर्वज्ञा यवना राजञ्शूराश्चैव विशेषतः। <br>म्लेच्छाः स्वसंज्ञानियता नानुक्त इतरो जनः   ॥08-030-080॥</td></tr>
<tr><td>प्रतिरब्धास्तु बाह्लीका न च केचन मद्रकाः। <br>स त्वमेतादृशः शल्य नोत्तरं वक्तुमर्हसि   ॥08-030-081॥</td></tr>
<tr><td>एतज्ज्ञात्वा जोषमास्स्व प्रतीपं मा स्म वै कृथाः। <br>स त्वां पूर्वमहं हत्वा हनिष्ये केशवार्जुनौ   ॥08-030-082॥</td></tr>
<tr><td> शल्य उवाच। <br>आतुराणां परित्यागः स्वदारसुतविक्रयः। <br>अङ्गेषु वर्तते कर्ण येषामधिपतिर्भवान्   ॥08-030-083॥</td></tr>
<tr><td>रथातिरथसंख्यायां यत्त्वा भीष्मस्तदाब्रवीत्। <br>तान्विदित्वात्मनो दोषान्निर्मन्युर्भव मा क्रुधः   ॥08-030-084॥</td></tr>
<tr><td>सर्वत्र ब्राह्मणाः सन्ति सन्ति सर्वत्र क्षत्रियाः। <br>वैश्याः शूद्रास्तथा कर्ण स्त्रियः साध्व्यश्च सुव्रताः   ॥08-030-085॥</td></tr>
<tr><td>रमन्ते चोपहासेन पुरुषाः पुरुषैः सह। <br>अन्योन्यमवतक्षन्तो देशे देशे समैथुनाः   ॥08-030-086॥</td></tr>
<tr><td>परवाच्येषु निपुणः सर्वो भवति सर्वदा। <br>आत्मवाच्यं न जानीते जानन्नपि विमुह्यति   ॥08-030-087॥</td></tr>
<tr><td> संजय उवाच। <br>कर्णोऽपि नोत्तरं प्राह शल्योऽप्यभिमुखः परान्। <br>पुनः प्रहस्य राधेयः पुनर्याहीत्यचोदयत्   ॥08-030-088॥</td></tr>
</table>
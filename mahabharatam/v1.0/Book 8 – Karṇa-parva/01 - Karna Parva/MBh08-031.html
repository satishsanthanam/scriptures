<table border = "1"><tr><td>Verse</td></tr>
<tr><td> संजय उवाच। <br>ततः परानीकभिदं व्यूहमप्रतिमं परैः। <br>समीक्ष्य कर्णः पार्थानां धृष्टद्युम्नाभिरक्षितम्   ॥08-031-001॥</td></tr>
<tr><td>प्रययौ रथघोषेण सिंहनादरवेण च। <br>वादित्राणां च निनदैः कम्पयन्निव मेदिनीम्   ॥08-031-002॥</td></tr>
<tr><td>वेपमान इव क्रोधाद्युद्धशौण्डः परंतपः। <br>प्रतिव्यूह्य महातेजा यथावद्भरतर्षभ   ॥08-031-003॥</td></tr>
<tr><td>व्यधमत्पाण्डवीं सेनामासुरीं मघवानिव। <br>युधिष्ठिरं चाभिभवन्नपसव्यं चकार ह   ॥08-031-004॥</td></tr>
<tr><td> धृतराष्ट्र उवाच। <br>कथं संजय राधेयः प्रत्यव्यूहत पाण्डवान्। <br>धृष्टद्युम्नमुखान्वीरान्भीमसेनाभिरक्षितान्   ॥08-031-005॥</td></tr>
<tr><td>के च प्रपक्षौ पक्षौ वा मम सैन्यस्य संजय। <br>प्रविभज्य यथान्यायं कथं वा समवस्थिताः   ॥08-031-006॥</td></tr>
<tr><td>कथं पाण्डुसुताश्चापि प्रत्यव्यूहन्त मामकान्। <br>कथं चैतन्महायुद्धं प्रावर्तत सुदारुणम्   ॥08-031-007॥</td></tr>
<tr><td>क्व च बीभत्सुरभवद्यत्कर्णोऽयाद्युधिष्ठिरम्। <br>को ह्यर्जुनस्य सांनिध्ये शक्तोऽभ्येतुं युधिष्ठिरम्   ॥08-031-008॥</td></tr>
<tr><td>सर्वभूतानि यो ह्येकः खाण्डवे जितवान्पुरा। <br>कस्तमन्यत्र राधेयात्प्रतियुध्येज्जिजीविषुः   ॥08-031-009॥</td></tr>
<tr><td> संजय उवाच। <br>शृणु व्यूहस्य रचनामर्जुनश्च यथा गतः। <br>परिदाय नृपं तेभ्यः संग्रामश्चाभवद्यथा   ॥08-031-010॥</td></tr>
<tr><td>कृपः शारद्वतो राजन्मागधश्च तरस्विनः। <br>सात्वतः कृतवर्मा च दक्षिणं पक्षमाश्रिताः   ॥08-031-011॥</td></tr>
<tr><td>तेषां प्रपक्षे शकुनिरुलूकश्च महारथः। <br>सादिभिर्विमलप्रासैस्तवानीकमरक्षताम्   ॥08-031-012॥</td></tr>
<tr><td>गान्धारिभिरसंभ्रान्तैः पार्वतीयैश्च दुर्जयैः। <br>शलभानामिव व्रातैः पिशाचैरिव दुर्दृशैः   ॥08-031-013॥</td></tr>
<tr><td>चतुस्त्रिंशत्सहस्राणि रथानामनिवर्तिनाम्। <br>संशप्तका युद्धशौण्डा वामं पार्श्वमपालयन्   ॥08-031-014॥</td></tr>
<tr><td>समुच्चितास्तव सुतैः कृष्णार्जुनजिघांसवः। <br>तेषां प्रपक्षः काम्बोजाः शकाश्च यवनैः सह   ॥08-031-015॥</td></tr>
<tr><td>निदेशात्सूतपुत्रस्य सरथाः साश्वपत्तयः। <br>आह्वयन्तोऽर्जुनं तस्थुः केशवं च महाबलम्   ॥08-031-016॥</td></tr>
<tr><td>मध्येसेनामुखं कर्णो व्यवातिष्ठत दंशितः। <br>चित्रवर्माङ्गदः स्रग्वी पालयन्ध्वजिनीमुखम्   ॥08-031-017॥</td></tr>
<tr><td>रक्ष्यमाणः सुसंरब्धैः पुत्रैः शस्त्रभृतां वरः। <br>वाहिनीप्रमुखं वीरः संप्रकर्षन्नशोभत   ॥08-031-018॥</td></tr>
<tr><td>अयोरत्निर्महाबाहुः सूर्यवैश्वानरद्युतिः। <br>महाद्विपस्कन्धगतः पिङ्गलः प्रियदर्शनः। <br>दुःशासनो वृतः सैन्यैः स्थितो व्यूहस्य पृष्ठतः   ॥08-031-019॥</td></tr>
<tr><td>तमन्वयान्महाराज स्वयं दुर्योधनो नृपः। <br>चित्राश्वैश्चित्रसंनाहैः सोदर्यैरभिरक्षितः   ॥08-031-020॥</td></tr>
<tr><td>रक्ष्यमाणो महावीर्यैः सहितैर्मद्रकेकयैः। <br>अशोभत महाराज देवैरिव शतक्रतुः   ॥08-031-021॥</td></tr>
<tr><td>अश्वत्थामा कुरूणां च ये प्रवीरा महारथाः। <br>नित्यमत्ताश्च मातङ्गाः शूरैर्म्लेच्छैरधिष्ठिताः। <br>अन्वयुस्तद्रथानीकं क्षरन्त इव तोयदाः   ॥08-031-022॥</td></tr>
<tr><td>ते ध्वजैर्वैजयन्तीभिर्ज्वलद्भिः परमायुधैः। <br>सादिभिश्चास्थिता रेजुर्द्रुमवन्त इवाचलाः   ॥08-031-023॥</td></tr>
<tr><td>तेषां पदातिनागानां पादरक्षाः सहस्रशः। <br>पट्टिशासिधराः शूरा बभूवुरनिवर्तिनः   ॥08-031-024॥</td></tr>
<tr><td>सादिभिः स्यन्दनैर्नागैरधिकं समलंकृतैः। <br>स व्यूहराजो विबभौ देवासुरचमूपमः   ॥08-031-025॥</td></tr>
<tr><td>बार्हस्पत्यः सुविहितो नायकेन विपश्चिता। <br>नृत्यतीव महाव्यूहः परेषामादधद्भयम्   ॥08-031-026॥</td></tr>
<tr><td>तस्य पक्षप्रपक्षेभ्यो निष्पतन्ति युयुत्सवः। <br>पत्त्यश्वरथमातङ्गाः प्रावृषीव बलाहकाः   ॥08-031-027॥</td></tr>
<tr><td>ततः सेनामुखे कर्णं दृष्ट्वा राजा युधिष्ठिरः। <br>धनंजयममित्रघ्नमेकवीरमुवाच ह   ॥08-031-028॥</td></tr>
<tr><td>पश्यार्जुन महाव्यूहं कर्णेन विहितं रणे। <br>युक्तं पक्षैः प्रपक्षैश्च सेनानीकं प्रकाशते   ॥08-031-029॥</td></tr>
<tr><td>तदेतद्वै समालोक्य प्रत्यमित्रं महद्बलम्। <br>यथा नाभिभवत्यस्मांस्तथा नीतिर्विधीयताम्   ॥08-031-030॥</td></tr>
<tr><td>एवमुक्तोऽर्जुनो राज्ञा प्राञ्जलिर्नृपमब्रवीत्। <br>यथा भवानाह तथा तत्सर्वं न तदन्यथा   ॥08-031-031॥</td></tr>
<tr><td>यस्त्वस्य विहितो घातस्तं करिष्यामि भारत। <br>प्रधानवध एवास्य विनाशस्तं करोम्यहम्   ॥08-031-032॥</td></tr>
<tr><td> युधिष्ठिर उवाच। <br>तस्मात्त्वमेव राधेयं भीमसेनः सुयोधनम्। <br>वृषसेनं च नकुलः सहदेवोऽपि सौबलम्   ॥08-031-033॥</td></tr>
<tr><td>दुःशासनं शतानीको हार्दिक्यं शिनिपुंगवः। <br>धृष्टद्युम्नस्तथा द्रौणिं स्वयं यास्याम्यहं कृपम्   ॥08-031-034॥</td></tr>
<tr><td>द्रौपदेया धार्तराष्ट्राञ्शिष्टान्सह शिखण्डिना। <br>ते ते च तांस्तानहितानस्माकं घ्नन्तु मामकाः   ॥08-031-035॥</td></tr>
<tr><td> संजय उवाच। <br>इत्युक्तो धर्मराजेन तथेत्युक्त्वा धनंजयः। <br>व्यादिदेश स्वसैन्यानि स्वयं चागाच्चमूमुखम्   ॥08-031-036॥</td></tr>
<tr><td>अथ तं रथमायान्तं दृष्ट्वात्यद्भुतदर्शनम्। <br>उवाचाधिरथिं शल्यः पुनस्तं युद्धदुर्मदम्   ॥08-031-037॥</td></tr>
<tr><td>अयं स रथ आयाति श्वेताश्वः कृष्णसारथिः। <br>निघ्नन्नमित्रान्कौन्तेयो यं यं त्वं परिपृच्छसि   ॥08-031-038॥</td></tr>
<tr><td>श्रूयते तुमुलः शब्दो रथनेमिस्वनो महान्। <br>एष रेणुः समुद्भूतो दिवमावृत्य तिष्ठति   ॥08-031-039॥</td></tr>
<tr><td>चक्रनेमिप्रणुन्ना च कम्पते कर्ण मेदिनी। <br>प्रवात्येष महावायुरभितस्तव वाहिनीम्। <br>क्रव्यादा व्याहरन्त्येते मृगाः कुर्वन्ति भैरवम्   ॥08-031-040॥</td></tr>
<tr><td>पश्य कर्ण महाघोरं भयदं लोमहर्षणम्। <br>कबन्धं मेघसंकाशं भानुमावृत्य संस्थितम्   ॥08-031-041॥</td></tr>
<tr><td>पश्य यूथैर्बहुविधैर्मृगाणां सर्वतोदिशम्। <br>बलिभिर्दृप्तशार्दूलैरादित्योऽभिनिरीक्ष्यते   ॥08-031-042॥</td></tr>
<tr><td>पश्य कङ्कांश्च गृध्रांश्च समवेतान्सहस्रशः। <br>स्थितानभिमुखान्घोरानन्योन्यमभिभाषतः   ॥08-031-043॥</td></tr>
<tr><td>सिताश्चाश्वाः समायुक्तास्तव कर्ण महारथे। <br>प्रदराः प्रज्वलन्त्येते ध्वजश्चैव प्रकम्पते   ॥08-031-044॥</td></tr>
<tr><td>उदीर्यतो हयान्पश्य महाकायान्महाजवान्। <br>प्लवमानान्दर्शनीयानाकाशे गरुडानिव   ॥08-031-045॥</td></tr>
<tr><td>ध्रुवमेषु निमित्तेषु भूमिमावृत्य पार्थिवाः। <br>स्वप्स्यन्ति निहताः कर्ण शतशोऽथ सहस्रशः   ॥08-031-046॥</td></tr>
<tr><td>शङ्खानां तुमुलः शब्दः श्रूयते लोमहर्षणः। <br>आनकानां च राधेय मृदङ्गानां च सर्वशः   ॥08-031-047॥</td></tr>
<tr><td>बाणशब्दान्बहुविधान्नराश्वरथनिस्वनान्। <br>ज्यातलत्रेषुशब्दांश्च शृणु कर्ण महात्मनाम्   ॥08-031-048॥</td></tr>
<tr><td>हेमरूप्यप्रमृष्टानां वाससां शिल्पिनिर्मिताः। <br>नानावर्णा रथे भान्ति श्वसनेन प्रकम्पिताः   ॥08-031-049॥</td></tr>
<tr><td>सहेमचन्द्रतारार्काः पताकाः किङ्किणीयुताः। <br>पश्य कर्णार्जुनस्यैताः सौदामिन्य इवाम्बुदे   ॥08-031-050॥</td></tr>
<tr><td>ध्वजाः कणकणायन्ते वातेनाभिसमीरिताः। <br>सपताका रथाश्चापि पाञ्चालानां महात्मनाम्   ॥08-031-051॥</td></tr>
<tr><td>नागाश्वरथपत्त्यौघांस्तावकान्समभिघ्नतः। <br>ध्वजाग्रं दृश्यते त्वस्य ज्याशब्दश्चापि श्रूयते   ॥08-031-052॥</td></tr>
<tr><td>अद्य द्रष्टासि तं वीरं श्वेताश्वं कृष्णसारथिम्। <br>निघ्नन्तं शात्रवान्संख्ये यं कर्ण परिपृच्छसि   ॥08-031-053॥</td></tr>
<tr><td>अद्य तौ पुरुषव्याघ्रौ लोहिताक्षौ परंतपौ। <br>वासुदेवार्जुनौ कर्ण द्रष्टास्येकरथस्थितौ   ॥08-031-054॥</td></tr>
<tr><td>सारथिर्यस्य वार्ष्णेयो गाण्डीवं यस्य कार्मुकम्। <br>तं चेद्धन्तासि राधेय त्वं नो राजा भविष्यसि   ॥08-031-055॥</td></tr>
<tr><td>एष संशप्तकाहूतस्तानेवाभिमुखो गतः। <br>करोति कदनं चैषां संग्रामे द्विषतां बली। <br>इति ब्रुवाणं मद्रेशं कर्णः प्राहातिमन्युमान्   ॥08-031-056॥</td></tr>
<tr><td>पश्य संशप्तकैः क्रुद्धैः सर्वतः समभिद्रुतः। <br>एष सूर्य इवाम्भोदैश्छन्नः पार्थो न दृश्यते। <br>एतदन्तोऽर्जुनः शल्य निमग्नः शोकसागरे   ॥08-031-057॥</td></tr>
<tr><td> शल्य उवाच। <br>वरुणं कोऽम्भसा हन्यादिन्धनेन च पावकम्। <br>को वानिलं निगृह्णीयात्पिबेद्वा को महार्णवम्   ॥08-031-058॥</td></tr>
<tr><td>ईदृग्रूपमहं मन्ये पार्थस्य युधि निग्रहम्। <br>न हि शक्योऽर्जुनो जेतुं सेन्द्रैः सर्वैः सुरासुरैः   ॥08-031-059॥</td></tr>
<tr><td>अथैवं परितोषस्ते वाचोक्त्वा सुमना भव। <br>न स शक्यो युधा जेतुमन्यं कुरु मनोरथम्   ॥08-031-060॥</td></tr>
<tr><td>बाहुभ्यामुद्धरेद्भूमिं दहेत्क्रुद्ध इमाः प्रजाः। <br>पातयेत्त्रिदिवाद्देवान्योऽर्जुनं समरे जयेत्   ॥08-031-061॥</td></tr>
<tr><td>पश्य कुन्तीसुतं वीरं भीममक्लिष्टकारिणम्। <br>प्रभासन्तं महाबाहुं स्थितं मेरुमिवाचलम्   ॥08-031-062॥</td></tr>
<tr><td>अमर्षी नित्यसंरब्धश्चिरं वैरमनुस्मरन्। <br>एष भीमो जयप्रेप्सुर्युधि तिष्ठति वीर्यवान्   ॥08-031-063॥</td></tr>
<tr><td>एष धर्मभृतां श्रेष्ठो धर्मराजो युधिष्ठिरः। <br>तिष्ठत्यसुकरः संख्ये परैः परपुरंजयः   ॥08-031-064॥</td></tr>
<tr><td>एतौ च पुरुषव्याघ्रावश्विनाविव सोदरौ। <br>नकुलः सहदेवश्च तिष्ठतो युधि दुर्जयौ   ॥08-031-065॥</td></tr>
<tr><td>दृश्यन्त एते कार्ष्णेयाः पञ्च पञ्चाचला इव। <br>व्यवस्थिता योत्स्यमानाः सर्वेऽर्जुनसमा युधि   ॥08-031-066॥</td></tr>
<tr><td>एते द्रुपदपुत्राश्च धृष्टद्युम्नपुरोगमाः। <br>हीनाः सत्यजिता वीरास्तिष्ठन्ति परमौजसः   ॥08-031-067॥</td></tr>
<tr><td>इति संवदतोरेव तयोः पुरुषसिंहयोः। <br>ते सेने समसज्जेतां गङ्गायमुनवद्भृशम्   ॥08-031-068॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>श्रुतकर्मा महाराज चित्रसेनं महीपतिम्। <br>आजघ्ने समरे क्रुद्धः पञ्चाशद्भिः शिलीमुखैः   ॥08-010-001॥</td></tr>
<tr><td>अभिसारस्तु तं राजा नवभिर्निशितैः शरैः। <br>श्रुतकर्माणमाहत्य सूतं विव्याध पञ्चभिः   ॥08-010-002॥</td></tr>
<tr><td>श्रुतकर्मा ततः क्रुद्धश्चित्रसेनं चमूमुखे। <br>नाराचेन सुतीक्ष्णेन मर्मदेशे समर्दयत्   ॥08-010-003॥</td></tr>
<tr><td>एतस्मिन्नन्तरे चैनं श्रुतकीर्तिर्महायशाः। <br>नवत्या जगतीपालं छादयामास पत्रिभिः   ॥08-010-004॥</td></tr>
<tr><td>प्रतिलभ्य ततः संज्ञां चित्रसेनो महारथः। <br>धनुश्चिच्छेद भल्लेन तं च विव्याध सप्तभिः   ॥08-010-005॥</td></tr>
<tr><td>सोऽन्यत्कार्मुकमादाय वेगघ्नं रुक्मभूषणम्। <br>चित्ररूपतरं चक्रे चित्रसेनं शरोर्मिभिः   ॥08-010-006॥</td></tr>
<tr><td>स शरैश्चित्रितो राजंश्चित्रमाल्यधरो युवा। <br>युवेव समशोभत्स गोष्ठीमध्ये स्वलंकृतः   ॥08-010-007॥</td></tr>
<tr><td>श्रुतकर्माणमथ वै नाराचेन स्तनान्तरे। <br>बिभेद समरे क्रुद्धस्तिष्ठ तिष्ठेति चाब्रवीत्   ॥08-010-008॥</td></tr>
<tr><td>श्रुतकर्मापि समरे नाराचेन समर्दितः। <br>सुस्राव रुधिरं भूरि गैरिकाम्भ इवाचलः   ॥08-010-009॥</td></tr>
<tr><td>ततः स रुधिराक्ताङ्गो रुधिरेण कृतच्छविः। <br>रराज समरे राजन्सपुष्प इव किंशुकः   ॥08-010-010॥</td></tr>
<tr><td>श्रुतकर्मा ततो राजञ्शत्रूणां समभिद्रुतः। <br>शत्रुसंवरणं कृत्वा द्विधा चिच्छेद कार्मुकम्   ॥08-010-011॥</td></tr>
<tr><td>अथैनं छिन्नधन्वानं नाराचानां त्रिभिः शतैः। <br>विव्याध भरतश्रेष्ठ श्रुतकर्मा महायशाः   ॥08-010-012॥</td></tr>
<tr><td>ततोऽपरेण भल्लेन भृशं तीक्ष्णेन सत्वरः। <br>जहार सशिरस्त्राणं शिरस्तस्य महात्मनः   ॥08-010-013॥</td></tr>
<tr><td>तच्छिरो न्यपतद्भूमौ सुमहच्चित्रवर्मणः। <br>यदृच्छया यथा चन्द्रश्च्युतः स्वर्गान्महीतले   ॥08-010-014॥</td></tr>
<tr><td>राजानं निहतं दृष्ट्वा अभिसारं च मारिष। <br>अभ्यद्रवन्त वेगेन चित्रसेनस्य सैनिकाः   ॥08-010-015॥</td></tr>
<tr><td>ततः क्रुद्धो महेष्वासस्तत्सैन्यं प्राद्रवच्छरैः। <br>अन्तकाले यथा क्रुद्धः सर्वभूतानि प्रेतराट्। <br>द्रावयन्निषुभिस्तूर्णं श्रुतकर्मा व्यरोचत   ॥08-010-016॥</td></tr>
<tr><td>प्रतिविन्ध्यस्ततश्चित्रं भित्त्वा पञ्चभिराशुगैः। <br>सारथिं त्रिभिरानर्च्छद्ध्वजमेकेषुणा ततः   ॥08-010-017॥</td></tr>
<tr><td>तं चित्रो नवभिर्भल्लैर्बाह्वोरुरसि चार्दयत्। <br>स्वर्णपुङ्खैः शिलाधौतैः कङ्कबर्हिणवाजितैः   ॥08-010-018॥</td></tr>
<tr><td>प्रतिविन्ध्यो धनुस्तस्य छित्त्वा भारत सायकैः। <br>पञ्चभिर्निशितैर्बाणैरथैनं संप्रजघ्निवान्   ॥08-010-019॥</td></tr>
<tr><td>ततः शक्तिं महाराज हेमदण्डां दुरासदाम्। <br>प्राहिणोत्तव पुत्राय घोरामग्निशिखामिव   ॥08-010-020॥</td></tr>
<tr><td>तामापतन्तीं सहसा शक्तिमुल्कामिवाम्बरात्। <br>द्विधा चिच्छेद समरे प्रतिविन्ध्यो हसन्निव   ॥08-010-021॥</td></tr>
<tr><td>सा पपात तदा छिन्ना प्रतिविन्ध्यशरैः शितैः। <br>युगान्ते सर्वभूतानि त्रासयन्ती यथाशनिः   ॥08-010-022॥</td></tr>
<tr><td>शक्तिं तां प्रहतां दृष्ट्वा चित्रो गृह्य महागदाम्। <br>प्रतिविन्ध्याय चिक्षेप रुक्मजालविभूषिताम्   ॥08-010-023॥</td></tr>
<tr><td>सा जघान हयांस्तस्य सारथिं च महारणे। <br>रथं प्रमृद्य वेगेन धरणीमन्वपद्यत   ॥08-010-024॥</td></tr>
<tr><td>एतस्मिन्नेव काले तु रथादाप्लुत्य भारत। <br>शक्तिं चिक्षेप चित्राय स्वर्णघण्टामलंकृताम्   ॥08-010-025॥</td></tr>
<tr><td>तामापतन्तीं जग्राह चित्रो राजन्महामनाः। <br>ततस्तामेव चिक्षेप प्रतिविन्ध्याय भारत   ॥08-010-026॥</td></tr>
<tr><td>समासाद्य रणे शूरं प्रतिविन्ध्यं महाप्रभा। <br>निर्भिद्य दक्षिणं बाहुं निपपात महीतले। <br>पतिताभासयच्चैव तं देशमशनिर्यथा   ॥08-010-027॥</td></tr>
<tr><td>प्रतिविन्ध्यस्ततो राजंस्तोमरं हेमभूषितम्। <br>प्रेषयामास संक्रुद्धश्चित्रस्य वधकाम्यया   ॥08-010-028॥</td></tr>
<tr><td>स तस्य देवावरणं भित्त्वा हृदयमेव च। <br>जगाम धरणीं तूर्णं महोरग इवाशयम्   ॥08-010-029॥</td></tr>
<tr><td>स पपात तदा राजंस्तोमरेण समाहतः। <br>प्रसार्य विपुलौ बाहू पीनौ परिघसंनिभौ   ॥08-010-030॥</td></tr>
<tr><td>चित्रं संप्रेक्ष्य निहतं तावका रणशोभिनः। <br>अभ्यद्रवन्त वेगेन प्रतिविन्ध्यं समन्ततः   ॥08-010-031॥</td></tr>
<tr><td>सृजन्तो विविधान्बाणाञ्शतघ्नीश्च सकिङ्किणीः। <br>त एनं छादयामासुः सूर्यमभ्रगणा इव   ॥08-010-032॥</td></tr>
<tr><td>तानपास्य महाबाहुः शरजालेन संयुगे। <br>व्यद्रावयत्तव चमूं वज्रहस्त इवासुरीम्   ॥08-010-033॥</td></tr>
<tr><td>ते वध्यमानाः समरे तावकाः पाण्डवैर्नृप। <br>विप्रकीर्यन्त सहसा वातनुन्ना घना इव   ॥08-010-034॥</td></tr>
<tr><td>विप्रद्रुते बले तस्मिन्वध्यमाने समन्ततः। <br>द्रौणिरेकोऽभ्ययात्तूर्णं भीमसेनं महाबलम्   ॥08-010-035॥</td></tr>
<tr><td>ततः समागमो घोरो बभूव सहसा तयोः। <br>यथा देवासुरे युद्धे वृत्रवासवयोरभूत्   ॥08-010-036॥</td></tr>
</table>
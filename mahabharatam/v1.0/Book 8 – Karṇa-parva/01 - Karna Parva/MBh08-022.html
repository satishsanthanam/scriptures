<table border = "1"><tr><td>Verse</td></tr>
<tr><td> धृतराष्ट्र उवाच। <br>स्वेन च्छन्देन नः सर्वान्नावधीद्व्यक्तमर्जुनः। <br>न ह्यस्य समरे मुच्येतान्तकोऽप्याततायिनः   ॥08-022-001॥</td></tr>
<tr><td>पार्थो ह्येकोऽहरद्भद्रामेकश्चाग्निमतर्पयत्। <br>एकश्चेमां महीं जित्वा चक्रे बलिभृतो नृपान्   ॥08-022-002॥</td></tr>
<tr><td>एको निवातकवचानवधीद्दिव्यकार्मुकः। <br>एकः किरातरूपेण स्थितं शर्वमयोधयत्   ॥08-022-003॥</td></tr>
<tr><td>एकोऽभ्यरक्षद्भरतानेको भवमतोषयत्। <br>तेनैकेन जिताः सर्वे मदीया उग्रतेजसः। <br>ते न निन्द्याः प्रशस्याश्च यत्ते चक्रुर्ब्रवीहि तत्   ॥08-022-004॥</td></tr>
<tr><td> संजय उवाच। <br>हतप्रहतविध्वस्ता विवर्मायुधवाहनाः। <br>दीनस्वरा दूयमाना मानिनः शत्रुभिर्जिताः   ॥08-022-005॥</td></tr>
<tr><td>शिबिरस्थाः पुनर्मन्त्रं मन्त्रयन्ति स्म कौरवाः। <br>भग्नदंष्ट्रा हतविषाः पदाक्रान्ता इवोरगाः   ॥08-022-006॥</td></tr>
<tr><td>तानब्रवीत्ततः कर्णः क्रुद्धः सर्प इव श्वसन्। <br>करं करेणाभिपीड्य प्रेक्षमाणस्तवात्मजम्   ॥08-022-007॥</td></tr>
<tr><td>यत्तो दृढश्च दक्षश्च धृतिमानर्जुनः सदा। <br>स बोधयति चाप्येनं प्राप्तकालमधोक्षजः   ॥08-022-008॥</td></tr>
<tr><td>सहसास्त्रविसर्गेण वयं तेनाद्य वञ्चिताः। <br>श्वस्त्वहं तस्य संकल्पं सर्वं हन्ता महीपते   ॥08-022-009॥</td></tr>
<tr><td>एवमुक्तस्तथेत्युक्त्वा सोऽनुजज्ञे नृपोत्तमान्। <br>सुखोषितास्ते रजनीं हृष्टा युद्धाय निर्ययुः   ॥08-022-010॥</td></tr>
<tr><td>तेऽपश्यन्विहितं व्यूहं धर्मराजेन दुर्जयम्। <br>प्रयत्नात्कुरुमुख्येन बृहस्पत्युशनोमतात्   ॥08-022-011॥</td></tr>
<tr><td>अथ प्रतीपकर्तारं सततं विजितात्मनाम्। <br>सस्मार वृषभस्कन्धं कर्णं दुर्योधनस्तदा   ॥08-022-012॥</td></tr>
<tr><td>पुरंदरसमं युद्धे मरुद्गणसमं बले। <br>कार्तवीर्यसमं वीर्ये कर्णं राज्ञोऽगमन्मनः। <br>सूतपुत्रं महेष्वासं बन्धुमात्ययिकेष्विव   ॥08-022-013॥</td></tr>
<tr><td> धृतराष्ट्र उवाच। <br>यद्वोऽगमन्मनो मन्दाः कर्णं वैकर्तनं तदा। <br>अप्यद्राक्षत तं यूयं शीतार्ता इव भास्करम्   ॥08-022-014॥</td></tr>
<tr><td>कृतेऽवहारे सैन्यानां प्रवृत्ते च रणे पुनः। <br>कथं वैकर्तनः कर्णस्तत्रायुध्यत संजय। <br>कथं च पाण्डवाः सर्वे युयुधुस्तत्र सूतजम्   ॥08-022-015॥</td></tr>
<tr><td>कर्णो ह्येको महाबाहुर्हन्यात्पार्थान्ससोमकान्। <br>कर्णस्य भुजयोर्वीर्यं शक्रविष्णुसमं मतम्। <br>तथास्त्राणि सुघोराणि विक्रमश्च महात्मनः   ॥08-022-016॥</td></tr>
<tr><td>दुर्योधनं तदा दृष्ट्वा पाण्डवेन भृशार्दितम्। <br>पराक्रान्तान्पाण्डुसुतान्दृष्ट्वा चापि महाहवे   ॥08-022-017॥</td></tr>
<tr><td>कर्णमाश्रित्य संग्रामे दर्पो दुर्योधने पुनः। <br>जेतुमुत्सहते पार्थान्सपुत्रान्सहकेशवान्   ॥08-022-018॥</td></tr>
<tr><td>अहो बत महद्दुःखं यत्र पाण्डुसुतान्रणे। <br>नातरद्रभसः कर्णो दैवं नूनं परायणम्। <br>अहो द्यूतस्य निष्ठेयं घोरा संप्रति वर्तते   ॥08-022-019॥</td></tr>
<tr><td>अहो दुःखानि तीव्राणि दुर्योधनकृतान्यहम्। <br>सहिष्यामि सुघोराणि शल्यभूतानि संजय   ॥08-022-020॥</td></tr>
<tr><td>सौबलं च तथा तात नीतिमानिति मन्यते   ॥08-022-021॥</td></tr>
<tr><td>युद्धेषु नाम दिव्येषु वर्तमानेषु संजय। <br>अश्रौषं निहतान्पुत्रान्नित्यमेव च निर्जितान्   ॥08-022-022॥</td></tr>
<tr><td>न पाण्डवानां समरे कश्चिदस्ति निवारकः। <br>स्त्रीमध्यमिव गाहन्ति दैवं हि बलवत्तरम्   ॥08-022-023॥</td></tr>
<tr><td> संजय उवाच। <br>अतिक्रान्तं हि यत्कार्यं पश्चाच्चिन्तयतीति च। <br>तच्चास्य न भवेत्कार्यं चिन्तया च विनश्यति   ॥08-022-024॥</td></tr>
<tr><td>तदिदं तव कार्यं तु दूरप्राप्तं विजानता। <br>न कृतं यत्त्वया पूर्वं प्राप्ताप्राप्तविचारणे   ॥08-022-025॥</td></tr>
<tr><td>उक्तोऽसि बहुधा राजन्मा युध्यस्वेति पाण्डवैः। <br>गृह्णीषे न च तन्मोहात्पाण्डवेषु विशां पते   ॥08-022-026॥</td></tr>
<tr><td>त्वया पापानि घोराणि समाचीर्णानि पाण्डुषु। <br>त्वत्कृते वर्तते घोरः पार्थिवानां जनक्षयः   ॥08-022-027॥</td></tr>
<tr><td>तत्त्विदानीमतिक्रम्य मा शुचो भरतर्षभ। <br>शृणु सर्वं यथावृत्तं घोरं वैशसमच्युत   ॥08-022-028॥</td></tr>
<tr><td>प्रभातायां रजन्यां तु कर्णो राजानमभ्ययात्। <br>समेत्य च महाबाहुर्दुर्योधनमभाषत   ॥08-022-029॥</td></tr>
<tr><td>अद्य राजन्समेष्यामि पाण्डवेन यशस्विना। <br>हनिष्यामि च तं वीरं स वा मां निहनिष्यति   ॥08-022-030॥</td></tr>
<tr><td>बहुत्वान्मम कार्याणां तथा पार्थस्य पार्थिव। <br>नाभूत्समागमो राजन्मम चैवार्जुनस्य च   ॥08-022-031॥</td></tr>
<tr><td>इदं तु मे यथाप्रज्ञं शृणु वाक्यं विशां पते। <br>अनिहत्य रणे पार्थं नाहमेष्यामि भारत   ॥08-022-032॥</td></tr>
<tr><td>हतप्रवीरे सैन्येऽस्मिन्मयि चैव स्थिते युधि। <br>अभियास्यति मां पार्थः शक्रशक्त्या विनाकृतम्   ॥08-022-033॥</td></tr>
<tr><td>ततः श्रेयस्करं यत्ते तन्निबोध जनेश्वर। <br>आयुधानां च यद्वीर्यं द्रव्याणामर्जुनस्य च   ॥08-022-034॥</td></tr>
<tr><td>कायस्य महतो भेदे लाघवे दूरपातने। <br>सौष्ठवे चास्त्रयोगे च सव्यसाची न मत्समः   ॥08-022-035॥</td></tr>
<tr><td>सर्वायुधमहामात्रं विजयं नाम तद्धनुः। <br>इन्द्रार्थमभिकामेन निर्मितं विश्वकर्मणा   ॥08-022-036॥</td></tr>
<tr><td>येन दैत्यगणान्राजञ्जितवान्वै शतक्रतुः। <br>यस्य घोषेण दैत्यानां विमुह्यन्ति दिशो दश। <br>तद्भार्गवाय प्रायच्छच्छक्रः परमसंमतम्   ॥08-022-037॥</td></tr>
<tr><td>तद्दिव्यं भार्गवो मह्यमददाद्धनुरुत्तमम्। <br>येन योत्स्ये महाबाहुमर्जुनं जयतां वरम्। <br>यथेन्द्रः समरे सर्वान्दैतेयान्वै समागतान्   ॥08-022-038॥</td></tr>
<tr><td>धनुर्घोरं रामदत्तं गाण्डीवात्तद्विशिष्यते। <br>त्रिःसप्तकृत्वः पृथिवी धनुषा तेन निर्जिता   ॥08-022-039॥</td></tr>
<tr><td>धनुषो यस्य कर्माणि दिव्यानि प्राह भार्गवः। <br>तद्रामो ह्यददान्मह्यं येन योत्स्यामि पाण्डवम्   ॥08-022-040॥</td></tr>
<tr><td>अद्य दुर्योधनाहं त्वां नन्दयिष्ये सबान्धवम्। <br>निहत्य समरे वीरमर्जुनं जयतां वरम्   ॥08-022-041॥</td></tr>
<tr><td>सपर्वतवनद्वीपा हतद्विड्भूः ससागरा। <br>पुत्रपौत्रप्रतिष्ठा ते भविष्यत्यद्य पार्थिव   ॥08-022-042॥</td></tr>
<tr><td>नासाध्यं विद्यते मेऽद्य त्वत्प्रियार्थं विशेषतः। <br>सम्यग्धर्मानुरक्तस्य सिद्धिरात्मवतो यथा   ॥08-022-043॥</td></tr>
<tr><td>न हि मां समरे सोढुं स शक्तोऽग्निं तरुर्यथा। <br>अवश्यं तु मया वाच्यं येन हीनोऽस्मि फल्गुनात्   ॥08-022-044॥</td></tr>
<tr><td>ज्या तस्य धनुषो दिव्या तथाक्षय्यौ महेषुधी। <br>तस्य दिव्यं धनुः श्रेष्ठं गाण्डीवमजरं युधि   ॥08-022-045॥</td></tr>
<tr><td>विजयं च महद्दिव्यं ममापि धनुरुत्तमम्। <br>तत्राहमधिकः पार्थाद्धनुषा तेन पार्थिव   ॥08-022-046॥</td></tr>
<tr><td>मया चाभ्यधिको वीरः पाण्डवस्तन्निबोध मे। <br>रश्मिग्राहश्च दाशार्हः सर्वलोकनमस्कृतः   ॥08-022-047॥</td></tr>
<tr><td>अग्निदत्तश्च वै दिव्यो रथः काञ्चनभूषणः। <br>अच्छेद्यः सर्वतो वीर वाजिनश्च मनोजवाः। <br>ध्वजश्च दिव्यो द्युतिमान्वानरो विस्मयंकरः   ॥08-022-048॥</td></tr>
<tr><td>कृष्णश्च स्रष्टा जगतो रथं तमभिरक्षति। <br>एभिर्द्रव्यैरहं हीनो योद्धुमिच्छामि पाण्डवम्   ॥08-022-049॥</td></tr>
<tr><td>अयं तु सदृशो वीरः शल्यः समितिशोभनः। <br>सारथ्यं यदि मे कुर्याद्ध्रुवस्ते विजयो भवेत्   ॥08-022-050॥</td></tr>
<tr><td>तस्य मे सारथिः शल्यो भवत्वसुकरः परैः। <br>नाराचान्गार्ध्रपत्रांश्च शकटानि वहन्तु मे   ॥08-022-051॥</td></tr>
<tr><td>रथाश्च मुख्या राजेन्द्र युक्ता वाजिभिरुत्तमैः। <br>आयान्तु पश्चात्सततं मामेव भरतर्षभ   ॥08-022-052॥</td></tr>
<tr><td>एवमभ्यधिकः पार्थाद्भविष्यामि गुणैरहम्। <br>शल्यो ह्यभ्यधिकः कृष्णादर्जुनादधिको ह्यहम्   ॥08-022-053॥</td></tr>
<tr><td>यथाश्वहृदयं वेद दाशार्हः परवीरहा। <br>तथा शल्योऽपि जानीते हयानां वै महारथः   ॥08-022-054॥</td></tr>
<tr><td>बाहुवीर्ये समो नास्ति मद्रराजस्य कश्चन। <br>तथास्त्रैर्मत्समो नास्ति कश्चिदेव धनुर्धरः   ॥08-022-055॥</td></tr>
<tr><td>तथा शल्यसमो नास्ति हययाने ह कश्चन। <br>सोऽयमभ्यधिकः पार्थाद्भविष्यति रथो मम   ॥08-022-056॥</td></tr>
<tr><td>एतत्कृतं महाराज त्वयेच्छामि परंतप। <br>एवं कृते कृतं मह्यं सर्वकामैर्भविष्यति   ॥08-022-057॥</td></tr>
<tr><td>ततो द्रष्टासि समरे यत्करिष्यामि भारत। <br>सर्वथा पाण्डवान्सर्वाञ्जेष्याम्यद्य समागतान्   ॥08-022-058॥</td></tr>
<tr><td> दुर्योधन उवाच। <br>सर्वमेतत्करिष्यामि यथा त्वं कर्ण मन्यसे। <br>सोपासङ्गा रथाः साश्वा अनुयास्यन्ति सूतज   ॥08-022-059॥</td></tr>
<tr><td>नाराचान्गार्ध्रपक्षांश्च शकटानि वहन्तु ते। <br>अनुयास्याम कर्ण त्वां वयं सर्वे च पार्थिवाः   ॥08-022-060॥</td></tr>
<tr><td> संजय उवाच। <br>एवमुक्त्वा महाराज तव पुत्राः प्रतापवान्। <br>अभिगम्याब्रवीद्राजा मद्रराजमिदं वचः   ॥08-022-061॥</td></tr>
</table>
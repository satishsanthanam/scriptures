<table border = "1"><tr><td>Verse</td></tr>
<tr><td> संजय उवाच। <br>ते सेनेऽन्योन्यमासाद्य प्रहृष्टाश्वनरद्विपे। <br>बृहत्यौ संप्रजह्राते देवासुरचमूपमे   ॥08-008-001॥</td></tr>
<tr><td>ततो गजा रथाश्चाश्वाः पत्तयश्च महाहवे। <br>संप्रहारं परं चक्रुर्देहपाप्मप्रणाशनम्   ॥08-008-002॥</td></tr>
<tr><td>पूर्णचन्द्रार्कपद्मानां कान्तित्विड्गन्धतः समैः। <br>उत्तमाङ्गैर्नृसिंहानां नृसिंहास्तस्तरुर्महीम्   ॥08-008-003॥</td></tr>
<tr><td>अर्धचन्द्रैस्तथा भल्लैः क्षुरप्रैरसिपट्टिशैः। <br>परश्वधैश्चाप्यकृन्तन्नुत्तमाङ्गानि युध्यताम्   ॥08-008-004॥</td></tr>
<tr><td>व्यायतायतबाहूनां व्यायतायतबाहुभिः। <br>व्यायता बाहवः पेतुश्छिन्नमुष्ट्यायुधाङ्गदाः   ॥08-008-005॥</td></tr>
<tr><td>तैः स्फुरद्भिर्मही भाति रक्ताङ्गुलितलैस्तदा। <br>गरुडप्रहतैरुग्रैः पञ्चास्यैरिव पन्नगैः   ॥08-008-006॥</td></tr>
<tr><td>हयस्यन्दननागेभ्यः पेतुर्वीरा द्विषद्धताः। <br>विमानेभ्यो यथा क्षीणे पुण्ये स्वर्गसदस्तथा   ॥08-008-007॥</td></tr>
<tr><td>गदाभिरन्यैर्गुर्वीभिः परिघैर्मुसलैरपि। <br>पोथिताः शतशः पेतुर्वीरा वीरतरै रणे   ॥08-008-008॥</td></tr>
<tr><td>रथा रथैर्विनिहता मत्ता मत्तैर्द्विपैर्द्विपाः। <br>सादिनः सादिभिश्चैव तस्मिन्परमसंकुले   ॥08-008-009॥</td></tr>
<tr><td>रथा वररथैर्नागैरश्वारोहाश्च पत्तिभिः। <br>अश्वारोहैः पदाताश्च निहता युधि शेरते   ॥08-008-010॥</td></tr>
<tr><td>रथाश्वपत्तयो नागै रथैर्नागाश्च पत्तयः। <br>रथपत्तिद्विपाश्चाश्वैर्नृभिश्चाश्वरथद्विपाः   ॥08-008-011॥</td></tr>
<tr><td>रथाश्वेभनराणां च नराश्वेभरथैः कृतम्। <br>पाणिपादैश्च शस्त्रैश्च रथैश्च कदनं महत्   ॥08-008-012॥</td></tr>
<tr><td>तथा तस्मिन्बले शूरैर्वध्यमाने हतेऽपि च। <br>अस्मानभ्यागमन्पार्था वृकोदरपुरोगमाः   ॥08-008-013॥</td></tr>
<tr><td>धृष्टद्युम्नः शिखण्डी च द्रौपदेयाः प्रभद्रकाः। <br>सात्यकिश्चेकितानश्च द्रविडैः सैनिकैः सह   ॥08-008-014॥</td></tr>
<tr><td>भृता वित्तेन महता पाण्ड्याश्चौड्राः सकेरलाः। <br>व्यूढोरस्का दीर्घभुजाः प्रांशवः प्रियदर्शनाः   ॥08-008-015॥</td></tr>
<tr><td>आपीडिनो रक्तदन्ता मत्तमातङ्गविक्रमाः। <br>नानाविरागवसना गन्धचूर्णावचूर्णिताः   ॥08-008-016॥</td></tr>
<tr><td>बद्धासयः पाशहस्ता वारणप्रतिवारणाः। <br>समानमृत्यवो राजन्ननीकस्थाः परस्परम्   ॥08-008-017॥</td></tr>
<tr><td>कलापिनश्चापहस्ता दीर्घकेशाः प्रियाहवाः। <br>पत्तयः सात्यकेरन्ध्रा घोररूपपराक्रमाः   ॥08-008-018॥</td></tr>
<tr><td>अथापरे पुनः शूराश्चेदिपाञ्चालकेकयाः। <br>करूषाः कोसलाः काश्या मागधाश्चापि दुद्रुवुः   ॥08-008-019॥</td></tr>
<tr><td>तेषां रथाश्च नागाश्च प्रवराश्चापि पत्तयः। <br>नानाविधरवैर्हृष्टा नृत्यन्ति च हसन्ति च   ॥08-008-020॥</td></tr>
<tr><td>तस्य सैन्यस्य महतो महामात्रवरैर्वृतः। <br>मध्यं वृकोदरोऽभ्यागात्त्वदीयं नागधूर्गतः   ॥08-008-021॥</td></tr>
<tr><td>स नागप्रवरोऽत्युग्रो विधिवत्कल्पितो बभौ। <br>उदयाद्र्यग्र्यभवनं यथाभ्युदितभास्करम्   ॥08-008-022॥</td></tr>
<tr><td>तस्यायसं वर्मवरं वररत्नविभूषितम्। <br>तारोद्भासस्य नभसः शारदस्य समत्विषम्   ॥08-008-023॥</td></tr>
<tr><td>स तोमरप्रासकरश्चारुमौलिः स्वलंकृतः। <br>चरन्मध्यंदिनार्काभस्तेजसा व्यदहद्रिपून्   ॥08-008-024॥</td></tr>
<tr><td>तं दृष्ट्वा द्विरदं दूरात्क्षेमधूर्तिर्द्विपस्थितः। <br>आह्वयानोऽभिदुद्राव प्रमनाः प्रमनस्तरम्   ॥08-008-025॥</td></tr>
<tr><td>तयोः समभवद्युद्धं द्विपयोरुग्ररूपयोः। <br>यदृच्छया द्रुमवतोर्महापर्वतयोरिव   ॥08-008-026॥</td></tr>
<tr><td>संसक्तनागौ तौ वीरौ तोमरैरितरेतरम्। <br>बलवत्सूर्यरश्म्याभैर्भित्त्वा भित्त्वा विनेदतुः   ॥08-008-027॥</td></tr>
<tr><td>व्यपसृत्य तु नागाभ्यां मण्डलानि विचेरतुः। <br>प्रगृह्य चैव धनुषी जघ्नतुर्वै परस्परम्   ॥08-008-028॥</td></tr>
<tr><td>क्ष्वेडितास्फोटितरवैर्बाणशब्दैश्च सर्वशः। <br>तौ जनान्हर्षयित्वा च सिंहनादान्प्रचक्रतुः   ॥08-008-029॥</td></tr>
<tr><td>समुद्यतकराभ्यां तौ द्विपाभ्यां कृतिनावुभौ। <br>वातोद्धूतपताकाभ्यां युयुधाते महाबलौ   ॥08-008-030॥</td></tr>
<tr><td>तावन्योन्यस्य धनुषी छित्त्वान्योन्यं विनेदतुः। <br>शक्तितोमरवर्षेण प्रावृण्मेघाविवाम्बुभिः   ॥08-008-031॥</td></tr>
<tr><td>क्षेमधूर्तिस्तदा भीमं तोमरेण स्तनान्तरे। <br>निर्बिभेद तु वेगेन षड्भिश्चाप्यपरैर्नदन्   ॥08-008-032॥</td></tr>
<tr><td>स भीमसेनः शुशुभे तोमरैरङ्गमाश्रितैः। <br>क्रोधदीप्तवपुर्मेघैः सप्तसप्तिरिवांशुमान्   ॥08-008-033॥</td></tr>
<tr><td>ततो भास्करवर्णाभमञ्जोगतिमयस्मयम्। <br>ससर्ज तोमरं भीमः प्रत्यमित्राय यत्नवान्   ॥08-008-034॥</td></tr>
<tr><td>ततः कुलूताधिपतिश्चापमायम्य सायकैः। <br>दशभिस्तोमरं छित्त्वा शक्त्या विव्याध पाण्डवम्   ॥08-008-035॥</td></tr>
<tr><td>अथ कार्मुकमादाय महाजलदनिस्वनम्। <br>रिपोरभ्यर्दयन्नागमुन्मदः पाण्डवः शरैः   ॥08-008-036॥</td></tr>
<tr><td>स शरौघार्दितो नागो भीमसेनेन संयुगे। <br>निगृह्यमाणो नातिष्ठद्वातध्वस्त इवाम्बुदः   ॥08-008-037॥</td></tr>
<tr><td>तामभ्यधावद्द्विरदं भीमसेनस्य नागराट्। <br>महावातेरितं मेघं वातोद्धूत इवाम्बुदः   ॥08-008-038॥</td></tr>
<tr><td>संनिवर्त्यात्मनो नागं क्षेमधूर्तिः प्रयत्नतः। <br>विव्याधाभिद्रुतं बाणैर्भीमसेनं सकुञ्जरम्   ॥08-008-039॥</td></tr>
<tr><td>ततः साधुविसृष्टेन क्षुरेण पुरुषर्षभः। <br>छित्त्वा शरासनं शत्रोर्नागमामित्रमार्दयत्   ॥08-008-040॥</td></tr>
<tr><td>ततः खजाकया भीमं क्षेमधूर्तिः पराभिनत्। <br>जघान चास्य द्विरदं नाराचैः सर्वमर्मसु   ॥08-008-041॥</td></tr>
<tr><td>पुरा नागस्य पतनादवप्लुत्य स्थितो महीम्। <br>भीमसेनो रिपोर्नागं गदया समपोथयत्   ॥08-008-042॥</td></tr>
<tr><td>तस्मात्प्रमथितान्नागात्क्षेमधूर्तिमवद्रुतम्। <br>उद्यतासिमुपायान्तं गदयाहन्वृकोदरः   ॥08-008-043॥</td></tr>
<tr><td>स पपात हतः सासिर्व्यसुः स्वमभितो द्विपम्। <br>वज्रप्ररुग्णमचलं सिंहो वज्रहतो यथा   ॥08-008-044॥</td></tr>
<tr><td>निहतं नृपतिं दृष्ट्वा कुलूतानां यशस्करम्। <br>प्राद्रवद्व्यथिता सेना त्वदीया भरतर्षभ   ॥08-008-045॥</td></tr>
</table>
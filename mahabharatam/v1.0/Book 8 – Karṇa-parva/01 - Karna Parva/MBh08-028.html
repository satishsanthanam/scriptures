<table border = "1"><tr><td>Verse</td></tr>
<tr><td> संजय उवाच। <br>मारिषाधिरथेः श्रुत्वा वचो युद्धाभिनन्दिनः। <br>शल्योऽब्रवीत्पुनः कर्णं निदर्शनमुदाहरन्   ॥08-028-001॥</td></tr>
<tr><td>यथैव मत्तो मद्येन त्वं तथा न च वा तथा। <br>तथाहं त्वां प्रमाद्यन्तं चिकित्सामि सुहृत्तया   ॥08-028-002॥</td></tr>
<tr><td>इमां काकोपमां कर्ण प्रोच्यमानां निबोध मे। <br>श्रुत्वा यथेष्टं कुर्यास्त्वं विहीन कुलपांसन   ॥08-028-003॥</td></tr>
<tr><td>नाहमात्मनि किंचिद्वै किल्बिषं कर्ण संस्मरे। <br>येन त्वं मां महाबाहो हन्तुमिच्छस्यनागसम्   ॥08-028-004॥</td></tr>
<tr><td>अवश्यं तु मया वाच्यं बुध्यतां यदि ते हितम्। <br>विशेषतो रथस्थेन राज्ञश्चैव हितैषिणा   ॥08-028-005॥</td></tr>
<tr><td>समं च विषमं चैव रथिनश्च बलाबलम्। <br>श्रमः खेदश्च सततं हयानां रथिना सह   ॥08-028-006॥</td></tr>
<tr><td>आयुधस्य परिज्ञानं रुतं च मृगपक्षिणाम्। <br>भारश्चाप्यतिभारश्च शल्यानां च प्रतिक्रिया   ॥08-028-007॥</td></tr>
<tr><td>अस्त्रयोगश्च युद्धं च निमित्तानि तथैव च। <br>सर्वमेतन्मया ज्ञेयं रथस्यास्य कुटुम्बिना। <br>अतस्त्वां कथये कर्ण निदर्शनमिदं पुनः   ॥08-028-008॥</td></tr>
<tr><td>वैश्यः किल समुद्रान्ते प्रभूतधनधान्यवान्। <br>यज्वा दानपतिः क्षान्तः स्वकर्मस्थोऽभवच्छुचिः   ॥08-028-009॥</td></tr>
<tr><td>बहुपुत्रः प्रियापत्यः सर्वभूतानुकम्पकः। <br>राज्ञो धर्मप्रधानस्य राष्ट्रे वसति निर्भयः   ॥08-028-010॥</td></tr>
<tr><td>पुत्राणां तस्य बालानां कुमाराणां यशस्विनाम्। <br>काको बहूनामभवदुच्छिष्टकृतभोजनः   ॥08-028-011॥</td></tr>
<tr><td>तस्मै सदा प्रयच्छन्ति वैश्यपुत्राः कुमारकाः। <br>मांसोदनं दधि क्षीरं पायसं मधुसर्पिषी   ॥08-028-012॥</td></tr>
<tr><td>स चोच्छिष्टभृतः काको वैश्यपुत्रैः कुमारकैः। <br>सदृशान्पक्षिणो दृप्तः श्रेयसश्चावमन्यते   ॥08-028-013॥</td></tr>
<tr><td>अथ हंसाः समुद्रान्ते कदाचिदभिपातिनः। <br>गरुडस्य गतौ तुल्याश्चक्राङ्गा हृष्टचेतसः   ॥08-028-014॥</td></tr>
<tr><td>कुमारकास्ततो हंसान्दृष्ट्वा काकमथाब्रुवन्। <br>भवानेव विशिष्टो हि पतत्रिभ्यो विहंगम   ॥08-028-015॥</td></tr>
<tr><td>प्रतार्यमाणस्तु स तैरल्पबुद्धिभिरण्डजः। <br>तद्वचः सत्यमित्येव मौर्ख्याद्दर्पाच्च मन्यते   ॥08-028-016॥</td></tr>
<tr><td>तान्सोऽभिपत्य जिज्ञासुः क एषां श्रेष्ठभागिति। <br>उच्छिष्टदर्पितः काको बहूनां दूरपातिनाम्   ॥08-028-017॥</td></tr>
<tr><td>तेषां यं प्रवरं मेने हंसानां दूरपातिनाम्। <br>तमाह्वयत दुर्बुद्धिः पताम इति पक्षिणम्   ॥08-028-018॥</td></tr>
<tr><td>तच्छ्रुत्वा प्राहसन्हंसा ये तत्रासन्समागताः। <br>भाषतो बहु काकस्य बलिनः पततां वराः। <br>इदमूचुश्च चक्राङ्गा वचः काकं विहंगमाः   ॥08-028-019॥</td></tr>
<tr><td>वयं हंसाश्चरामेमां पृथिवीं मानसौकसः। <br>पक्षिणां च वयं नित्यं दूरपातेन पूजिताः   ॥08-028-020॥</td></tr>
<tr><td>कथं नु हंसं बलिनं वज्राङ्गं दूरपातिनम्। <br>काको भूत्वा निपतने समाह्वयसि दुर्मते। <br>कथं त्वं पतनं काक सहास्माभिर्ब्रवीषि तत्   ॥08-028-021॥</td></tr>
<tr><td>अथ हंसवचो मूढः कुत्सयित्वा पुनः पुनः। <br>प्रजगादोत्तरं काकः कत्थनो जातिलाघवात्   ॥08-028-022॥</td></tr>
<tr><td>शतमेकं च पातानां पतितास्मि न संशयः। <br>शतयोजनमेकैकं विचित्रं विविधं तथा   ॥08-028-023॥</td></tr>
<tr><td>उड्डीनमवडीनं च प्रडीनं डीनमेव च। <br>निडीनमथ संडीनं तिर्यक्चातिगतानि च   ॥08-028-024॥</td></tr>
<tr><td>विडीनं परिडीनं च पराडीनं सुडीनकम्। <br>अतिडीनं महाडीनं निडीनं परिडीनकम्   ॥08-028-025॥</td></tr>
<tr><td>गतागतप्रतिगता बह्वीश्च निकुडीनिकाः। <br>कर्तास्मि मिषतां वोऽद्य ततो द्रक्ष्यथ मे बलम्   ॥08-028-026॥</td></tr>
<tr><td>एवमुक्ते तु काकेन प्रहस्यैको विहंगमः। <br>उवाच हंसस्तं काकं वचनं तन्निबोध मे   ॥08-028-027॥</td></tr>
<tr><td>शतमेकं च पातानां त्वं काक पतिता ध्रुवम्। <br>एकमेव तु ये पातं विदुः सर्वे विहंगमाः   ॥08-028-028॥</td></tr>
<tr><td>तमहं पतिता काक नान्यं जानामि कंचन। <br>पत त्वमपि रक्ताक्ष येन वा तेन मन्यसे   ॥08-028-029॥</td></tr>
<tr><td>अथ काकाः प्रजहसुर्ये तत्रासन्समागताः। <br>कथमेकेन पातेन हंसः पातशतं जयेत्   ॥08-028-030॥</td></tr>
<tr><td>एकेनैव शतस्यैकं पातेनाभिभविष्यति। <br>हंसस्य पतितं काको बलवानाशुविक्रमः   ॥08-028-031॥</td></tr>
<tr><td>प्रपेततुः स्पर्धयाथ ततस्तौ हंसवायसौ। <br>एकपाती च चक्राङ्गः काकः पातशतेन च   ॥08-028-032॥</td></tr>
<tr><td>पेतिवानथ चक्राङ्गः पेतिवानथ वायसः। <br>विसिस्मापयिषुः पातैराचक्षाणोऽऽत्मनः क्रियाम्   ॥08-028-033॥</td></tr>
<tr><td>अथ काकस्य चित्राणि पतितानीतराणि च। <br>दृष्ट्वा प्रमुदिताः काका विनेदुरथ तैः स्वरैः   ॥08-028-034॥</td></tr>
<tr><td>हंसांश्चावहसन्ति स्म प्रावदन्नप्रियाणि च। <br>उत्पत्योत्पत्य च प्राहुर्मुहूर्तमिति चेति च   ॥08-028-035॥</td></tr>
<tr><td>वृक्षाग्रेभ्यः स्थलेभ्यश्च निपतन्त्युत्पतन्ति च। <br>कुर्वाणा विविधान्रावानाशंसन्तस्तदा जयम्   ॥08-028-036॥</td></tr>
<tr><td>हंसस्तु मृदुकेनैव विक्रान्तुमुपचक्रमे। <br>प्रत्यहीयत काकाच्च मुहूर्तमिव मारिष   ॥08-028-037॥</td></tr>
<tr><td>अवमन्य रयं हंसानिदं वचनमब्रवीत्। <br>योऽसावुत्पतितो हंसः सोऽसावेव प्रहीयते   ॥08-028-038॥</td></tr>
<tr><td>अथ हंसः स तच्छ्रुत्वा प्रापतत्पश्चिमां दिशम्। <br>उपर्युपरि वेगेन सागरं वरुणालयम्   ॥08-028-039॥</td></tr>
<tr><td>ततो भीः प्राविशत्काकं तदा तत्र विचेतसम्। <br>द्वीपद्रुमानपश्यन्तं निपतन्तं श्रमान्वितम्। <br>निपतेयं क्व नु श्रान्त इति तस्मिञ्जलार्णवे   ॥08-028-040॥</td></tr>
<tr><td>अविषह्यः समुद्रो हि बहुसत्त्वगणालयः। <br>महाभूतशतोद्भासी नभसोऽपि विशिष्यते   ॥08-028-041॥</td></tr>
<tr><td>गाम्भीर्याद्धि समुद्रस्य न विशेषः कुलाधम। <br>दिगम्बराम्भसां कर्ण समुद्रस्था हि दुर्जयाः। <br>विदूरपातात्तोयस्य किं पुनः कर्ण वायसः   ॥08-028-042॥</td></tr>
<tr><td>अथ हंसोऽभ्यतिक्रम्य मुहूर्तमिति चेति च। <br>अवेक्षमाणस्तं काकं नाशक्नोद्व्यपसर्पितुम्। <br>अतिक्रम्य च चक्राङ्गः काकं तं समुदैक्षत   ॥08-028-043॥</td></tr>
<tr><td>तं तथा हीयमानं च हंसो दृष्ट्वाब्रवीदिदम्। <br>उज्जिहीर्षुर्निमज्जन्तं स्मरन्सत्पुरुषव्रतम्   ॥08-028-044॥</td></tr>
<tr><td>बहूनि पतनानि त्वमाचक्षाणो मुहुर्मुहुः। <br>पतस्यव्याहरंश्चेदं न नो गुह्यं प्रभाषसे   ॥08-028-045॥</td></tr>
<tr><td>किं नाम पतनं काक यत्त्वं पतसि सांप्रतम्। <br>जलं स्पृशसि पक्षाभ्यां तुण्डेन च पुनः पुनः   ॥08-028-046॥</td></tr>
<tr><td>स पक्षाभ्यां स्पृशन्नार्तस्तुण्डेन जलमर्णवे। <br>काको दृढं परिश्रान्तः सहसा निपपात ह   ॥08-028-047॥</td></tr>
<tr><td> हंस उवाच। <br>शतमेकं च पातानां यत्प्रभाषसि वायस। <br>नानाविधानीह पुरा तच्चानृतमिहाद्य ते   ॥08-028-048॥</td></tr>
<tr><td> काक उवाच। <br>उच्छिष्टदर्पितो हंस मन्येऽऽत्मानं सुपर्णवत्। <br>अवमन्य बहूंश्चाहं काकानन्यांश्च पक्षिणः। <br>प्राणैर्हंस प्रपद्ये त्वां द्वीपान्तं प्रापयस्व माम्   ॥08-028-049॥</td></tr>
<tr><td>यद्यहं स्वस्तिमान्हंस स्वदेशं प्राप्नुयां पुनः। <br>न कंचिदवमन्येयमापदो मां समुद्धर   ॥08-028-050॥</td></tr>
<tr><td>तमेवंवादिनं दीनं विलपन्तमचेतनम्। <br>काक काकेति वाशन्तं निमज्जन्तं महार्णवे   ॥08-028-051॥</td></tr>
<tr><td>तथैत्य वायसं हंसो जलक्लिन्नं सुदुर्दशम्। <br>पद्भ्यामुत्क्षिप्य वेपन्तं पृष्ठमारोपयच्छनैः   ॥08-028-052॥</td></tr>
<tr><td>आरोप्य पृष्ठं काकं तं हंसः कर्ण विचेतसम्। <br>आजगाम पुनर्द्वीपं स्पर्धया पेततुर्यतः   ॥08-028-053॥</td></tr>
<tr><td>संस्थाप्य तं चापि पुनः समाश्वास्य च खेचरम्। <br>गतो यथेप्सितं देशं हंसो मन इवाशुगः   ॥08-028-054॥</td></tr>
<tr><td>उच्छिष्टभोजनात्काको यथा वैश्यकुले तु सः। <br>एवं त्वमुच्छिष्टभृतो धार्तराष्ट्रैर्न संशयः। <br>सदृशाञ्श्रेयसश्चापि सर्वान्कर्णातिमन्यसे   ॥08-028-055॥</td></tr>
<tr><td>द्रोणद्रौणिकृपैर्गुप्तो भीष्मेणान्यैश्च कौरवैः। <br>विराटनगरे पार्थमेकं किं नावधीस्तदा   ॥08-028-056॥</td></tr>
<tr><td>यत्र व्यस्ताः समस्ताश्च निर्जिताः स्थ किरीटिना। <br>सृगाला इव सिंहेन क्व ते वीर्यमभूत्तदा   ॥08-028-057॥</td></tr>
<tr><td>भ्रातरं च हतं दृष्ट्वा निर्जितः सव्यसाचिना। <br>पश्यतां कुरुवीराणां प्रथमं त्वं पलायथाः   ॥08-028-058॥</td></tr>
<tr><td>तथा द्वैतवने कर्ण गन्धर्वैः समभिद्रुतः। <br>कुरून्समग्रानुत्सृज्य प्रथमं त्वं पलायथाः   ॥08-028-059॥</td></tr>
<tr><td>हत्वा जित्वा च गन्धर्वांश्चित्रसेनमुखान्रणे। <br>कर्ण दुर्योधनं पार्थः सभार्यं सममोचयत्   ॥08-028-060॥</td></tr>
<tr><td>पुनः प्रभावः पार्थस्य पुराणः केशवस्य च। <br>कथितः कर्ण रामेण सभायां राजसंसदि   ॥08-028-061॥</td></tr>
<tr><td>सततं च तदश्रौषीर्वचनं द्रोणभीष्मयोः। <br>अवध्यौ वदतोः कृष्णौ संनिधौ वै महीक्षिताम्   ॥08-028-062॥</td></tr>
<tr><td>कियन्तं तत्र वक्ष्यामि येन येन धनंजयः। <br>त्वत्तोऽतिरिक्तः सर्वेभ्यो भूतेभ्यो ब्राह्मणो यथा   ॥08-028-063॥</td></tr>
<tr><td>इदानीमेव द्रष्टासि प्रधने स्यन्दने स्थितौ। <br>पुत्रं च वसुदेवस्य पाण्डवं च धनंजयम्   ॥08-028-064॥</td></tr>
<tr><td>देवासुरमनुष्येषु प्रख्यातौ यौ नरर्षभौ। <br>प्रकाशेनाभिविख्यातौ त्वं तु खद्योतवन्नृषु   ॥08-028-065॥</td></tr>
<tr><td>एवं विद्वान्मावमंस्थाः सूतपुत्राच्युतार्जुनौ। <br>नृसिंहौ तौ नरश्वा त्वं जोषमास्स्व विकत्थन   ॥08-028-066॥</td></tr>
</table>
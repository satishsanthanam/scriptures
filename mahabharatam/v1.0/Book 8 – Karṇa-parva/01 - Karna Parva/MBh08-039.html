<table border = "1"><tr><td>Verse</td></tr>
<tr><td> संजय उवाच। <br>द्रौणिर्युधिष्ठिरं दृष्ट्वा शैनेयेनाभिरक्षितम्। <br>द्रौपदेयैस्तथा शूरैरभ्यवर्तत हृष्टवत्   ॥08-039-001॥</td></tr>
<tr><td>किरन्निषुगणान्घोरान्स्वर्णपुङ्खाञ्शिलाशितान्। <br>दर्शयन्विविधान्मार्गाञ्शिक्षार्थं लघुहस्तवत्   ॥08-039-002॥</td></tr>
<tr><td>ततः खं पूरयामास शरैर्दिव्यास्त्रमन्त्रितैः। <br>युधिष्ठिरं च समरे पर्यवारयदस्त्रवित्   ॥08-039-003॥</td></tr>
<tr><td>द्रौणायनिशरच्छन्नं न प्राज्ञायत किंचन। <br>बाणभूतमभूत्सर्वमायोधनशिरो हि तत्   ॥08-039-004॥</td></tr>
<tr><td>बाणजालं दिविष्ठं तत्स्वर्णजालविभूषितम्। <br>शुशुभे भरतश्रेष्ठ वितानमिव विष्ठितम्   ॥08-039-005॥</td></tr>
<tr><td>तेन छन्ने रणे राजन्बाणजालेन भास्वता। <br>अभ्रच्छायेव संजज्ञे बाणरुद्धे नभस्तले   ॥08-039-006॥</td></tr>
<tr><td>तत्राश्चर्यमपश्याम बाणभूते तथाविधे। <br>न स्म संपतते भूमौ दृष्ट्वा द्रौणेः पराक्रमम्   ॥08-039-007॥</td></tr>
<tr><td>लाघवं द्रोणपुत्रस्य दृष्ट्वा तत्र महारथाः। <br>व्यस्मयन्त महाराज न चैनं प्रतिवीक्षितुम्। <br>शेकुस्ते सर्वराजानस्तपन्तमिव भास्करम्   ॥08-039-008॥</td></tr>
<tr><td>सात्यकिर्यतमानस्तु धर्मराजश्च पाण्डवः। <br>तथेतराणि सैन्यानि न स्म चक्रुः पराक्रमम्   ॥08-039-009॥</td></tr>
<tr><td>वध्यमाने ततः सैन्ये द्रौपदेया महारथाः। <br>सात्यकिर्धर्मराजश्च पाञ्चालाश्चापि संगताः। <br>त्यक्त्वा मृत्युभयं घोरं द्रौणायनिमुपाद्रवन्   ॥08-039-010॥</td></tr>
<tr><td>सात्यकिः पञ्चविंशत्या द्रौणिं विद्ध्वा शिलामुखैः। <br>पुनर्विव्याध नाराचैः सप्तभिः स्वर्णभूषितैः   ॥08-039-011॥</td></tr>
<tr><td>युधिष्ठिरस्त्रिसप्तत्या प्रतिविन्ध्यश्च सप्तभिः। <br>श्रुतकर्मा त्रिभिर्बाणैः श्रुतकीर्तिस्तु सप्तभिः   ॥08-039-012॥</td></tr>
<tr><td>सुतसोमश्च नवभिः शतानीकश्च सप्तभिः। <br>अन्ये च बहवः शूरा विव्यधुस्तं समन्ततः   ॥08-039-013॥</td></tr>
<tr><td>सोऽतिक्रुद्धस्ततो राजन्नाशीविष इव श्वसन्। <br>सात्यकिं पञ्चविंशत्या प्राविध्यत शिलाशितैः   ॥08-039-014॥</td></tr>
<tr><td>श्रुतकीर्तिं च नवभिः सुतसोमं च पञ्चभिः। <br>अष्टभिः श्रुतकर्माणं प्रतिविन्ध्यं त्रिभिः शरैः। <br>शतानीकं च नवभिर्धर्मपुत्रं च सप्तभिः   ॥08-039-015॥</td></tr>
<tr><td>अथेतरांस्ततः शूरान्द्वाभ्यां द्वाभ्यामताडयत्। <br>श्रुतकीर्तेस्तथा चापं चिच्छेद निशितैः शरैः   ॥08-039-016॥</td></tr>
<tr><td>अथान्यद्धनुरादाय श्रुतकीर्तिर्महारथः। <br>द्रौणायनिं त्रिभिर्विद्ध्वा विव्याधान्यैः शितैः शरैः   ॥08-039-017॥</td></tr>
<tr><td>ततो द्रौणिर्महाराज शरवर्षेण भारत। <br>छादयामास तत्सैन्यं समन्ताच्च शरैर्नृपान्   ॥08-039-018॥</td></tr>
<tr><td>ततः पुनरमेयात्मा धर्मराजस्य कार्मुकम्। <br>द्रौणिश्चिच्छेद विहसन्विव्याध च शरैस्त्रिभिः   ॥08-039-019॥</td></tr>
<tr><td>ततो धर्मसुतो राजन्प्रगृह्यान्यन्महद्धनुः। <br>द्रौणिं विव्याध सप्तत्या बाह्वोरुरसि चार्दयत्   ॥08-039-020॥</td></tr>
<tr><td>सात्यकिस्तु ततः क्रुद्धो द्रौणेः प्रहरतो रणे। <br>अर्धचन्द्रेण तीक्ष्णेन धनुश्छित्त्वानदद्भृशम्   ॥08-039-021॥</td></tr>
<tr><td>छिन्नधन्वा ततो द्रौणिः शक्त्या शक्तिमतां वरः। <br>सारथिं पातयामास शैनेयस्य रथाद्द्रुतम्   ॥08-039-022॥</td></tr>
<tr><td>अथान्यद्धनुरादाय द्रोणपुत्रः प्रतापवान्। <br>शैनेयं शरवर्षेण छादयामास भारत   ॥08-039-023॥</td></tr>
<tr><td>तस्याश्वाः प्रद्रुताः संख्ये पतिते रथसारथौ। <br>तत्र तत्रैव धावन्तः समदृश्यन्त भारत   ॥08-039-024॥</td></tr>
<tr><td>युधिष्ठिरपुरोगास्ते द्रौणिं शस्त्रभृतां वरम्। <br>अभ्यवर्षन्त वेगेन विसृजन्तः शिताञ्शरान्   ॥08-039-025॥</td></tr>
<tr><td>आगच्छमानांस्तान्दृष्ट्वा रौद्ररूपान्परंतपः। <br>प्रहसन्प्रतिजग्राह द्रोणपुत्रो महारणे   ॥08-039-026॥</td></tr>
<tr><td>ततः शरशतज्वालः सेनाकक्षं महारथः। <br>द्रौणिर्ददाह समरे कक्षमग्निर्यथा वने   ॥08-039-027॥</td></tr>
<tr><td>तद्बलं पाण्डुपुत्रस्य द्रोणपुत्रप्रतापितम्। <br>चुक्षुभे भरतश्रेष्ठ तिमिनेव नदीमुखम्   ॥08-039-028॥</td></tr>
<tr><td>दृष्ट्वा ते च महाराज द्रोणपुत्रपराक्रमम्। <br>निहतान्मेनिरे सर्वान्पाण्डून्द्रोणसुतेन वै   ॥08-039-029॥</td></tr>
<tr><td>युधिष्ठिरस्तु त्वरितो द्रौणिं श्लिष्य महारथम्। <br>अब्रवीद्द्रोणपुत्रं तु रोषामर्षसमन्वितः   ॥08-039-030॥</td></tr>
<tr><td>नैव नाम तव प्रीतिर्नैव नाम कृतज्ञता। <br>यतस्त्वं पुरुषव्याघ्र मामेवाद्य जिघांससि   ॥08-039-031॥</td></tr>
<tr><td>ब्राह्मणेन तपः कार्यं दानमध्ययनं तथा। <br>क्षत्रियेण धनुर्नाम्यं स भवान्ब्राह्मणब्रुवः   ॥08-039-032॥</td></tr>
<tr><td>मिषतस्ते महाबाहो जेष्यामि युधि कौरवान्। <br>कुरुष्व समरे कर्म ब्रह्मबन्धुरसि ध्रुवम्   ॥08-039-033॥</td></tr>
<tr><td>एवमुक्तो महाराज द्रोणपुत्रः स्मयन्निव। <br>युक्तत्वं तच्च संचिन्त्य नोत्तरं किंचिदब्रवीत्   ॥08-039-034॥</td></tr>
<tr><td>अनुक्त्वा च ततः किंचिच्छरवर्षेण पाण्डवम्। <br>छादयामास समरे क्रुद्धोऽन्तक इव प्रजाः   ॥08-039-035॥</td></tr>
<tr><td>संछाद्यमानस्तु तदा द्रोणपुत्रेण मारिष। <br>पार्थोऽपयातः शीघ्रं वै विहाय महतीं चमूम्   ॥08-039-036॥</td></tr>
<tr><td>अपयाते ततस्तस्मिन्धर्मपुत्रे युधिष्ठिरे। <br>द्रोणपुत्रः स्थितो राजन्प्रत्यादेशान्महात्मनः   ॥08-039-037॥</td></tr>
<tr><td>ततो युधिष्ठिरो राजा त्यक्त्वा द्रौणिं महाहवे। <br>प्रययौ तावकं सैन्यं युक्तः क्रूराय कर्मणे   ॥08-039-038॥</td></tr>
</table>
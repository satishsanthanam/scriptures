<table border = "1"><tr><td>Verse</td></tr>
<tr><td> संजय उवाच। <br>शल्यस्तु कर्णार्जुनयोर्विमर्दे; बलानि दृष्ट्वा मृदितानि बाणैः। <br>दुर्योधनं यान्तमवेक्षमाणो; संदर्शयद्भारत युद्धभूमिम्   ॥08-068-001॥</td></tr>
<tr><td>निपातितस्यन्दनवाजिनागं; दृष्ट्वा बलं तद्धतसूतपुत्रम्। <br>दुर्योधनोऽश्रुप्रतिपूर्णनेत्रो; मुहुर्मुहुर्न्यश्वसदार्तरूपः   ॥08-068-002॥</td></tr>
<tr><td>कर्णं तु शूरं पतितं पृथिव्यां; शराचितं शोणितदिग्धगात्रम्। <br>यदृच्छया सूर्यमिवावनिस्थं; दिदृक्षवः संपरिवार्य तस्थुः   ॥08-068-003॥</td></tr>
<tr><td>प्रहृष्टवित्रस्तविषण्णविस्मृता;स्तथापरे शोकगता इवाभवन्। <br>परे त्वदीयाश्च परस्परेण; यथा यथैषां प्रकृतिस्तथाभवन्   ॥08-068-004॥</td></tr>
<tr><td>प्रविद्धवर्माभरणाम्बरायुधं; धनंजयेनाभिहतं हतौजसम्। <br>निशम्य कर्णं कुरवः प्रदुद्रुवु;र्हतर्षभा गाव इवाकुलाकुलाः   ॥08-068-005॥</td></tr>
<tr><td>कृत्वा विमर्दं भृशमर्जुनेन; कर्णं हतं केसरिणेव नागम्। <br>दृष्ट्वा शयानं भुवि मद्रराजो; भीतोऽपसर्पत्सरथः सुशीघ्रम्   ॥08-068-006॥</td></tr>
<tr><td>मद्राधिपश्चापि विमूढचेता;स्तूर्णं रथेनापहृतध्वजेन। <br>दुर्योधनस्यान्तिकमेत्य शीघ्रं; संभाष्य दुःखार्तमुवाच वाक्यम्   ॥08-068-007॥</td></tr>
<tr><td>विशीर्णनागाश्वरथप्रवीरं; बलं त्वदियं यमराष्ट्रकल्पम्। <br>अन्योन्यमासाद्य हतं महद्भि;र्नराश्वनागैर्गिरिकूटकल्पैः   ॥08-068-008॥</td></tr>
<tr><td>नैतादृशं भारत युद्धमासी;द्यथाद्य कर्णार्जुनयोर्बभूव। <br>ग्रस्तौ हि कर्णेन समेत्य कृष्णा;वन्ये च सर्वे तव शत्रवो ये   ॥08-068-009॥</td></tr>
<tr><td>दैवं तु यत्तत्स्ववशं प्रवृत्तं; तत्पाण्डवान्पाति हिनस्ति चास्मान्। <br>तवार्थसिद्ध्यर्थकरा हि सर्वे; प्रसह्य वीरा निहता द्विषद्भिः   ॥08-068-010॥</td></tr>
<tr><td>कुबेरवैवस्वतवासवानां; तुल्यप्रभावाम्बुपतेश्च वीराः। <br>वीर्येण शौर्येण बलेन चैव; तैस्तैश्च युक्ता विपुलैर्गुणौघैः   ॥08-068-011॥</td></tr>
<tr><td>अवध्यकल्पा निहता नरेन्द्रा;स्तवार्थकामा युधि पाण्डवेयैः। <br>तन्मा शुचो भारत दिष्टमेत;त्पर्यायसिद्धिर्न सदास्ति सिद्धिः   ॥08-068-012॥</td></tr>
<tr><td>एतद्वचो मद्रपतेर्निशम्य; स्वं चापनीतं मनसा निरीक्ष्य। <br>दुर्योधनो दीनमना विसंज्ञः; पुनः पुनर्न्यश्वसदार्तरूपः   ॥08-068-013॥</td></tr>
<tr><td>तं ध्यानमूकं कृपणं भृशार्त;मार्तायनिर्दीनमुवाच वाक्यम्। <br>पश्येदमुग्रं नरवाजिनागै;रायोधनं वीरहतैः प्रपन्नम्   ॥08-068-014॥</td></tr>
<tr><td>महीधराभैः पतितैर्महागजैः; सकृत्प्रविद्धैः शरविद्धमर्मभिः। <br>तैर्विह्वलद्भिश्च गतासुभिश्च; प्रध्वस्तयन्त्रायुधवर्मयोधैः   ॥08-068-015॥</td></tr>
<tr><td>वज्रापविद्धैरिव चाचलेन्द्रै;र्विभिन्नपाषाणमृगद्रुमौषधैः। <br>प्रविद्धघण्टाङ्कुशतोमरध्वजैः; सहेममालै रुधिरौघसंप्लुतैः   ॥08-068-016॥</td></tr>
<tr><td>शरावभिन्नैः पतितैश्च वाजिभिः; श्वसद्भिरन्यैः क्षतजं वमद्भिः। <br>दीनैः स्तनद्भिः परिवृत्तनेत्रै;र्महीं दशद्भिः कृपणं नदद्भिः   ॥08-068-017॥</td></tr>
<tr><td>तथापविद्धैर्गजवाजियोधै;र्मन्दासुभिश्चैव गतासुभिश्च। <br>नराश्वनागैश्च रथैश्च मर्दितै;र्मही महावैतरणीव दुर्दृशा   ॥08-068-018॥</td></tr>
<tr><td>गजैर्निकृत्तापरहस्तगात्रै;रुद्वेपमानैः पतितैः पृथिव्याम्। <br>यशस्विभिर्नागरथाश्वयोधिभिः; पदातिभिश्चाभिमुखैर्हतैः परैः। <br>विशीर्णवर्माभरणाम्बरायुधै;र्वृता निशान्तैरिव पावकैर्मही   ॥08-068-019॥</td></tr>
<tr><td>शरप्रहाराभिहतैर्महाबलै;रवेक्ष्यमाणैः पतितैः सहस्रशः। <br>प्रनष्टसंज्ञैः पुनरुच्छ्वसद्भि;र्मही बभूवानुगतैरिवाग्निभिः। <br>दिवश्च्युतैर्भूरतिदीप्तिमद्भि;र्नक्तं ग्रहैर्द्यौरमलेव दीप्तैः   ॥08-068-020॥</td></tr>
<tr><td>शरास्तु कर्णार्जुनबाहुमुक्ता; विदार्य नागाश्वमनुष्यदेहान्। <br>प्राणान्निरस्याशु महीमतीयु;र्महोरगा वासमिवाभितोऽस्त्रैः   ॥08-068-021॥</td></tr>
<tr><td>हतैर्मनुष्याश्वगजैश्च संख्ये; शरावभिन्नैश्च रथैर्बभूव। <br>धनंजयस्याधिरथेश्च मार्गे; गजैरगम्या वसुधातिदुर्गा   ॥08-068-022॥</td></tr>
<tr><td>रथैर्वरेषून्मथितैश्च योधैः; संस्यूतसूताश्ववरायुधध्वजैः। <br>विशीर्णशस्त्रैर्विनिकृत्तबन्धुरै;र्निकृत्तचक्राक्षयुगत्रिवेणुभिः   ॥08-068-023॥</td></tr>
<tr><td>विमुक्तयन्त्रैर्निहतैरयस्मयै;र्हतानुषङ्गैर्विनिषङ्गबन्धुरैः। <br>प्रभग्ननीडैर्मणिहेममण्डितैः; स्तृता मही द्यौरिव शारदैर्घनैः   ॥08-068-024॥</td></tr>
<tr><td>विकृष्यमणैर्जवनैरलंकृतै;र्हतेश्वरैराजिरथैः सुकल्पितैः। <br>मनुष्यमातङ्गरथाश्वराशिभि;र्द्रुतं व्रजन्तो बहुधा विचूर्णिताः   ॥08-068-025॥</td></tr>
<tr><td>सहेमपट्टाः परिघाः परश्वधाः; कडङ्गरायोमुसलानि पट्टिशाः। <br>पेतुश्च खड्गा विमला विकोशा; गदाश्च जाम्बूनदपट्टबद्धाः   ॥08-068-026॥</td></tr>
<tr><td>चापानि रुक्माङ्गदभूषणानि; शराश्च कार्तस्वरचित्रपुङ्खाः। <br>ऋष्ट्यश्च पीता विमला विकोशाः; प्रासाः सखड्गाः कनकावभासाः   ॥08-068-027॥</td></tr>
<tr><td>छत्राणि वालव्यजनानि शङ्खाः; स्रजश्च पुष्पोत्तमहेमचित्राः। <br>कुथाः पताकाम्बरवेष्टिताश्च; किरीटमाला मुकुटाश्च शुभ्राः   ॥08-068-028॥</td></tr>
<tr><td>प्रकीर्णका विप्रकीर्णाः कुथाश्च; प्रधानमुक्तातरलाश्च हाराः। <br>आपीडकेयूरवराङ्गदानि; ग्रैवेयनिष्काः ससुवर्णसूत्राः   ॥08-068-029॥</td></tr>
<tr><td>मण्युत्तमा वज्रसुवर्णमुक्ता; रत्नानि चोच्चावचमङ्गलानि। <br>गात्राणि चात्यन्तसुखोचितानि; शिरांसि चेन्दुप्रतिमाननानि   ॥08-068-030॥</td></tr>
<tr><td>देहांश्च भोगांश्च परिच्छदांश्च; त्यक्त्वा मनोज्ञानि सुखानि चापि। <br>स्वधर्मनिष्ठां महतीमवाप्य; व्याप्तांश्च लोकान्यशसा समीयुः   ॥08-068-031॥</td></tr>
<tr><td>इत्येवमुक्त्वा विरराम शल्यो; दुर्योधनः शोकपरीतचेताः। <br>हा कर्ण हा कर्ण इति ब्रुवाण; आर्तो विसंज्ञो भृशमश्रुनेत्रः   ॥08-068-032॥</td></tr>
<tr><td>तं द्रोणपुत्रप्रमुखा नरेन्द्राः; सर्वे समाश्वास्य सह प्रयान्ति। <br>निरीक्षमाणा मुहुरर्जुनस्य; ध्वजं महान्तं यशसा ज्वलन्तम्   ॥08-068-033॥</td></tr>
<tr><td>नराश्वमातङ्गशरीरजेन; रक्तेन सिक्ता रुधिरेण भूमिः। <br>रक्ताम्बरस्रक्तपनीययोगा;न्नारी प्रकाशा इव सर्वगम्या   ॥08-068-034॥</td></tr>
<tr><td>प्रच्छन्नरूपा रुधिरेण राज;न्रौद्रे मुहूर्तेऽतिविराजमानाः। <br>नैवावतस्थुः कुरवः समीक्ष्य; प्रव्राजिता देवलोकाश्च सर्वे   ॥08-068-035॥</td></tr>
<tr><td>वधेन कर्णस्य सुदुःखितास्ते; हा कर्ण हा कर्ण इति ब्रुवाणाः। <br>द्रुतं प्रयाताः शिबिराणि राज;न्दिवाकरं रक्तमवेक्षमाणाः   ॥08-068-036॥</td></tr>
<tr><td>गाण्डीवमुक्तैस्तु सुवर्णपुङ्खैः; शितैः शरैः शोणितदिग्धवाजैः। <br>शरैश्चिताङ्गो भुवि भाति कर्णो; हतोऽपि सन्सूर्य इवांशुमाली   ॥08-068-037॥</td></tr>
<tr><td>कर्णस्य देहं रुधिरावसिक्तं; भक्तानुकम्पी भगवान्विवस्वान्। <br>स्पृष्ट्वा करैर्लोहितरक्तरूपः; सिष्णासुरभ्येति परं समुद्रम्   ॥08-068-038॥</td></tr>
<tr><td>इतीव संचिन्त्य सुरर्षिसंघाः; संप्रस्थिता यान्ति यथानिकेतम्। <br>संचिन्तयित्वा च जना विसस्रु;र्यथासुखं खं च महीतलं च   ॥08-068-039॥</td></tr>
<tr><td>तदद्भुतं प्राणभृतां भयंकरं; निशम्य युद्धं कुरुवीरमुख्ययोः। <br>धनंजयस्याधिरथेश्च विस्मिताः; प्रशंसमानाः प्रययुस्तदा जनाः   ॥08-068-040॥</td></tr>
<tr><td>शरैः संकृत्तवर्माणं वीरं विशसने हतम्। <br>गतासुमपि राधेयं नैव लक्ष्मीर्व्यमुञ्चत   ॥08-068-041॥</td></tr>
<tr><td>नानाभरणवान्राजन्मृष्टजाम्बूनदाङ्गदः। <br>हतो वैकर्तनः शेते पादपोऽङ्कुरवानिव   ॥08-068-042॥</td></tr>
<tr><td>कनकोत्तमसंकाशः प्रदीप्त इव पावकः। <br>सपुत्रः पुरुषव्याघ्रः संशान्तः पार्थतेजसा। <br>प्रताप्य पाण्डवान्राजन्पाञ्चालांश्चास्त्रतेजसा   ॥08-068-043॥</td></tr>
<tr><td>ददानीत्येव योऽवोचन्न नास्तीत्यर्थितोऽर्थिभिः। <br>सद्भिः सदा सत्पुरुषः स हतो द्वैरथे वृषः   ॥08-068-044॥</td></tr>
<tr><td>यस्य ब्राह्मणसात्सर्वमात्मार्थं न महात्मनः। <br>नादेयं ब्राह्मणेष्वासीद्यस्य स्वमपि जीवितम्   ॥08-068-045॥</td></tr>
<tr><td>सदा नॄणां प्रियो दाता प्रियदानो दिवं गतः। <br>आदाय तव पुत्राणां जयाशां शर्म वर्म च   ॥08-068-046॥</td></tr>
<tr><td>हते स्म कर्णे सरितो न स्रवन्ति; जगाम चास्तं कलुषो दिवाकरः। <br>ग्रहश्च तिर्यग्ज्वलितार्कवर्णो; यमस्य पुत्रोऽभ्युदियाय राजन्   ॥08-068-047॥</td></tr>
<tr><td>नभः पफालाथ ननाद चोर्वी; ववुश्च वाताः परुषातिवेलम्। <br>दिशः सधूमाश्च भृशं प्रजज्वलु;र्महार्णवाश्चुक्षुभिरे च सस्वनाः   ॥08-068-048॥</td></tr>
<tr><td>सकाननाः साद्रिचयाश्चकम्पुः; प्रविव्यथुर्भूतगणाश्च मारिष। <br>बृहस्पती रोहिणीं संप्रपीड्य; बभूव चन्द्रार्कसमानवर्णः   ॥08-068-049॥</td></tr>
<tr><td>हते कर्णे न दिशो विप्रजज्ञु;स्तमोवृता द्यौर्विचचाल भूमिः। <br>पपात चोल्का ज्वलनप्रकाशा; निशाचराश्चाप्यभवन्प्रहृष्टाः   ॥08-068-050॥</td></tr>
<tr><td>शशिप्रकाशाननमर्जुनो यदा; क्षुरेण कर्णस्य शिरो न्यपातयत्। <br>अथान्तरिक्षे दिवि चेह चासकृ;द्बभूव हाहेति जनस्य निस्वनः   ॥08-068-051॥</td></tr>
<tr><td>स देवगन्धर्वमनुष्यपूजितं; निहत्य कर्णं रिपुमाहवेऽर्जुनः। <br>रराज पार्थः परमेण तेजसा; वृत्रं निहत्येव सहस्रलोचनः   ॥08-068-052॥</td></tr>
<tr><td>ततो रथेनाम्बुदवृन्दनादिना; शरन्नभोमध्यगभास्करत्विषा। <br>पताकिना भीमनिनादकेतुना; हिमेन्दुशङ्खस्फटिकावभासिना। <br>सुवर्णमुक्तामणिवज्रविद्रुमै;रलंकृतेनाप्रतिमानरंहसा   ॥08-068-053॥</td></tr>
<tr><td>नरोत्तमौ पाण्डवकेशिमर्दना;वुदाहितावग्निदिवाकरोपमौ। <br>रणाजिरे वीतभयौ विरेजतुः; समानयानाविव विष्णुवासवौ   ॥08-068-054॥</td></tr>
<tr><td>ततो धनुर्ज्यातलनेमिनिस्वनैः; प्रसह्य कृत्वा च रिपून्हतप्रभान्। <br>संसाधयित्वैव कुरूञ्शरौघैः; कपिध्वजः पक्षिवरध्वजश्च। <br>प्रसह्य शङ्खौ धमतुः सुघोषौ; मनांस्यरीणामवसादयन्तौ   ॥08-068-055॥</td></tr>
<tr><td>सुवर्णजालावततौ महास्वनौ; हिमावदातौ परिगृह्य पाणिभिः। <br>चुचुम्बतुः शङ्खवरौ नृणां वरौ; वराननाभ्यां युगपच्च दध्मतुः   ॥08-068-056॥</td></tr>
<tr><td>पाञ्चजन्यस्य निर्घोषो देवदत्तस्य चोभयोः। <br>पृथिवीमन्तरिक्षं च द्यामपश्चाप्यपूरयत्   ॥08-068-057॥</td></tr>
<tr><td>तौ शङ्खशब्देन निनादयन्तौ; वनानि शैलान्सरितो दिशश्च। <br>वित्रासयन्तौ तव पुत्रसेनां; युधिष्ठिरं नन्दयतः स्म वीरौ   ॥08-068-058॥</td></tr>
<tr><td>ततः प्रयाताः कुरवो जवेन; श्रुत्वैव शङ्खस्वनमीर्यमाणम्। <br>विहाय मद्राधिपतिं पतिं च; दुर्योधनं भारत भारतानाम्   ॥08-068-059॥</td></tr>
<tr><td>महाहवे तं बहु शोभमानं; धनंजयं भूतगणाः समेताः। <br>तदान्वमोदन्त जनार्दनं च; प्रभाकरावभ्युदितौ यथैव   ॥08-068-060॥</td></tr>
<tr><td>समाचितौ कर्णशरैः परंतपा;वुभौ व्यभातां समरेऽच्युतार्जुनौ। <br>तमो निहत्याभ्युदितौ यथामलौ; शशाङ्कसूर्याविव रश्मिमालिनौ   ॥08-068-061॥</td></tr>
<tr><td>विहाय तान्बाणगणानथागतौ; सुहृद्वृतावप्रतिमानविक्रमौ। <br>सुखं प्रविष्टौ शिबिरं स्वमीश्वरौ; सदस्यहूताविव वासवाच्युतौ   ॥08-068-062॥</td></tr>
<tr><td>सदेवगन्धर्वमनुष्यचारणै;र्महर्षिभिर्यक्षमहोरगैरपि। <br>जयाभिवृद्ध्या परयाभिपूजितौ; निहत्य कर्णं परमाहवे तदा   ॥08-068-063॥</td></tr>
</table>
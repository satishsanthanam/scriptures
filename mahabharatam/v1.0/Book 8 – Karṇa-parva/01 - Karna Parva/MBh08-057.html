<table border = "1"><tr><td>Verse</td></tr>
<tr><td> संजय उवाच। <br>अर्जुनस्तु महाराज कृत्वा सैन्यं पृथग्विधम्। <br>सूतपुत्रं सुसंरब्धं दृष्ट्वा चैव महारणे   ॥08-057-001॥</td></tr>
<tr><td>शोणितोदां महीं कृत्वा मांसमज्जास्थिवाहिनीम्। <br>वासुदेवमिदं वाक्यमब्रवीत्पुरुषर्षभ   ॥08-057-002॥</td></tr>
<tr><td>एष केतू रणे कृष्ण सूतपुत्रस्य दृश्यते। <br>भीमसेनादयश्चैते योधयन्ति महारथान्। <br>एते द्रवन्ति पाञ्चालाः कर्णात्त्रस्ता जनार्दन   ॥08-057-003॥</td></tr>
<tr><td>एष दुर्योधनो राजा श्वेतच्छत्रेण भास्वता। <br>कर्णेन भग्नान्पाञ्चालान्द्रावयन्बहु शोभते   ॥08-057-004॥</td></tr>
<tr><td>कृपश्च कृतवर्मा च द्रौणिश्चैव महाबलः। <br>एते रक्षन्ति राजानं सूतपुत्रेण रक्षिताः। <br>अवध्यमानास्तेऽस्माभिर्घातयिष्यन्ति सोमकान्   ॥08-057-005॥</td></tr>
<tr><td>एष शल्यो रथोपस्थे रश्मिसंचारकोविदः। <br>सूतपुत्ररथं कृष्ण वाहयन्बहु शोभते   ॥08-057-006॥</td></tr>
<tr><td>तत्र मे बुद्धिरुत्पन्ना वाहयात्र महारथम्। <br>नाहत्वा समरे कर्णं निवर्तिष्ये कथंचन   ॥08-057-007॥</td></tr>
<tr><td>राधेयोऽप्यन्यथा पार्थान्सृञ्जयांश्च महारथान्। <br>निःशेषान्समरे कुर्यात्पश्यतोर्नौ जनार्दन   ॥08-057-008॥</td></tr>
<tr><td>ततः प्रायाद्रथेनाशु केशवस्तव वाहिनीम्। <br>कर्णं प्रति महेष्वासं द्वैरथे सव्यसाचिना   ॥08-057-009॥</td></tr>
<tr><td>प्रयातश्च महाबाहुः पाण्डवानुज्ञया हरिः। <br>आश्वासयन्रथेनैव पाण्डुसैन्यानि सर्वशः   ॥08-057-010॥</td></tr>
<tr><td>रथघोषः स संग्रामे पाण्डवेयस्य संबभौ। <br>वासवाशनितुल्यस्य महौघस्येव मारिष   ॥08-057-011॥</td></tr>
<tr><td>महता रथघोषेण पाण्डवः सत्यविक्रमः। <br>अभ्ययादप्रमेयात्मा विजयस्तव वाहिनीम्   ॥08-057-012॥</td></tr>
<tr><td>तमायान्तं समीक्ष्यैव श्वेताश्वं कृष्णसारथिम्। <br>मद्रराजोऽब्रवीत्कर्णं केतुं दृष्ट्वा महात्मनः   ॥08-057-013॥</td></tr>
<tr><td>अयं स रथ आयाति श्वेताश्वः कृष्णसारथिः। <br>निघ्नन्नमित्रान्समरे यं कर्ण परिपृच्छसि   ॥08-057-014॥</td></tr>
<tr><td>एष तिष्ठति कौन्तेयः संस्पृशन्गाण्डिवं धनुः। <br>तं हनिष्यसि चेदद्य तन्नः श्रेयो भविष्यति   ॥08-057-015॥</td></tr>
<tr><td>एषा विदीर्यते सेना धार्तराष्ट्री समन्ततः। <br>अर्जुनस्य भयात्तूर्णं निघ्नतः शात्रवान्बहून्   ॥08-057-016॥</td></tr>
<tr><td>वर्जयन्सर्वसैन्यानि त्वरते हि धनंजयः। <br>त्वदर्थमिति मन्येऽहं यथास्योदीर्यते वपुः   ॥08-057-017॥</td></tr>
<tr><td>न ह्यवस्थाप्यते पार्थो युयुत्सुः केनचित्सह। <br>त्वामृते क्रोधदीप्तो हि पीड्यमाने वृकोदरे   ॥08-057-018॥</td></tr>
<tr><td>विरथं धर्मराजं च दृष्ट्वा सुदृढविक्षतम्। <br>शिखण्डिनं सात्यकिं च धृष्टद्युम्नं च पार्षतम्   ॥08-057-019॥</td></tr>
<tr><td>द्रौपदेयान्युधामन्युमुत्तमौजसमेव च। <br>नकुलं सहदेवं च भ्रातरौ द्वौ समीक्ष्य च   ॥08-057-020॥</td></tr>
<tr><td>सहसैकरथः पार्थस्त्वामभ्येति परंतप। <br>क्रोधरक्तेक्षणः क्रुद्धो जिघांसुः सर्वधन्विनाम्   ॥08-057-021॥</td></tr>
<tr><td>त्वरितोऽभिपतत्यस्मांस्त्यक्त्वा सैन्यान्यसंशयम्। <br>त्वं कर्ण प्रतियाह्येनं नास्त्यन्यो हि धनुर्धरः   ॥08-057-022॥</td></tr>
<tr><td>न तं पश्यामि लोकेऽस्मिंस्त्वत्तोऽप्यन्यं धनुर्धरम्। <br>अर्जुनं समरे क्रुद्धं यो वेलामिव धारयेत्   ॥08-057-023॥</td></tr>
<tr><td>न चास्य रक्षां पश्यामि पृष्ठतो न च पार्श्वतः। <br>एक एवाभियाति त्वां पश्य साफल्यमात्मनः   ॥08-057-024॥</td></tr>
<tr><td>त्वं हि कृष्णौ रणे शक्तः संसाधयितुमाहवे। <br>तवैष भारो राधेय प्रत्युद्याहि धनंजयम्   ॥08-057-025॥</td></tr>
<tr><td>त्वं कृतो ह्येव भीष्मेण द्रोणद्रौणिकृपैरपि। <br>सव्यसाचिप्रतिरथस्तं निवर्तय पाण्डवम्   ॥08-057-026॥</td></tr>
<tr><td>लेलिहानं यथा सर्पं गर्जन्तमृषभं यथा। <br>लयस्थितं यथा व्याघ्रं जहि कर्ण धनंजयम्   ॥08-057-027॥</td></tr>
<tr><td>एते द्रवन्ति समरे धार्तराष्ट्रा महारथाः। <br>अर्जुनस्य भयात्तूर्णं निरपेक्षा जनाधिपाः   ॥08-057-028॥</td></tr>
<tr><td>द्रवतामथ तेषां तु युधि नान्योऽस्ति मानवः। <br>भयहा यो भवेद्वीर त्वामृते सूतनन्दन   ॥08-057-029॥</td></tr>
<tr><td>एते त्वां कुरवः सर्वे द्वीपमासाद्य संयुगे। <br>विष्ठिताः पुरुषव्याघ्र त्वत्तः शरणकाङ्क्षिणः   ॥08-057-030॥</td></tr>
<tr><td>वैदेहाम्बष्ठकाम्बोजास्तथा नग्नजितस्त्वया। <br>गान्धाराश्च यया धृत्या जिताः संख्ये सुदुर्जयाः   ॥08-057-031॥</td></tr>
<tr><td>तां धृतिं कुरु राधेय ततः प्रत्येहि पाण्डवम्। <br>वासुदेवं च वार्ष्णेयं प्रीयमाणं किरीटिना   ॥08-057-032॥</td></tr>
<tr><td> कर्ण उवाच। <br>प्रकृतिस्थो हि मे शल्य इदानीं संमतस्तथा। <br>प्रतिभासि महाबाहो विभीश्चैव धनंजयात्   ॥08-057-033॥</td></tr>
<tr><td>पश्य बाह्वोर्बलं मेऽद्य शिक्षितस्य च पश्य मे। <br>एकोऽद्य निहनिष्यामि पाण्डवानां महाचमूम्   ॥08-057-034॥</td></tr>
<tr><td>कृष्णौ च पुरुषव्याघ्रौ तच्च सत्यं ब्रवीमि ते। <br>नाहत्वा युधि तौ वीरावपयास्ये कथंचन   ॥08-057-035॥</td></tr>
<tr><td>स्वप्स्ये वा निहतस्ताभ्यामसत्यो हि रणे जयः। <br>कृतार्थो वा भविष्यामि हत्वा तावथ वा हतः   ॥08-057-036॥</td></tr>
<tr><td>नैतादृशो जातु बभूव लोके; रथोत्तमो यावदनुश्रुतं नः। <br>तमीदृशं प्रतियोत्स्यामि पार्थं; महाहवे पश्य च पौरुषं मे   ॥08-057-037॥</td></tr>
<tr><td>रथे चरत्येष रथप्रवीरः; शीघ्रैर्हयैः कौरवराजपुत्रः। <br>स वाद्य मां नेष्यति कृच्छ्रमेत;त्कर्णस्यान्तादेतदन्ताः स्थ सर्वे   ॥08-057-038॥</td></tr>
<tr><td>अस्वेदिनौ राजपुत्रस्य हस्ता;ववेपिनौ जातकिणौ बृहन्तौ। <br>दृढायुधः कृतिमान्क्षिप्रहस्तो; न पाण्डवेयेन समोऽस्ति योधः   ॥08-057-039॥</td></tr>
<tr><td>गृह्णात्यनेकानपि कङ्कपत्रा;नेकं यथा तान्क्षितिपान्प्रमथ्य। <br>ते क्रोशमात्रं निपतन्त्यमोघाः; कस्तेन योधोऽस्ति समः पृथिव्याम्   ॥08-057-040॥</td></tr>
<tr><td>अतोषयत्पाण्डवेयो हुताशं; कृष्णद्वितीयोऽतिरथस्तरस्वी। <br>लेभे चक्रं यत्र कृष्णो महात्मा; धनुर्गाण्डीवं पाण्डवः सव्यसाची   ॥08-057-041॥</td></tr>
<tr><td>श्वेताश्वयुक्तं च सुघोषमग्र्यं; रथं महाबाहुरदीनसत्त्वः। <br>महेषुधी चाक्षयौ दिव्यरूपौ; शस्त्राणि दिव्यानि च हव्यवाहात्   ॥08-057-042॥</td></tr>
<tr><td>तथेन्द्रलोके निजघान दैत्या;नसंख्येयान्कालकेयांश्च सर्वान्। <br>लेभे शङ्खं देवदत्तं स्म तत्र; को नाम तेनाभ्यधिकः पृथिव्याम्   ॥08-057-043॥</td></tr>
<tr><td>महादेवं तोषयामास चैव; साक्षात्सुयुद्धेन महानुभावः। <br>लेभे ततः पाशुपतं सुघोरं; त्रैलोक्यसंहारकरं महास्त्रम्   ॥08-057-044॥</td></tr>
<tr><td>पृथक्पृथग्लोकपालाः समेता; ददुर्ह्यस्त्राण्यप्रमेयाणि यस्य। <br>यैस्ताञ्जघानाशु रणे नृसिंहा;न्स कालखञ्जानसुरान्समेतान्   ॥08-057-045॥</td></tr>
<tr><td>तथा विराटस्य पुरे समेता;न्सर्वानस्मानेकरथेन जित्वा। <br>जहार तद्गोधनमाजिमध्ये; वस्त्राणि चादत्त महारथेभ्यः   ॥08-057-046॥</td></tr>
<tr><td>तमीदृशं वीर्यगुणोपपन्नं; कृष्णद्वितीयं वरये रणाय। <br>अनन्तवीर्येण च केशवेन; नारायणेनाप्रतिमेन गुप्तम्   ॥08-057-047॥</td></tr>
<tr><td>वर्षायुतैर्यस्य गुणा न शक्या; वक्तुं समेतैरपि सर्वलोकैः। <br>महात्मनः शङ्खचक्रासिपाणे;र्विष्णोर्जिष्णोर्वसुदेवात्मजस्य। <br>भयं मे वै जायते साध्वसं च; दृष्ट्वा कृष्णावेकरथे समेतौ   ॥08-057-048॥</td></tr>
<tr><td>उभौ हि शूरौ कृतिनौ दृढास्त्रौ; महारथौ संहननोपपन्नौ। <br>एतादृशौ फल्गुनवासुदेवौ; कोऽन्यः प्रतीयान्मदृते नु शल्य   ॥08-057-049॥</td></tr>
<tr><td>एतावहं युधि वा पातयिष्ये; मां वा कृष्णौ निहनिष्यतोऽद्य। <br>इति ब्रुवञ्शल्यममित्रहन्ता; कर्णो रणे मेघ इवोन्ननाद   ॥08-057-050॥</td></tr>
<tr><td>अभ्येत्य पुत्रेण तवाभिनन्दितः; समेत्य चोवाच कुरुप्रवीरान्। <br>कृपं च भोजं च महाभुजावुभौ; तथैव गान्धारनृपं सहानुजम्। <br>गुरोः सुतं चावरजं तथात्मनः; पदातिनोऽथ द्विपसादिनोऽन्यान्   ॥08-057-051॥</td></tr>
<tr><td>निरुन्धताभिद्रवताच्युतार्जुनौ; श्रमेण संयोजयताशु सर्वतः। <br>यथा भवद्भिर्भृशविक्षतावुभौ; सुखेन हन्यामहमद्य भूमिपाः   ॥08-057-052॥</td></tr>
<tr><td>तथेति चोक्त्वा त्वरिताः स्म तेऽर्जुनं; जिघांसवो वीरतमाः समभ्ययुः। <br>नदीनदान्भूरिजलो महार्णवो; यथा तथा तान्समरेऽर्जुनोऽग्रसत्   ॥08-057-053॥</td></tr>
<tr><td>न संदधानो न तथा शरोत्तमा;न्प्रमुञ्चमानो रिपुभिः प्रदृश्यते। <br>धनंजयस्तस्य शरैश्च दारिता; हताश्च पेतुर्नरवाजिकुञ्जराः   ॥08-057-054॥</td></tr>
<tr><td>शरार्चिषं गाण्डिवचारुमण्डलं; युगान्तसूर्यप्रतिमानतेजसम्। <br>न कौरवाः शेकुरुदीक्षितुं जयं; यथा रविं व्याधितचक्षुषो जनाः   ॥08-057-055॥</td></tr>
<tr><td>तमभ्यधावद्विसृजञ्शरान्कृप;स्तथैव भोजस्तव चात्मजः स्वयम्। <br>जिघांसुभिस्तान्कुशलैः शरोत्तमा;न्महाहवे संजवितान्प्रयत्नतः। <br>शरैः प्रचिच्छेद च पाण्डवस्त्वर;न्पराभिनद्वक्षसि च त्रिभिस्त्रिभिः   ॥08-057-056॥</td></tr>
<tr><td>स गाण्डिवाभ्यायतपूर्णमण्डल;स्तपन्रिपूनर्जुनभास्करो बभौ। <br>शरोग्ररश्मिः शुचिशुक्रमध्यगो; यथैव सूर्यः परिवेषगस्तथा   ॥08-057-057॥</td></tr>
<tr><td>अथाग्र्यबाणैर्दशभिर्धनंजयं; पराभिनद्द्रोणसुतोऽच्युतं त्रिभिः। <br>चतुर्भिरश्वांश्चतुरः कपिं तथा; शरैः स नाराचवरैरवाकिरत्   ॥08-057-058॥</td></tr>
<tr><td>तथा तु तत्तत्स्फुरदात्तकार्मुकं; त्रिभिः शरैर्यन्तृशिरः क्षुरेण। <br>हयांश्चतुर्भिश्चतुरस्त्रिभिर्ध्वजं; धनंजयो द्रौणिरथान्न्यपातयत्   ॥08-057-059॥</td></tr>
<tr><td>स रोषपूर्णोऽशनिवज्रहाटकै;रलंकृतं तक्षकभोगवर्चसम्। <br>सुबन्धनं कार्मुकमन्यदाददे; यथा महाहिप्रवरं गिरेस्तथा   ॥08-057-060॥</td></tr>
<tr><td>स्वमायुधं चोपविकीर्य भूतले; धनुश्च कृत्वा सगुणं गुणाधिकः। <br>समानयानावजितौ नरोत्तमौ; शरोत्तमैर्द्रौणिरविध्यदन्तिकात्   ॥08-057-061॥</td></tr>
<tr><td>कृपश्च भोजश्च तथात्मजश्च ते; तमोनुदं वारिधरा इवापतन्। <br>कृपस्य पार्थः सशरं शरासनं; हयान्ध्वजं सारथिमेव पत्रिभिः   ॥08-057-062॥</td></tr>
<tr><td>शरैः प्रचिच्छेद तवात्मजस्य; ध्वजं धनुश्च प्रचकर्त नर्दतः। <br>जघान चाश्वान्कृतवर्मणः शुभा;न्ध्वजं च चिच्छेद ततः प्रतापवान्   ॥08-057-063॥</td></tr>
<tr><td>सवाजिसूतेष्वसनान्सकेतना;ञ्जघान नागाश्वरथांस्त्वरंश्च सः। <br>ततः प्रकीर्णं सुमहद्बलं तव; प्रदारितं सेतुरिवाम्भसा यथा। <br>ततोऽर्जुनस्याशु रथेन केशव;श्चकार शत्रूनपसव्यमातुरान्   ॥08-057-064॥</td></tr>
<tr><td>ततः प्रयान्तं त्वरितं धनंजयं; शतक्रतुं वृत्रनिजघ्नुषं यथा। <br>समन्वधावन्पुनरुच्छ्रितैर्ध्वजै; रथैः सुयुक्तैरपरे युयुत्सवः   ॥08-057-065॥</td></tr>
<tr><td>अथाभिसृत्य प्रतिवार्य तानरी;न्धनंजयस्याभि रथं महारथाः। <br>शिखण्डिशैनेययमाः शितैः शरै;र्विदारयन्तो व्यनदन्सुभैरवम्   ॥08-057-066॥</td></tr>
<tr><td>ततोऽभिजघ्नुः कुपिताः परस्परं; शरैस्तदाञ्जोगतिभिः सुतेजनैः। <br>कुरुप्रवीराः सह सृञ्जयैर्यथा;सुराः पुरा देववरैरयोधयन्   ॥08-057-067॥</td></tr>
<tr><td>जयेप्सवः स्वर्गमनाय चोत्सुकाः; पतन्ति नागाश्वरथाः परंतप। <br>जगर्जुरुच्चैर्बलवच्च विव्यधुः; शरैः सुमुक्तैरितरेतरं पृथक्   ॥08-057-068॥</td></tr>
<tr><td>शरान्धकारे तु महात्मभिः कृते; महामृधे योधवरैः परस्परम्। <br>बभुर्दशाशा न दिवं च पार्थिव; प्रभा च सूर्यस्य तमोवृताभवत्   ॥08-057-069॥</td></tr>
</table>
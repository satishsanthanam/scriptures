<table border = "1"><tr><td>Verse</td></tr>
<tr><td> संजय उवाच। <br>दुःशासने तु निहते पुत्रास्तव महारथाः। <br>महाक्रोधविषा वीराः समरेष्वपलायिनः। <br>दश राजन्महावीर्यो भीमं प्राच्छादयञ्शरैः   ॥08-062-001॥</td></tr>
<tr><td>कवची निषङ्गी पाशी दण्डधारो धनुर्धरः। <br>अलोलुपः शलः संधो वातवेगसुवर्चसौ   ॥08-062-002॥</td></tr>
<tr><td>एते समेत्य सहिता भ्रातृव्यसनकर्शिताः। <br>भीमसेनं महाबाहुं मार्गणैः समवारयन्   ॥08-062-003॥</td></tr>
<tr><td>स वार्यमाणो विशिखैः समन्तात्तैर्महारथैः। <br>भीमः क्रोधाभिरक्ताक्षः क्रुद्धः काल इवाबभौ   ॥08-062-004॥</td></tr>
<tr><td>तांस्तु भल्लैर्महावेगैर्दशभिर्दशभिः शितैः। <br>रुक्माङ्गदो रुक्मपुङ्खैः पार्थो निन्ये यमक्षयम्   ॥08-062-005॥</td></tr>
<tr><td>हतेषु तेषु वीरेषु प्रदुद्राव बलं तव। <br>पश्यतः सूतपुत्रस्य पाण्डवस्य भयार्दितम्   ॥08-062-006॥</td></tr>
<tr><td>ततः कर्णो महाराज प्रविवेश महारणम्। <br>दृष्ट्वा भीमस्य विक्रान्तमन्तकस्य प्रजास्विव   ॥08-062-007॥</td></tr>
<tr><td>तस्य त्वाकारभावज्ञः शल्यः समितिशोभनः। <br>उवाच वचनं कर्णं प्राप्तकालमरिंदम। <br>मा व्यथां कुरु राधेय नैतत्त्वय्युपपद्यते   ॥08-062-008॥</td></tr>
<tr><td>एते द्रवन्ति राजानो भीमसेनभयार्दिताः। <br>दुर्योधनश्च संमूढो भ्रातृव्यसनदुःखितः   ॥08-062-009॥</td></tr>
<tr><td>दुःशासनस्य रुधिरे पीयमाने महात्मना। <br>व्यापन्नचेतसश्चैव शोकोपहतमन्यवः   ॥08-062-010॥</td></tr>
<tr><td>दुर्योधनमुपासन्ते परिवार्य समन्ततः। <br>कृपप्रभृतयः कर्ण हतशेषाश्च सोदराः   ॥08-062-011॥</td></tr>
<tr><td>पाण्डवा लब्धलक्षाश्च धनंजयपुरोगमाः। <br>त्वामेवाभिमुखाः शूरा युद्धाय समुपास्थिताः   ॥08-062-012॥</td></tr>
<tr><td>स त्वं पुरुषशार्दूल पौरुषे महति स्थितः। <br>क्षत्रधर्मं पुरस्कृत्य प्रत्युद्याहि धनंजयम्   ॥08-062-013॥</td></tr>
<tr><td>भारो हि धार्तराष्ट्रेण त्वयि सर्वः समर्पितः। <br>तमुद्वह महाबाहो यथाशक्ति यथाबलम्। <br>जये स्याद्विपुला कीर्तिर्ध्रुवः स्वर्गः पराजये   ॥08-062-014॥</td></tr>
<tr><td>वृषसेनश्च राधेय संक्रुद्धस्तनयस्तव। <br>त्वयि मोहसमापन्ने पाण्डवानभिधावति   ॥08-062-015॥</td></tr>
<tr><td>एतच्छ्रुत्वा तु वचनं शल्यस्यामिततेजसः। <br>हृदि मानुष्यकं भावं चक्रे युद्धाय सुस्थिरम्   ॥08-062-016॥</td></tr>
<tr><td>ततः क्रुद्धो वृषसेनोऽभ्यधाव;दातस्थिवांसं स्वरथं हतारिम्। <br>वृकोदरं कालमिवात्तदण्डं; गदाहस्तं पोथमानं त्वदीयान्   ॥08-062-017॥</td></tr>
<tr><td>तमभ्यधावन्नकुलः प्रवीरो; रोषादमित्रं प्रतुदन्पृषत्कैः। <br>कर्णस्य पुत्रं समरे प्रहृष्टं; जिष्णुर्जिघांसुर्मघवेव जम्भम्   ॥08-062-018॥</td></tr>
<tr><td>ततो ध्वजं स्फाटिकचित्रकम्बुं; चिच्छेद वीरो नकुलः क्षुरेण। <br>कर्णात्मजस्येष्वसनं च चित्रं; भल्लेन जाम्बूनदपट्टनद्धम्   ॥08-062-019॥</td></tr>
<tr><td>अथान्यदादाय धनुः सुशीघ्रं; कर्णात्मजः पाण्डवमभ्यविध्यत्। <br>दिव्यैर्महास्त्रैर्नकुलं महास्त्रो; दुःशासनस्यापचितिं यियासुः   ॥08-062-020॥</td></tr>
<tr><td>ततः क्रुद्धो नकुलस्तं महात्मा; शरैर्महोल्काप्रतिमैरविध्यत्। <br>दिव्यैरस्त्रैरभ्यविध्यच्च सोऽपि; कर्णस्य पुत्रो नकुलं कृतास्त्रः   ॥08-062-021॥</td></tr>
<tr><td>कर्णस्य पुत्रो नकुलस्य राज;न्सर्वानश्वानक्षिणोदुत्तमास्त्रैः। <br>वनायुजान्सुकुमारस्य शुभ्रा;नलंकृताञ्जातरूपेण शीघ्रान्   ॥08-062-022॥</td></tr>
<tr><td>ततो हताश्वादवरुह्य याना;दादाय चर्म रुचिरं चाष्टचन्द्रम्। <br>आकाशसंकाशमसिं गृहीत्वा; पोप्लूयमानः खगवच्चचार   ॥08-062-023॥</td></tr>
<tr><td>ततोऽन्तरिक्षे नृवराश्वनागां;श्चिच्छेद मार्गान्विचरन्विचित्रान्। <br>ते प्रापतन्नसिना गां विशस्ता; यथाश्वमेधे पशवः शमित्रा   ॥08-062-024॥</td></tr>
<tr><td>द्विसाहस्रा विदिता युद्धशौण्डा; नानादेश्याः सुभृताः सत्यसंधाः। <br>एकेन शीघ्रं नकुलेन कृत्ताः; सारेप्सुनेवोत्तमचन्दनास्ते   ॥08-062-025॥</td></tr>
<tr><td>तमापतन्तं नकुलं सोऽभिपत्य; समन्ततः सायकैरभ्यविध्यत्। <br>स तुद्यमानो नकुलः पृषत्कै;र्विव्याध वीरं स चुकोप विद्धः   ॥08-062-026॥</td></tr>
<tr><td>तं कर्णपुत्रो विधमन्तमेकं; नराश्वमातङ्गरथप्रवेकान्। <br>क्रीडन्तमष्टादशभिः पृषत्कै;र्विव्याध वीरं स चुकोप विद्धः   ॥08-062-027॥</td></tr>
<tr><td>ततोऽभ्यधावत्समरे जिघांसुः; कर्णात्मजं पाण्डुसुतो नृवीरः। <br>तस्येषुभिर्व्यधमत्कर्णपुत्रो; महारणे चर्म सहस्रतारम्   ॥08-062-028॥</td></tr>
<tr><td>तस्यायसं निशितं तीक्ष्णधार;मसिं विकोशं गुरुभारसाहम्। <br>द्विषच्छरीरापहरं सुघोर;माधुन्वतः सर्पमिवोग्ररूपम्   ॥08-062-029॥</td></tr>
<tr><td>क्षिप्रं शरैः षड्भिरमित्रसाह;श्चकर्त खड्गं निशितैः सुधारैः। <br>पुनश्च पीतैर्निशितैः पृषत्कैः; स्तनान्तरे गाढमथाभ्यविध्यत्   ॥08-062-030॥</td></tr>
<tr><td>स भीमसेनस्य रथं हताश्वो; माद्रीसुतः कर्णसुताभितप्तः। <br>आपुप्लुवे सिंह इवाचलाग्रं; संप्रेक्षमाणस्य धनंजयस्य   ॥08-062-031॥</td></tr>
<tr><td>नकुलमथ विदित्वा छिन्नबाणासनासिं; विरथमरिशरार्तं कर्णपुत्रास्त्रभग्नम्। <br>पवनधुतपताका ह्रादिनो वल्गिताश्वा; वरपुरुषनियत्तास्ते रथाः शीघ्रमीयुः   ॥08-062-032॥</td></tr>
<tr><td>द्रुपदसुतवरिष्ठाः पञ्च शैनेयषष्ठा; द्रुपददुहितृपुत्राः पञ्च चामित्रसाहाः। <br>द्विरदरथनराश्वान्सूदयन्तस्त्वदीया;न्भुजगपतिनिकाशैर्मार्गणैरात्तशस्त्राः   ॥08-062-033॥</td></tr>
<tr><td>अथ तव रथमुख्यास्तान्प्रतीयुस्त्वरन्तो; हृदिकसुतकृपौ च द्रौणिदुर्योधनौ च। <br>शकुनिशुकवृकाश्च क्राथदेवावृधौ च; द्विरदजलदघोषैः स्यन्दनैः कार्मुकैश्च   ॥08-062-034॥</td></tr>
<tr><td>तव नरवरवर्यास्तान्दशैकं च वीरा;न्प्रवरशरवराग्र्यैस्ताडयन्तोऽभ्यरुन्धन्। <br>नवजलदसवर्णैर्हस्तिभिस्तानुदीयु;र्गिरिशिखरनिकाशैर्भीमवेगैः कुणिन्दाः   ॥08-062-035॥</td></tr>
<tr><td>सुकल्पिता हैमवता मदोत्कटा; रणाभिकामैः कृतिभिः समास्थिताः। <br>सुवर्णजालावतता बभुर्गजा;स्तथा यथा वै जलदाः सविद्युतः   ॥08-062-036॥</td></tr>
<tr><td>कुणिन्दपुत्रो दशभिर्महायसैः; कृपं ससूताश्वमपीडयद्भृशम्। <br>ततः शरद्वत्सुतसायकैर्हतः; सहैव नागेन पपात भूतले   ॥08-062-037॥</td></tr>
<tr><td>कुणिन्दपुत्रावरजस्तु तोमरै;र्दिवाकरांशुप्रतिमैरयस्मयैः। <br>रथं च विक्षोभ्य ननाद नर्दत;स्ततोऽस्य गान्धारपतिः शिरोऽहरत्   ॥08-062-038॥</td></tr>
<tr><td>ततः कुणिन्देषु हतेषु तेष्वथ; प्रहृष्टरूपास्तव ते महारथाः। <br>भृशं प्रदध्मुर्लवणाम्बुसंभवा;न्परांश्च बाणासनपाणयोऽभ्ययुः   ॥08-062-039॥</td></tr>
<tr><td>अथाभवद्युद्धमतीव दारुणं; पुनः कुरूणां सह पाण्डुसृञ्जयैः। <br>शरासिशक्त्यृष्टिगदापरश्वधै;र्नराश्वनागासुहरं भृशाकुलम्   ॥08-062-040॥</td></tr>
<tr><td>रथाश्वमातङ्गपदातिभिस्ततः; परस्परं विप्रहतापतन्क्षितौ। <br>यथा सविद्युत्स्तनिता बलाहकाः; समास्थिता दिग्भ्य इवोग्रमारुतैः   ॥08-062-041॥</td></tr>
<tr><td>ततः शतानीकहतान्महागजां;स्तथा रथान्पत्तिगणांश्च तावकान्। <br>जघान भोजश्च हयानथापत;न्विशस्त्रकृत्ताः कृतवर्मणा द्विपाः   ॥08-062-042॥</td></tr>
<tr><td>अथापरे द्रौणिशराहता द्विपा;स्त्रयः ससर्वायुधयोधकेतवः। <br>निपेतुरुर्व्यां व्यसवः प्रपातिता;स्तथा यथा वज्रहता महाचलाः   ॥08-062-043॥</td></tr>
<tr><td>कुणिन्दराजावरजादनन्तरः; स्तनान्तरे पत्रिवरैरताडयत्। <br>तवात्मजं तस्य तवात्मजः शरैः; शितैः शरीरं बिभिदे द्विपं च तम्   ॥08-062-044॥</td></tr>
<tr><td>स नागराजः सह राजसूनुना; पपात रक्तं बहु सर्वतः क्षरन्। <br>शचीशवज्रप्रहतोऽम्बुदागमे; यथा जलं गैरिकपर्वतस्तथा   ॥08-062-045॥</td></tr>
<tr><td>कुणिन्दपुत्रप्रहितोऽपरद्विपः; शुकं ससूताश्वरथं व्यपोथयत्। <br>ततोऽपतत्क्राथशराभिदारितः; सहेश्वरो वज्रहतो यथा गिरिः   ॥08-062-046॥</td></tr>
<tr><td>रथी द्विपस्थेन हतोऽपतच्छरैः; क्राथाधिपः पर्वतजेन दुर्जयः। <br>सवाजिसूतेष्वसनस्तथापत;द्यथा महावातहतो महाद्रुमः   ॥08-062-047॥</td></tr>
<tr><td>वृको द्विपस्थं गिरिराजवासिनं; भृशं शरैर्द्वादशभिः पराभिनत्। <br>ततो वृकं साश्वरथं महाजवं; त्वरंश्चतुर्भिश्चरणे व्यपोथयत्   ॥08-062-048॥</td></tr>
<tr><td>स नागराजः सनियन्तृकोऽपत;त्पराहतो बभ्रुसुतेषुभिर्भृशम्। <br>स चापि देवावृधसूनुरर्दितः; पपात नुन्नः सहदेवसूनुना   ॥08-062-049॥</td></tr>
<tr><td>विषाणपोत्रापरगात्रघातिना; गजेन हन्तुं शकुनेः कुणिन्दजः। <br>जगाम वेगेन भृशार्दयंश्च तं; ततोऽस्य गान्धारपतिः शिरोऽहरत्   ॥08-062-050॥</td></tr>
<tr><td>ततः शतानीकहता महागजा; हया रथाः पत्तिगणाश्च तावकाः। <br>सुपर्णवातप्रहता यथा नगा;स्तथा गता गामवशा विचूर्णिताः   ॥08-062-051॥</td></tr>
<tr><td>ततोऽभ्यविध्यद्बहुभिः शितैः शरैः; कुणिन्दपुत्रो नकुलात्मजं स्मयन्। <br>ततोऽस्य कायान्निचकर्त नाकुलिः; शिरः क्षुरेणाम्बुजसंनिभाननम्   ॥08-062-052॥</td></tr>
<tr><td>ततः शतानीकमविध्यदाशुगै;स्त्रिभिः शितैः कर्णसुतोऽर्जुनं त्रिभिः। <br>त्रिभिश्च भीमं नकुलं च सप्तभि;र्जनार्दनं द्वादशभिश्च सायकैः   ॥08-062-053॥</td></tr>
<tr><td>तदस्य कर्मातिमनुष्यकर्मणः; समीक्ष्य हृष्टाः कुरवोऽभ्यपूजयन्। <br>पराक्रमज्ञास्तु धनंजयस्य ते; हुतोऽयमग्नाविति तं तु मेनिरे   ॥08-062-054॥</td></tr>
<tr><td>ततः किरीटी परवीरघाती; हताश्वमालोक्य नरप्रवीरम्। <br>तमभ्यधावद्वृषसेनमाहवे; स सूतजस्य प्रमुखे स्थितं तदा   ॥08-062-055॥</td></tr>
<tr><td>तमापतन्तं नरवीरमुग्रं; महाहवे बाणसहस्रधारिणम्। <br>अभ्यापतत्कर्णसुतो महारथो; यथैव चेन्द्रं नमुचिः पुरातने   ॥08-062-056॥</td></tr>
<tr><td>ततोऽद्भुतेनैकशतेन पार्थं; शरैर्विद्ध्वा सूतपुत्रस्य पुत्रः। <br>ननाद नादं सुमहानुभावो; विद्ध्वेव शक्रं नमुचिः पुरा वै   ॥08-062-057॥</td></tr>
<tr><td>पुनः स पार्थं वृषसेन उग्रै;र्बाणैरविध्यद्भुजमूलमध्ये। <br>तथैव कृष्णं नवभिः समार्दय;त्पुनश्च पार्थं दशभिः शिताग्रैः   ॥08-062-058॥</td></tr>
<tr><td>ततः किरीटी रणमूर्ध्नि कोपा;त्कृत्वा त्रिशाखां भ्रुकुटिं ललाटे। <br>मुमोच बाणान्विशिखान्महात्मा; वधाय राजन्सूतपुत्रस्य संख्ये   ॥08-062-059॥</td></tr>
<tr><td>विव्याध चैनं दशभिः पृषत्कै;र्मर्मस्वसक्तं प्रसभं किरीटी। <br>चिच्छेद चास्येष्वसनं भुजौ च; क्षुरैश्चतुर्भिः शिर एव चोग्रैः   ॥08-062-060॥</td></tr>
<tr><td>स पार्थबाणाभिहतः पपात; रथाद्विबाहुर्विशिरा धरायाम्। <br>सुपुष्पितः पर्णधरोऽतिकायो; वातेरितः शाल इवाद्रिशृङ्गात्   ॥08-062-061॥</td></tr>
<tr><td>तं प्रेक्ष्य बाणाभिहतं पतन्तं; रथात्सुतं सूतजः क्षिप्रकारी। <br>रथं रथेनाशु जगाम वेगा;त्किरीटिनः पुत्रवधाभितप्तः   ॥08-062-062॥</td></tr>
</table>
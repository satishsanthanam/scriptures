<table border = "1"><tr><td>Verse</td></tr>
<tr><td> संजय उवाच। <br>मद्राधिपस्याधिरथिस्तदैवं; वचो निशम्याप्रियमप्रतीतः। <br>उवाच शल्यं विदितं ममैत;द्यथाविधावर्जुनवासुदेवौ   ॥08-029-001॥</td></tr>
<tr><td>शौरे रथं वाहयतोऽर्जुनस्य; बलं महास्त्राणि च पाण्डवस्य। <br>अहं विजानामि यथावदद्य; परोक्षभूतं तव तत्तु शल्य   ॥08-029-002॥</td></tr>
<tr><td>तौ चाप्रधृष्यौ शस्त्रभृतां वरिष्ठौ; व्यपेतभीर्योधयिष्यामि कृष्णौ। <br>संतापयत्यभ्यधिकं तु रामा;च्छापोऽद्य मां ब्राह्मणसत्तमाच्च   ॥08-029-003॥</td></tr>
<tr><td>अवात्सं वै ब्राह्मणच्छद्मनाहं; रामे पुरा दिव्यमस्त्रं चिकीर्षुः। <br>तत्रापि मे देवराजेन विघ्नो; हितार्थिना फल्गुनस्यैव शल्य   ॥08-029-004॥</td></tr>
<tr><td>कृतोऽवभेदेन ममोरुमेत्य; प्रविश्य कीटस्य तनुं विरूपाम्। <br>गुरोर्भयाच्चापि न चेलिवानहं; तच्चावबुद्धो ददृशे स विप्रः   ॥08-029-005॥</td></tr>
<tr><td>पृष्टश्चाहं तमवोचं महर्षिं; सूतोऽहमस्मीति स मां शशाप। <br>सूतोपधावाप्तमिदं त्वयास्त्रं; न कर्मकाले प्रतिभास्यति त्वाम्   ॥08-029-006॥</td></tr>
<tr><td>अन्यत्र यस्मात्तव मृत्युकाला;दब्राह्मणे ब्रह्म न हि ध्रुवं स्यात्। <br>तदद्य पर्याप्तमतीव शस्त्र;मस्मिन्संग्रामे तुमुले तात भीमे   ॥08-029-007॥</td></tr>
<tr><td>अपां पतिर्वेगवानप्रमेयो; निमज्जयिष्यन्निवहान्प्रजानाम्। <br>महानगं यः कुरुते समुद्रं; वेलैव तं वारयत्यप्रमेयम्   ॥08-029-008॥</td></tr>
<tr><td>प्रमुञ्चन्तं बाणसंघानमोघा;न्मर्मच्छिदो वीरहणः सपत्रान्। <br>कुन्तीपुत्रं प्रतियोत्स्यामि युद्धे; ज्याकर्षिणामुत्तममद्य लोके   ॥08-029-009॥</td></tr>
<tr><td>एवं बलेनातिबलं महास्त्रं; समुद्रकल्पं सुदुरापमुग्रम्। <br>शरौघिणं पार्थिवान्मज्जयन्तं; वेलेव पार्थमिषुभिः संसहिष्ये   ॥08-029-010॥</td></tr>
<tr><td>अद्याहवे यस्य न तुल्यमन्यं; मन्ये मनुष्यं धनुराददानम्। <br>सुरासुरान्वै युधि यो जयेत; तेनाद्य मे पश्य युद्धं सुघोरम्   ॥08-029-011॥</td></tr>
<tr><td>अतिमानी पाण्डवो युद्धकामो; अमानुषैरेष्यति मे महास्त्रैः। <br>तस्यास्त्रमस्त्रैरभिहत्य संख्ये; शरोत्तमैः पातयिष्यामि पार्थम्   ॥08-029-012॥</td></tr>
<tr><td>दिवाकरेणापि समं तपन्तं; समाप्तरश्मिं यशसा ज्वलन्तम्। <br>तमोनुदं मेघ इवातिमात्रो; धनंजयं छादयिष्यामि बाणैः   ॥08-029-013॥</td></tr>
<tr><td>वैश्वानरं धूमशिखं ज्वलन्तं; तेजस्विनं लोकमिमं दहन्तम्। <br>मेघो भूत्वा शरवर्षैर्यथाग्निं; तथा पार्थं शमयिष्यामि युद्धे   ॥08-029-014॥</td></tr>
<tr><td>प्रमाथिनं बलवन्तं प्रहारिणं; प्रभञ्जनं मातरिश्वानमुग्रम्। <br>युद्धे सहिष्ये हिमवानिवाचलो; धनंजयं क्रुद्धममृष्यमाणम्   ॥08-029-015॥</td></tr>
<tr><td>विशारदं रथमार्गेष्वसक्तं; धुर्यं नित्यं समरेषु प्रवीरम्। <br>लोके वरं सर्वधनुर्धराणां; धनंजयं संयुगे संसहिष्ये   ॥08-029-016॥</td></tr>
<tr><td>अद्याहवे यस्य न तुल्यमन्यं; मध्येमनुष्यं धनुराददानम्। <br>सर्वामिमां यः पृथिवीं सहेत; तथा विद्वान्योत्स्यमानोऽस्मि तेन   ॥08-029-017॥</td></tr>
<tr><td>यः सर्वभूतानि सदेवकानि; प्रस्थेऽजयत्खाण्डवे सव्यसाची। <br>को जीवितं रक्षमाणो हि तेन; युयुत्सते मामृते मानुषोऽन्यः   ॥08-029-018॥</td></tr>
<tr><td>अहं तस्य पौरुषं पाण्डवस्य; ब्रूयां हृष्टः समितौ क्षत्रियाणाम्। <br>किं त्वं मूर्खः प्रभषन्मूढचेता; मामवोचः पौरुषमर्जुनस्य   ॥08-029-019॥</td></tr>
<tr><td>अप्रियो यः परुषो निष्ठुरो हि; क्षुद्रः क्षेप्ता क्षमिणश्चाक्षमावान्। <br>हन्यामहं तादृशानां शतानि; क्षमामि त्वां क्षमया कालयोगात्   ॥08-029-020॥</td></tr>
<tr><td>अवोचस्त्वं पाण्डवार्थेऽप्रियाणि; प्रधर्षयन्मां मूढवत्पापकर्मन्। <br>मय्यार्जवे जिह्मगतिर्हतस्त्वं; मित्रद्रोही सप्तपदं हि मित्रम्   ॥08-029-021॥</td></tr>
<tr><td>कालस्त्वयं मृत्युमयोऽतिदारुणो; दुर्योधनो युद्धमुपागमद्यत्। <br>तस्यार्थसिद्धिमभिकाङ्क्षमाण;स्तमभ्येष्ये यत्र नैकान्त्यमस्ति   ॥08-029-022॥</td></tr>
<tr><td>मित्रं मिदेर्नन्दतेः प्रीयतेर्वा; संत्रायतेर्मानद मोदतेर्वा। <br>ब्रवीति तच्चामुत विप्रपूर्वा;त्तच्चापि सर्वं मम दुर्योधनेऽस्ति   ॥08-029-023॥</td></tr>
<tr><td>शत्रुः शदेः शासतेः शायतेर्वा; शृणातेर्वा श्वयतेर्वापि सर्गे। <br>उपसर्गाद्बहुधा सूदतेश्च; प्रायेण सर्वं त्वयि तच्च मह्यम्   ॥08-029-024॥</td></tr>
<tr><td>दुर्योधनार्थं तव चाप्रियार्थं; यशोर्थमात्मार्थमपीश्वरार्थम्। <br>तस्मादहं पाण्डववासुदेवौ; योत्स्ये यत्नात्कर्म तत्पश्य मेऽद्य   ॥08-029-025॥</td></tr>
<tr><td>अस्त्राणि पश्याद्य ममोत्तमानि; ब्राह्माणि दिव्यान्यथ मानुषाणि। <br>आसादयिष्याम्यहमुग्रवीर्यं; द्विपोत्तमं मत्तमिवाभिमत्तः   ॥08-029-026॥</td></tr>
<tr><td>अस्त्रं ब्राह्मं मनसा तद्ध्यजय्यं; क्षेप्स्ये पार्थायाप्रतिमं जयाय। <br>तेनापि मे नैव मुच्येत युद्धे; न चेत्पतेद्विषमे मेऽद्य चक्रम्   ॥08-029-027॥</td></tr>
<tr><td>वैवस्वताद्दण्डहस्ताद्वरुणाद्वापि पाशिनः। <br>सगदाद्वा धनपतेः सवज्राद्वापि वासवात्   ॥08-029-028॥</td></tr>
<tr><td>नान्यस्मादपि कस्माच्चिद्बिभिमो ह्याततायिनः। <br>इति शल्य विजानीहि यथा नाहं बिभेम्यभीः   ॥08-029-029॥</td></tr>
<tr><td>तस्माद्भयं न मे पार्थान्नापि चैव जनार्दनात्। <br>अद्य युद्धं हि ताभ्यां मे संपराये भविष्यति   ॥08-029-030॥</td></tr>
<tr><td>श्वभ्रे ते पततां चक्रमिति मे ब्राह्मणोऽवदत्। <br>युध्यमानस्य संग्रामे प्राप्तस्यैकायने भयम्   ॥08-029-031॥</td></tr>
<tr><td>तस्माद्बिभेमि बलवद्ब्राह्मणव्याहृतादहम्। <br>एते हि सोमराजान ईश्वराः सुखदुःखयोः   ॥08-029-032॥</td></tr>
<tr><td>होमधेन्वा वत्समस्य प्रमत्त इषुणाहनम्। <br>चरन्तमजने शल्य ब्राह्मणात्तपसो निधेः   ॥08-029-033॥</td></tr>
<tr><td>ईषादन्तान्सप्तशतान्दासीदासशतानि च। <br>ददतो द्विजमुख्याय प्रसादं न चकार मे   ॥08-029-034॥</td></tr>
<tr><td>कृष्णानां श्वेतवत्सानां सहस्राणि चतुर्दश। <br>आहरन्न लभे तस्मात्प्रसादं द्विजसत्तमात्   ॥08-029-035॥</td></tr>
<tr><td>ऋद्धं गेहं सर्वकामैर्यच्च मे वसु किंचन। <br>तत्सर्वमस्मै सत्कृत्य प्रयच्छामि न चेच्छति   ॥08-029-036॥</td></tr>
<tr><td>ततोऽब्रवीन्मां याचन्तमपराद्धं प्रयत्नतः। <br>व्याहृतं यन्मया सूत तत्तथा न तदन्यथा   ॥08-029-037॥</td></tr>
<tr><td>अनृतोक्तं प्रजा हन्यात्ततः पापमवाप्नुयात्। <br>तस्माद्धर्माभिरक्षार्थं नानृतं वक्तुमुत्सहे   ॥08-029-038॥</td></tr>
<tr><td>मा त्वं ब्रह्मगतिं हिंस्याः प्रायश्चित्तं कृतं त्वया। <br>मद्वाक्यं नानृतं लोके कश्चित्कुर्यात्समाप्नुहि   ॥08-029-039॥</td></tr>
<tr><td>इत्येतत्ते मया प्रोक्तं क्षिप्तेनापि सुहृत्तया। <br>जानामि त्वाधिक्षिपन्तं जोषमास्स्वोत्तरं शृणु   ॥08-029-040॥</td></tr>
</table>
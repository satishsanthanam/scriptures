<table border = "1"><tr><td>Verse</td></tr>
<tr><td> संजय उवाच। <br>स केशवस्य बीभत्सुः श्रुत्वा भारत भाषितम्। <br>विशोकः संप्रहृष्टश्च क्षणेन समपद्यत   ॥08-052-001॥</td></tr>
<tr><td>ततो ज्यामनुमृज्याशु व्याक्षिपद्गाण्डिवं धनुः। <br>दध्रे कर्णविनाशाय केशवं चाभ्यभाषत   ॥08-052-002॥</td></tr>
<tr><td>त्वया नाथेन गोविन्द ध्रुव एष जयो मम। <br>प्रसन्नो यस्य मेऽद्य त्वं भूतभव्यभवत्प्रभुः   ॥08-052-003॥</td></tr>
<tr><td>त्वत्सहायो ह्यहं कृष्ण त्रीँल्लोकान्वै समागतान्। <br>प्रापयेयं परं लोकं किमु कर्णं महारणे   ॥08-052-004॥</td></tr>
<tr><td>पश्यामि द्रवतीं सेनां पाञ्चालानां जनार्दन। <br>पश्यामि कर्णं समरे विचरन्तमभीतवत्   ॥08-052-005॥</td></tr>
<tr><td>भार्गवास्त्रं च पश्यामि विचरन्तं समन्ततः। <br>सृष्टं कर्णेन वार्ष्णेय शक्रेणेव महाशनिम्   ॥08-052-006॥</td></tr>
<tr><td>अयं खलु स संग्रामो यत्र कृष्ण मया कृतम्। <br>कथयिष्यन्ति भूतानि यावद्भूमिर्धरिष्यति   ॥08-052-007॥</td></tr>
<tr><td>अद्य कृष्ण विकर्णा मे कर्णं नेष्यन्ति मृत्यवे। <br>गाण्डीवमुक्ताः क्षिण्वन्तो मम हस्तप्रचोदिताः   ॥08-052-008॥</td></tr>
<tr><td>अद्य राजा धृतराष्ट्रः स्वां बुद्धिमवमंस्यते। <br>दुर्योधनमराज्यार्हं यया राज्येऽभ्यषेचयत्   ॥08-052-009॥</td></tr>
<tr><td>अद्य राज्यात्सुखाच्चैव श्रियो राष्ट्रात्तथा पुरात्। <br>पुत्रेभ्यश्च महाबाहो धृतराष्ट्रो वियोक्ष्यते   ॥08-052-010॥</td></tr>
<tr><td>अद्य दुर्योधनो राजा जीविताच्च निराशकः। <br>भविष्यति हते कर्णे कृष्ण सत्यं ब्रवीमि ते   ॥08-052-011॥</td></tr>
<tr><td>अद्य दृष्ट्वा मया कर्णं शरैर्विशकलीकृतम्। <br>स्मरतां तव वाक्यानि शमं प्रति जनेश्वरः   ॥08-052-012॥</td></tr>
<tr><td>अद्यासौ सौबलः कृष्ण ग्लहं जानातु वै शरान्। <br>दुरोदरं च गाण्डीवं मण्डलं च रथं मम   ॥08-052-013॥</td></tr>
<tr><td>योऽसौ रणे नरं नान्यं पृथिव्यामभिमन्यते। <br>तस्याद्य सूतपुत्रस्य भूमिः पास्यति शोणितम्। <br>गाण्डीवसृष्टा दास्यन्ति कर्णस्य परमां गतिम्   ॥08-052-014॥</td></tr>
<tr><td>अद्य तप्स्यति राधेयः पाञ्चालीं यत्तदाब्रवीत्। <br>सभामध्ये वचः क्रूरं कुत्सयन्पाण्डवान्प्रति   ॥08-052-015॥</td></tr>
<tr><td>ये वै षण्ढतिलास्तत्र भवितारोऽद्य ते तिलाः। <br>हते वैकर्तने कर्णे सूतपुत्रे दुरात्मनि   ॥08-052-016॥</td></tr>
<tr><td>अहं वः पाण्डुपुत्रेभ्यस्त्रास्यामीति यदब्रवीत्। <br>अनृतं तत्करिष्यन्ति मामका निशिताः शराः   ॥08-052-017॥</td></tr>
<tr><td>हन्ताहं पाण्डवान्सर्वान्सपुत्रानिति योऽब्रवीत्। <br>तमद्य कर्णं हन्तास्मि मिषतां सर्वधन्विनाम्   ॥08-052-018॥</td></tr>
<tr><td>यस्य वीर्ये समाश्वस्य धार्तराष्ट्रो बृहन्मनाः। <br>अवामन्यत दुर्बुद्धिर्नित्यमस्मान्दुरात्मवान्। <br>तमद्य कर्णं राधेयं हन्तास्मि मधुसूदन   ॥08-052-019॥</td></tr>
<tr><td>अद्य कर्णे हते कृष्ण धार्तराष्ट्राः सराजकाः। <br>विद्रवन्तु दिशो भीताः सिंहत्रस्ता मृगा इव   ॥08-052-020॥</td></tr>
<tr><td>अद्य दुर्योधनो राजा पृथिवीमन्ववेक्षताम्। <br>हते कर्णे मया संख्ये सपुत्रे ससुहृज्जने   ॥08-052-021॥</td></tr>
<tr><td>अद्य कर्णं हतं दृष्ट्वा धार्तराष्ट्रोऽत्यमर्षणः। <br>जानातु मां रणे कृष्ण प्रवरं सर्वधन्विनाम्   ॥08-052-022॥</td></tr>
<tr><td>अद्याहमनृणः कृष्ण भविष्यामि धनुर्भृताम्। <br>क्रोधस्य च कुरूणां च शराणां गाण्डिवस्य च   ॥08-052-023॥</td></tr>
<tr><td>अद्य दुःखमहं मोक्ष्ये त्रयोदशसमार्जितम्। <br>हत्वा कर्णं रणे कृष्ण शम्बरं मघवानिव   ॥08-052-024॥</td></tr>
<tr><td>अद्य कर्णे हते युद्धे सोमकानां महारथाः। <br>कृतं कार्यं च मन्यन्तां मित्रकार्येप्सवो युधि   ॥08-052-025॥</td></tr>
<tr><td>न जाने च कथं प्रीतिः शैनेयस्याद्य माधव। <br>भविष्यति हते कर्णे मयि चापि जयाधिके   ॥08-052-026॥</td></tr>
<tr><td>अहं हत्वा रणे कर्णं पुत्रं चास्य महारथम्। <br>प्रीतिं दास्यामि भीमस्य यमयोः सात्यकेरपि   ॥08-052-027॥</td></tr>
<tr><td>धृष्टद्युम्नशिखण्डिभ्यां पाञ्चालानां च माधव। <br>अध्यानृण्यं गमिष्यामि हत्वा कर्णं महारणे   ॥08-052-028॥</td></tr>
<tr><td>अद्य पश्यन्तु संग्रामे धनंजयममर्षणम्। <br>युध्यन्तं कौरवान्संख्ये पातयन्तं च सूतजम्। <br>भवत्सकाशे वक्ष्ये च पुनरेवात्मसंस्तवम्   ॥08-052-029॥</td></tr>
<tr><td>धनुर्वेदे मत्समो नास्ति लोके; पराक्रमे वा मम कोऽस्ति तुल्यः। <br>को वाप्यन्यो मत्समोऽस्ति क्षमायां; तथा क्रोधे सदृशोऽन्यो न मेऽस्ति   ॥08-052-030॥</td></tr>
<tr><td>अहं धनुष्मानसुरान्सुरांश्च; सर्वाणि भूतानि च संगतानि। <br>स्वबाहुवीर्याद्गमये पराभवं; मत्पौरुषं विद्धि परः परेभ्यः   ॥08-052-031॥</td></tr>
<tr><td>शरार्चिषा गाण्डिवेनाहमेकः; सर्वान्कुरून्बाह्लिकांश्चाभिपत्य। <br>हिमात्यये कक्षगतो यथाग्नि;स्तहा दहेयं सगणान्प्रसह्य   ॥08-052-032॥</td></tr>
<tr><td>पाणौ पृषत्का लिखिता ममैते; धनुश्च सव्ये निहितं सबाणम्। <br>पादौ च मे सरथौ सध्वजौ च; न मादृशं युद्धगतं जयन्ति   ॥08-052-033॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>पाण्ड्ये हते किमकरोदर्जुनो युधि संजय। <br>एकवीरेण कर्णेन द्रावितेषु परेषु च   ॥08-016-001॥</td></tr>
<tr><td>समाप्तविद्यो बलवान्युक्तो वीरश्च पाण्डवः। <br>सर्वभूतेष्वनुज्ञातः शंकरेण महात्मना   ॥08-016-002॥</td></tr>
<tr><td>तस्मान्महद्भयं तीव्रममित्रघ्नाद्धनंजयात्। <br>स यत्तत्राकरोत्पार्थस्तन्ममाचक्ष्व संजय   ॥08-016-003॥</td></tr>
<tr><td> संजय उवाच। <br>हते पाण्ड्येऽर्जुनं कृष्णस्त्वरन्नाह वचो हितम्। <br>पश्यातिमान्यं राजानमपयातांश्च पाण्डवान्   ॥08-016-004॥</td></tr>
<tr><td>अश्वत्थाम्नश्च संकल्पाद्धताः कर्णेन सृञ्जयाः। <br>तथाश्वनरनागानां कृतं च कदनं महत्। <br>इत्याचष्ट सुदुर्धर्षो वासुदेवः किरीटिने   ॥08-016-005॥</td></tr>
<tr><td>एतच्छ्रुत्वा च दृष्ट्वा च भ्रातुर्घोरं महद्भयम्। <br>वाहयाश्वान्हृषीकेश क्षिप्रमित्याह पाण्डवः   ॥08-016-006॥</td></tr>
<tr><td>ततः प्रायाद्धृषीकेशो रथेनाप्रतियोधिना। <br>दारुणश्च पुनस्तत्र प्रादुरासीत्समागमः   ॥08-016-007॥</td></tr>
<tr><td>ततः प्रववृते भूयः संग्रामो राजसत्तम। <br>कर्णस्य पाण्डवानां च यमराष्ट्रविवर्धनः   ॥08-016-008॥</td></tr>
<tr><td>धनूंषि बाणान्परिघानसितोमरपट्टिशान्। <br>मुसलानि भुशुण्डीश्च शक्तिऋष्टिपरश्वधान्   ॥08-016-009॥</td></tr>
<tr><td>गदाः प्रासानसीन्कुन्तान्भिण्डिपालान्महाङ्कुशान्। <br>प्रगृह्य क्षिप्रमापेतुः परस्परजिगीषया   ॥08-016-010॥</td></tr>
<tr><td>बाणज्यातलशब्देन द्यां दिशः प्रदिशो वियत्। <br>पृथिवीं नेमिघोषेण नादयन्तोऽभ्ययुः परान्   ॥08-016-011॥</td></tr>
<tr><td>तेन शब्देन महता संहृष्टाश्चक्रुराहवम्। <br>वीरा वीरैर्महाघोरं कलहान्तं तितीर्षवः   ॥08-016-012॥</td></tr>
<tr><td>ज्यातलत्रधनुःशब्दाः कुञ्जराणां च बृंहितम्। <br>ताडितानां च पततां निनादः सुमहानभूत्   ॥08-016-013॥</td></tr>
<tr><td>बाणशब्दांश्च विविधाञ्शूराणामभिगर्जताम्। <br>श्रुत्वा शब्दं भृशं त्रेसुर्जघ्नुर्मम्लुश्च भारत   ॥08-016-014॥</td></tr>
<tr><td>तेषां नानद्यतां चैव शस्त्रवृष्टिं च मुञ्चताम्। <br>बहूनाधिरथिः कर्णः प्रममाथ रणेषुभिः   ॥08-016-015॥</td></tr>
<tr><td>पञ्च पाञ्चालवीराणां रथान्दश च पञ्च च। <br>साश्वसूतध्वजान्कर्णः शरैर्निन्ये यमक्षयम्   ॥08-016-016॥</td></tr>
<tr><td>योधमुख्या महावीर्याः पाण्डूनां कर्णमाहवे। <br>शीघ्रास्त्रा दिवमावृत्य परिवव्रुः समन्ततः   ॥08-016-017॥</td></tr>
<tr><td>ततः कर्णो द्विषत्सेनां शरवर्षैर्विलोडयन्। <br>विजगाहेऽण्डजापूर्णां पद्मिनीमिव यूथपः   ॥08-016-018॥</td></tr>
<tr><td>द्विषन्मध्यमवस्कन्द्य राधेयो धनुरुत्तमम्। <br>विधुन्वानः शितैर्बाणैः शिरांस्युन्मथ्य पातयत्   ॥08-016-019॥</td></tr>
<tr><td>चर्मवर्माणि संछिन्द्य निर्वापमिव देहिनाम्। <br>विषेहुर्नास्य संपर्कं द्वितीयस्य पतत्रिणः   ॥08-016-020॥</td></tr>
<tr><td>वर्मदेहासुमथनैर्धनुषः प्रच्युतैः शरैः। <br>मौर्व्या तलत्रैर्न्यवधीत्कशया वाजिनो यथा   ॥08-016-021॥</td></tr>
<tr><td>पाण्डुसृञ्जयपाञ्चालाञ्शरगोचरमानयत्। <br>ममर्द कर्णस्तरसा सिंहो मृगगणानिव   ॥08-016-022॥</td></tr>
<tr><td>ततः पाञ्चालपुत्राश्च द्रौपदेयाश्च मारिष। <br>यमौ च युयुधानश्च सहिताः कर्णमभ्ययुः   ॥08-016-023॥</td></tr>
<tr><td>व्यायच्छमानाः सुभृशं कुरुपाण्डवसृञ्जयाः। <br>प्रियानसून्रणे त्यक्त्वा योधा जग्मुः परस्परम्   ॥08-016-024॥</td></tr>
<tr><td>सुसंनद्धाः कवचिनः सशिरस्त्राणभूषणाः। <br>गदाभिर्मुसलैश्चान्ये परिघैश्च महारथाः   ॥08-016-025॥</td></tr>
<tr><td>समभ्यधावन्त भृशं देवा दण्डैरिवोद्यतैः। <br>नदन्तश्चाह्वयन्तश्च प्रवल्गन्तश्च मारिष   ॥08-016-026॥</td></tr>
<tr><td>ततो निजघ्नुरन्योन्यं पेतुश्चाहवताडिताः। <br>वमन्तो रुधिरं गात्रैर्विमस्तिष्केक्षणा युधि   ॥08-016-027॥</td></tr>
<tr><td>दन्तपूर्णैः सरुधिरैर्वक्त्रैर्दाडिमसंनिभैः। <br>जीवन्त इव चाप्येते तस्थुः शस्त्रोपबृंहिताः   ॥08-016-028॥</td></tr>
<tr><td>परस्परं चाप्यपरे पट्टिशैरसिभिस्तथा। <br>शक्तिभिर्भिण्डिपालैश्च नखरप्रासतोमरैः   ॥08-016-029॥</td></tr>
<tr><td>ततक्षुश्चिच्छिदुश्चान्ये बिभिदुश्चिक्षिपुस्तथा। <br>संचकर्तुश्च जघ्नुश्च क्रुद्धा निर्बिभिदुश्च ह   ॥08-016-030॥</td></tr>
<tr><td>पेतुरन्योन्यनिहता व्यसवो रुधिरोक्षिताः। <br>क्षरन्तः स्वरसं रक्तं प्रकृताश्चन्दना इव   ॥08-016-031॥</td></tr>
<tr><td>रथै रथा विनिहता हस्तिनश्चापि हस्तिभिः। <br>नरा नरवरैः पेतुरश्वाश्चाश्वैः सहस्रशः   ॥08-016-032॥</td></tr>
<tr><td>ध्वजाः शिरांसि च्छत्राणि द्विपहस्ता नृणां भुजाः। <br>क्षुरैर्भल्लार्धचन्द्रैश्च छिन्नाः शस्त्राणि तत्यजुः   ॥08-016-033॥</td></tr>
<tr><td>नरांश्च नागांश्च रथान्हयान्ममृदुराहवे। <br>अश्वारोहैर्हताः शूराश्छिन्नहस्ताश्च दन्तिनः   ॥08-016-034॥</td></tr>
<tr><td>सपताका ध्वजाः पेतुर्विशीर्णा इव पर्वताः। <br>पत्तिभिश्च समाप्लुत्य द्विरदाः स्यन्दनास्तथा   ॥08-016-035॥</td></tr>
<tr><td>प्रहता हन्यमानाश्च पतिताश्चैव सर्वशः। <br>अश्वारोहाः समासाद्य त्वरिताः पत्तिभिर्हताः। <br>सादिभिः पत्तिसंघाश्च निहता युधि शेरते   ॥08-016-036॥</td></tr>
<tr><td>मृदितानीव पद्मानि प्रम्लाना इव च स्रजः। <br>हतानां वदनान्यासन्गात्राणि च महामते   ॥08-016-037॥</td></tr>
<tr><td>रूपाण्यत्यर्थकाम्यानि द्विरदाश्वनृणां नृप। <br>समुन्नानीव वस्त्राणि प्रापुर्दुर्दर्शतां परम्   ॥08-016-038॥</td></tr>
</table>
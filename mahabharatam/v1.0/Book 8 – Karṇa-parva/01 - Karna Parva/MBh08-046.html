<table border = "1"><tr><td>Verse</td></tr>
<tr><td> संजय उवाच। <br>महासत्त्वौ तु तौ दृष्ट्वा सहितौ केशवार्जुनौ। <br>हतमाधिरथिं मेने संख्ये गाण्डीवधन्वना   ॥08-046-001॥</td></tr>
<tr><td>तावभ्यनन्दत्कौन्तेयः साम्ना परमवल्गुना। <br>स्मितपूर्वममित्रघ्नः पूजयन्भरतर्षभ   ॥08-046-002॥</td></tr>
<tr><td> युधिष्ठिर उवाच। <br>स्वागतं देवकीपुत्र स्वागतं ते धनंजय। <br>प्रियं मे दर्शनं बाढं युवयोरच्युतार्जुनौ   ॥08-046-003॥</td></tr>
<tr><td>अक्षताभ्यामरिष्टाभ्यां कथं युध्य महारथम्। <br>आशीविषसमं युद्धे सर्वशस्त्रविशारदम्   ॥08-046-004॥</td></tr>
<tr><td>अग्रगं धार्तराष्ट्राणां सर्वेषां शर्म वर्म च। <br>रक्षितं वृषसेनेन सुषेणेन च धन्विना   ॥08-046-005॥</td></tr>
<tr><td>अनुज्ञातं महावीर्यं रामेणास्त्रेषु दुर्जयम्। <br>त्रातारं धार्तराष्ट्राणां गन्तारं वाहिनीमुखे   ॥08-046-006॥</td></tr>
<tr><td>हन्तारमरिसैन्यानाममित्रगणमर्दनम्। <br>दुर्योधनहिते युक्तमस्मद्युद्धाय चोद्यतम्   ॥08-046-007॥</td></tr>
<tr><td>अप्रधृष्यं महायुद्धे देवैरपि सवासवैः। <br>अनलानिलयोस्तुल्यं तेजसा च बलेन च   ॥08-046-008॥</td></tr>
<tr><td>पातालमिव गम्भीरं सुहृदानन्दवर्धनम्। <br>अन्तकाभममित्राणां कर्णं हत्वा महाहवे। <br>दिष्ट्या युवामनुप्राप्तौ जित्वासुरमिवामरौ   ॥08-046-009॥</td></tr>
<tr><td>तेन युद्धमदीनेन मया ह्यद्याच्युतार्जुनौ। <br>कुपितेनान्तकेनेव प्रजाः सर्वा जिघांसता   ॥08-046-010॥</td></tr>
<tr><td>तेन केतुश्च मे छिन्नो हतौ च पार्ष्णिसारथी। <br>हतवाहः कृतश्चास्मि युयुधानस्य पश्यतः   ॥08-046-011॥</td></tr>
<tr><td>धृष्टद्युम्नस्य यमयोर्वीरस्य च शिखण्डिनः। <br>पश्यतां द्रौपदेयानां पाञ्चालानां च सर्वशः   ॥08-046-012॥</td></tr>
<tr><td>एताञ्जित्वा महावीर्यान्कर्णः शत्रुगणान्बहून्। <br>जितवान्मां महाबाहो यतमानं महारणे   ॥08-046-013॥</td></tr>
<tr><td>अनुसृत्य च मां युद्धे परुषाण्युक्तवान्बहु। <br>तत्र तत्र युधां श्रेष्ठः परिभूय न संशयः   ॥08-046-014॥</td></tr>
<tr><td>भीमसेनप्रभावात्तु यज्जीवामि धनंजय। <br>बहुनात्र किमुक्तेन नाहं तत्सोढुमुत्सहे   ॥08-046-015॥</td></tr>
<tr><td>त्रयोदशाहं वर्षाणि यस्माद्भीतो धनंजय। <br>न स्म निद्रां लभे रात्रौ न चाहनि सुखं क्वचित्   ॥08-046-016॥</td></tr>
<tr><td>तस्य द्वेषेण संयुक्तः परिदह्ये धनंजय। <br>आत्मनो मरणं जानन्वाध्रीणस इव द्विपः   ॥08-046-017॥</td></tr>
<tr><td>यस्यायमगमत्कालश्चिन्तयानस्य मे विभो। <br>कथं शक्यो मया कर्णो युद्धे क्षपयितुं भवेत्   ॥08-046-018॥</td></tr>
<tr><td>जाग्रत्स्वपंश्च कौन्तेय कर्णमेव सदा ह्यहम्। <br>पश्यामि तत्र तत्रैव कर्णभूतमिदं जगत्   ॥08-046-019॥</td></tr>
<tr><td>यत्र यत्र हि गच्छामि कर्णाद्भीतो धनंजय। <br>तत्र तत्र हि पश्यामि कर्णमेवाग्रतः स्थितम्   ॥08-046-020॥</td></tr>
<tr><td>सोऽहं तेनैव वीरेण समरेष्वपलायिना। <br>सहयः सरथः पार्थ जित्वा जीवन्विसर्जितः   ॥08-046-021॥</td></tr>
<tr><td>को नु मे जीवितेनार्थो राज्येनार्थोऽथ वा पुनः। <br>ममैवं धिक्कृतस्येह कर्णेनाहवशोभिना   ॥08-046-022॥</td></tr>
<tr><td>न प्राप्तपूर्वं यद्भीष्मात्कृपाद्द्रोणाच्च संयुगे। <br>तत्प्राप्तमद्य मे युद्धे सूतपुत्रान्महारथात्   ॥08-046-023॥</td></tr>
<tr><td>तत्त्वा पृच्छामि कौन्तेय यथा ह्यकुशलस्तथा। <br>तन्ममाचक्ष्व कार्त्स्न्येन यथा कर्णस्त्वया हतः   ॥08-046-024॥</td></tr>
<tr><td>शक्रवीर्यसमो युद्धे यमतुल्यपराक्रमः। <br>रामतुल्यस्तथास्त्रे यः स कथं वै निषूदितः   ॥08-046-025॥</td></tr>
<tr><td>महारथः समाख्यातः सर्वयुद्धविशारदः। <br>धनुर्धराणां प्रवरः सर्वेषामेकपूरुषः   ॥08-046-026॥</td></tr>
<tr><td>पूजितो धृतराष्ट्रेण सपुत्रेण विशां पते। <br>सदा त्वदर्थं राधेयः स कथं निहतस्त्वया   ॥08-046-027॥</td></tr>
<tr><td>धृतराष्ट्रो हि योधेषु सर्वेष्वेव सदार्जुन। <br>तव मृत्युं रणे कर्णं मन्यते पुरुषर्षभः   ॥08-046-028॥</td></tr>
<tr><td>स त्वया पुरुषव्याघ्र कथं युद्धे निषूदितः। <br>तं ममाचक्ष्व बीभत्सो यथा कर्णो हतस्त्वया   ॥08-046-029॥</td></tr>
<tr><td>सोत्सेधमस्य च शिरः पश्यतां सुहृदां हृतम्। <br>त्वया पुरुषशार्दूल शार्दूलेन यथा रुरोः   ॥08-046-030॥</td></tr>
<tr><td>यः पर्युपासीत्प्रदिशो दिशश्च; त्वां सूतपुत्रः समरे परीप्सन्। <br>दित्सुः कर्णः समरे हस्तिपूगं; स हीदानीं कङ्कपत्रैः सुतीक्ष्णैः   ॥08-046-031॥</td></tr>
<tr><td>त्वया रणे निहतः सूतपुत्रः; कच्चिच्छेते भूमितले दुरात्मा। <br>कच्चित्प्रियं मे परमं त्वयाद्य; कृतं रणे सूतपुत्रं निहत्य   ॥08-046-032॥</td></tr>
<tr><td>यः सर्वतः पर्यपतत्त्वदर्थे; मदान्वितो गर्वितः सूतपुत्रः। <br>स शूरमानी समरे समेत्य; कच्चित्त्वया निहतः संयुगेऽद्य   ॥08-046-033॥</td></tr>
<tr><td>रौक्मं रथं हस्तिवरैश्च युक्तं; रथं दित्सुर्यः परेभ्यस्त्वदर्थे। <br>सदा रणे स्पर्धते यः स पापः; कच्चित्त्वया निहतस्तात युद्धे   ॥08-046-034॥</td></tr>
<tr><td>योऽसौ नित्यं शूरमदेन मत्तो; विकत्थते संसदि कौरवाणाम्। <br>प्रियोऽत्यर्थं तस्य सुयोधनस्य; कच्चित्स पापो निहतस्त्वयाद्य   ॥08-046-035॥</td></tr>
<tr><td>कच्चित्समागम्य धनुःप्रमुक्तै;स्त्वत्प्रेषितैर्लोहितार्थैर्विहंगैः। <br>शेतेऽद्य पापः स विभिन्नगात्रः; कच्चिद्भग्नो धार्तराष्ट्रस्य बाहुः   ॥08-046-036॥</td></tr>
<tr><td>योऽसौ सदा श्लाघते राजमध्ये; दुर्योधनं हर्षयन्दर्पपूर्णः। <br>अहं हन्ता फल्गुनस्येति मोहा;त्कच्चिद्धतस्तस्य न वै तथा रथः   ॥08-046-037॥</td></tr>
<tr><td>नाहं पादौ धावयिष्ये कदाचि;द्यावत्स्थितः पार्थ इत्यल्पबुद्धिः। <br>व्रतं तस्यैतत्सर्वदा शक्रसूनो; कच्चित्त्वया निहतः सोऽद्य कर्णः   ॥08-046-038॥</td></tr>
<tr><td>योऽसौ कृष्णामब्रवीद्दुष्टबुद्धिः; कर्णः सभायां कुरुवीरमध्ये। <br>किं पाण्डवांस्त्वं न जहासि कृष्णे; सुदुर्बलान्पतितान्हीनसत्त्वान्   ॥08-046-039॥</td></tr>
<tr><td>यत्तत्कर्णः प्रत्यजानात्त्वदर्थे; नाहत्वाहं सह कृष्णेन पार्थम्। <br>इहोपयातेति स पापबुद्धिः; कच्चिच्छेते शरसंभिन्नगात्रः   ॥08-046-040॥</td></tr>
<tr><td>कच्चित्संग्रामे विदितो वा तदायं; समागमः सृञ्जयकौरवाणाम्। <br>यत्रावस्थामीदृशीं प्रापितोऽहं; कच्चित्त्वया सोऽद्य हतः समेत्य   ॥08-046-041॥</td></tr>
<tr><td>कच्चित्त्वया तस्य सुमन्दबुद्धे;र्गाण्डीवमुक्तैर्विशिखैर्ज्वलद्भिः। <br>सकुण्डलं भानुमदुत्तमाङ्गं; कायात्प्रकृत्तं युधि सव्यसाचिन्   ॥08-046-042॥</td></tr>
<tr><td>यत्तन्मया बाणसमर्पितेन; ध्यातोऽसि कर्णस्य वधाय वीर। <br>तन्मे त्वया कच्चिदमोघमद्य; ध्यातं कृतं कर्णनिपातनेन   ॥08-046-043॥</td></tr>
<tr><td>यद्दर्पपूर्णः स सुयोधनोऽस्मा;नवेक्षते कर्णसमाश्रयेण। <br>कच्चित्त्वया सोऽद्य समाश्रयोऽस्य; भग्नः पराक्रम्य सुयोधनस्य   ॥08-046-044॥</td></tr>
<tr><td>यो नः पुरा षण्ढतिलानवोच;त्सभामध्ये पार्थिवानां समक्षम्। <br>स दुर्मतिः कच्चिदुपेत्य संख्ये; त्वया हतः सूतपुत्रोऽत्यमर्षी   ॥08-046-045॥</td></tr>
<tr><td>यः सूतपुत्रः प्रहसन्दुरात्मा; पुराब्रवीन्निर्जितां सौबलेन। <br>स्वयं प्रसह्यानय याज्ञसेनी;मपीह कच्चित्स हतस्त्वयाद्य   ॥08-046-046॥</td></tr>
<tr><td>यः शस्त्रभृच्छ्रेष्ठतमं पृथिव्यां; पितामहं व्याक्षिपदल्पचेताः। <br>संख्यायमानोऽर्धरथः स कच्चि;त्त्वया हतोऽद्याधिरथिर्दुरात्मा   ॥08-046-047॥</td></tr>
<tr><td>अमर्षणं निकृतिसमीरणेरितं; हृदि श्रितं ज्वलनमिमं सदा मम। <br>हतो मया सोऽद्य समेत्य पापधी;रिति ब्रुवन्प्रशमय मेऽद्य फल्गुन   ॥08-046-048॥</td></tr>
</table>
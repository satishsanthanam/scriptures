<table border = "1"><tr><td>Verse</td></tr>
<tr><td> संजय उवाच। <br>त्वरमाणः पुनः कृष्णः पार्थमभ्यवदच्छनैः। <br>पश्य कौरव्य राजानमपयातांश्च पाण्डवान्   ॥08-041-001॥</td></tr>
<tr><td>कर्णं पश्य महारङ्गे ज्वलन्तमिव पावकम्। <br>असौ भीमो महेष्वासः संनिवृत्तो रणं प्रति   ॥08-041-002॥</td></tr>
<tr><td>तमेतेऽनु निवर्तन्ते धृष्टद्युम्नपुरोगमाः। <br>पाञ्चालानां सृञ्जयानां पाण्डवानां च यन्मुखम्। <br>निवृत्तैश्च तथा पार्थैर्भग्नं शत्रुबलं महत्   ॥08-041-003॥</td></tr>
<tr><td>कौरवान्द्रवतो ह्येष कर्णो धारयतेऽर्जुन। <br>अन्तकप्रतिमो वेगे शक्रतुल्यपराक्रमः   ॥08-041-004॥</td></tr>
<tr><td>असौ गच्छति कौरव्य द्रौणिरस्त्रभृतां वरः। <br>तमेष प्रद्रुतः संख्ये धृष्टद्युम्नो महारथः   ॥08-041-005॥</td></tr>
<tr><td>सर्वं व्याचष्ट दुर्धर्षो वासुदेवः किरीटिने। <br>ततो राजन्प्रादुरासीन्महाघोरो महारणः   ॥08-041-006॥</td></tr>
<tr><td>सिंहनादरवाश्चात्र प्रादुरासन्समागमे। <br>उभयोः सेनयो राजन्मृत्युं कृत्वा निवर्तनम्   ॥08-041-007॥</td></tr>
</table>
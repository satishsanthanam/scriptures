<table border = "1"><tr><td>Verse</td></tr>
<tr><td> संजय उवाच। <br>ततः पुनः समाजग्मुरभीताः कुरुसृञ्जयाः। <br>युधिष्ठिरमुखाः पार्था वैकर्तनमुखा वयम्   ॥08-042-001॥</td></tr>
<tr><td>ततः प्रववृते भीमः संग्रामो लोमहर्षणः। <br>कर्णस्य पाण्डवानां च यमराष्ट्रविवर्धनः   ॥08-042-002॥</td></tr>
<tr><td>तस्मिन्प्रवृत्ते संग्रामे तुमुले शोणितोदके। <br>संशप्तकेषु शूरेषु किंचिच्छिष्टेषु भारत   ॥08-042-003॥</td></tr>
<tr><td>धृष्टद्युम्नो महाराज सहितः सर्वराजभिः। <br>कर्णमेवाभिदुद्राव पाण्डवाश्च महारथाः   ॥08-042-004॥</td></tr>
<tr><td>आगच्छमानांस्तान्संख्ये प्रहृष्टान्विजयैषिणः। <br>दधारैको रणे कर्णो जलौघानिव पर्वतः   ॥08-042-005॥</td></tr>
<tr><td>तमासाद्य तु ते कर्णं व्यशीर्यन्त महारथाः। <br>यथाचलं समासाद्य जलौघाः सर्वतोदिशम्। <br>तयोरासीन्महाराज संग्रामो लोमहर्षणः   ॥08-042-006॥</td></tr>
<tr><td>धृष्टद्युम्नस्तु राधेयं शरेण नतपर्वणा। <br>ताडयामास संक्रुद्धस्तिष्ठ तिष्ठेति चाब्रवीत्   ॥08-042-007॥</td></tr>
<tr><td>विजयं तु धनुःश्रेष्ठं विधुन्वानो महारथः। <br>पार्षतस्य धनुश्छित्त्वा शरानाशीविषोपमान्। <br>ताडयामास संक्रुद्धः पार्षतं नवभिः शरैः   ॥08-042-008॥</td></tr>
<tr><td>ते वर्म हेमविकृतं भित्त्वा तस्य महात्मनः। <br>शोणिताक्ता व्यराजन्त शक्रगोपा इवानघ   ॥08-042-009॥</td></tr>
<tr><td>तदपास्य धनुश्छिन्नं धृष्टद्युम्नो महारथः। <br>अन्यद्धनुरुपादाय शरांश्चाशीविषोपमान्। <br>कर्णं विव्याध सप्तत्या शरैः संनतपर्वभिः   ॥08-042-010॥</td></tr>
<tr><td>तथैव राजन्कर्णोऽपि पार्षतं शत्रुतापनम्। <br>द्रोणशत्रुं महेष्वासो विव्याध निशितैः शरैः   ॥08-042-011॥</td></tr>
<tr><td>तस्य कर्णो महाराज शरं कनकभूषणम्। <br>प्रेषयामास संक्रुद्धो मृत्युदण्डमिवापरम्   ॥08-042-012॥</td></tr>
<tr><td>तमापतन्तं सहसा घोररूपं विशां पते। <br>चिच्छेद सप्तधा राजञ्शैनेयः कृतहस्तवत्   ॥08-042-013॥</td></tr>
<tr><td>दृष्ट्वा विनिहितं बाणं शरैः कर्णो विशां पते। <br>सात्यकिं शरवर्षेण समन्तात्पर्यवारयत्   ॥08-042-014॥</td></tr>
<tr><td>विव्याध चैनं समरे नाराचैस्तत्र सप्तभिः। <br>तं प्रत्यविध्यच्छैनेयः शरैर्हेमविभूषितैः   ॥08-042-015॥</td></tr>
<tr><td>ततो युद्धमतीवासीच्चक्षुःश्रोत्रभयावहम्। <br>राजन्घोरं च चित्रं च प्रेक्षणीयं समन्ततः   ॥08-042-016॥</td></tr>
<tr><td>सर्वेषां तत्र भूतानां लोमहर्षो व्यजायत। <br>तद्दृष्ट्वा समरे कर्म कर्णशैनेययोर्नृप   ॥08-042-017॥</td></tr>
<tr><td>एतस्मिन्नन्तरे द्रौणिरभ्ययात्सुमहाबलम्। <br>पार्षतं शत्रुदमनं शत्रुवीर्यासुनाशनम्   ॥08-042-018॥</td></tr>
<tr><td>अभ्यभाषत संक्रुद्धो द्रौणिर्दूरे धनंजये। <br>तिष्ठ तिष्ठाद्य ब्रह्मघ्न न मे जीवन्विमोक्ष्यसे   ॥08-042-019॥</td></tr>
<tr><td>इत्युक्त्वा सुभृशं वीरः शीघ्रकृन्निशितैः शरैः। <br>पार्षतं छादयामास घोररूपैः सुतेजनैः। <br>यतमानं परं शक्त्या यतमानो महारथः   ॥08-042-020॥</td></tr>
<tr><td>यथा हि समरे द्रौणिः पार्षतं वीक्ष्य मारिष। <br>तथा द्रौणिं रणे दृष्ट्वा पार्षतः परवीरहा। <br>नातिहृष्टमना भूत्वा मन्यते मृत्युमात्मनः   ॥08-042-021॥</td></tr>
<tr><td>द्रौणिस्तु दृष्ट्वा राजेन्द्र धृष्टद्युम्नं रणे स्थितम्। <br>क्रोधेन निःश्वसन्वीरः पार्षतं समुपाद्रवत्। <br>तावन्योन्यं तु दृष्ट्वैव संरम्भं जग्मतुः परम्   ॥08-042-022॥</td></tr>
<tr><td>अथाब्रवीन्महाराज द्रोणपुत्रः प्रतापवान्। <br>धृष्टद्युम्नं समीपस्थं त्वरमाणो विशां पते। <br>पाञ्चालापसदाद्य त्वां प्रेषयिष्यामि मृत्यवे   ॥08-042-023॥</td></tr>
<tr><td>पापं हि यत्त्वया कर्म घ्नता द्रोणं पुरा कृतम्। <br>अद्य त्वा पत्स्यते तद्वै यथा ह्यकुशलं तथा   ॥08-042-024॥</td></tr>
<tr><td>अरक्ष्यमाणः पार्थेन यदि तिष्ठसि संयुगे। <br>नापक्रमसि वा मूढ सत्यमेतद्ब्रवीमि ते   ॥08-042-025॥</td></tr>
<tr><td>एवमुक्तः प्रत्युवाच धृष्टद्युम्नः प्रतापवान्। <br>प्रतिवाक्यं स एवासिर्मामको दास्यते तव। <br>येनैव ते पितुर्दत्तं यतमानस्य संयुगे   ॥08-042-026॥</td></tr>
<tr><td>यदि तावन्मया द्रोणो निहतो ब्राह्मणब्रुवः। <br>त्वामिदानीं कथं युद्धे न हनिष्यामि विक्रमात्   ॥08-042-027॥</td></tr>
<tr><td>एवमुक्त्वा महाराज सेनापतिरमर्षणः। <br>निशितेनाथ बाणेन द्रौणिं विव्याध पार्षतः   ॥08-042-028॥</td></tr>
<tr><td>ततो द्रौणिः सुसंक्रुद्धः शरैः संनतपर्वभिः। <br>प्राच्छादयद्दिशो राजन्धृष्टद्युम्नस्य संयुगे   ॥08-042-029॥</td></tr>
<tr><td>नैवान्तरिक्षं न दिशो नैव योधाः समन्ततः। <br>दृश्यन्ते वै महाराज शरैश्छन्नाः सहस्रशः   ॥08-042-030॥</td></tr>
<tr><td>तथैव पार्षतो राजन्द्रौणिमाहवशोभिनम्। <br>शरैः संछादयामास सूतपुत्रस्य पश्यतः   ॥08-042-031॥</td></tr>
<tr><td>राधेयोऽपि महाराज पाञ्चालान्सह पाण्डवैः। <br>द्रौपदेयान्युधामन्युं सात्यकिं च महारथम्। <br>एकः स वारयामास प्रेक्षणीयः समन्ततः   ॥08-042-032॥</td></tr>
<tr><td>धृष्टद्युम्नोऽपि समरे द्रौणेश्चिच्छेद कार्मुकम्। <br>तदपास्य धनुश्छिन्नमन्यदादत्त कार्मुकम्। <br>वेगवत्समरे घोरं शरांश्चाशीविषोपमान्   ॥08-042-033॥</td></tr>
<tr><td>स पार्षतस्य राजेन्द्र धनुः शक्तिं गदां ध्वजम्। <br>हयान्सूतं रथं चैव निमेषाद्व्यधमच्छरैः   ॥08-042-034॥</td></tr>
<tr><td>स छिन्नधन्वा विरथो हताश्वो हतसारथिः। <br>खड्गमादत्त विपुलं शतचन्द्रं च भानुमत्   ॥08-042-035॥</td></tr>
<tr><td>द्रौणिस्तदपि राजेन्द्र भल्लैः क्षिप्रं महारथः। <br>चिच्छेद समरे वीरः क्षिप्रहस्तो दृढायुधः। <br>रथादनवरूढस्य तदद्भुतमिवाभवत्   ॥08-042-036॥</td></tr>
<tr><td>धृष्टद्युम्नं तु विरथं हताश्वं छिन्नकार्मुकम्। <br>शरैश्च बहुधा विद्धमस्त्रैश्च शकलीकृतम्। <br>नातरद्भरतश्रेष्ठ यतमानो महारथः   ॥08-042-037॥</td></tr>
<tr><td>तस्यान्तमिषुभी राजन्यदा द्रौणिर्न जग्मिवान्। <br>अथ त्यक्त्वा धनुर्वीरः पार्षतं त्वरितोऽन्वगात्   ॥08-042-038॥</td></tr>
<tr><td>आसीदाद्रवतो राजन्वेगस्तस्य महात्मनः। <br>गरुडस्येव पततो जिघृक्षोः पन्नगोत्तमम्   ॥08-042-039॥</td></tr>
<tr><td>एतस्मिन्नेव काले तु माधवोऽर्जुनमब्रवीत्। <br>पश्य पार्थ यथा द्रौणिः पार्षतस्य वधं प्रति। <br>यत्नं करोति विपुलं हन्याच्चैनमसंशयम्   ॥08-042-040॥</td></tr>
<tr><td>तं मोचय महाबाहो पार्षतं शत्रुतापनम्। <br>द्रौणेरास्यमनुप्राप्तं मृत्योरास्यगतं यथा   ॥08-042-041॥</td></tr>
<tr><td>एवमुक्त्वा महाराज वासुदेवः प्रतापवान्। <br>प्रैषयत्तत्र तुरगान्यत्र द्रौणिर्व्यवस्थितः   ॥08-042-042॥</td></tr>
<tr><td>ते हयाश्चन्द्रसंकाशाः केशवेन प्रचोदिताः। <br>पिबन्त इव तद्व्योम जग्मुर्द्रौणिरथं प्रति   ॥08-042-043॥</td></tr>
<tr><td>दृष्ट्वायान्तौ महावीर्यावुभौ कृष्णधनंजयौ। <br>धृष्टद्युम्नवधे राजंश्चक्रे यत्नं महाबलः   ॥08-042-044॥</td></tr>
<tr><td>विकृष्यमाणं दृष्ट्वैव धृष्टद्युम्नं जनेश्वर। <br>शरांश्चिक्षेप वै पार्थो द्रौणिं प्रति महाबलः   ॥08-042-045॥</td></tr>
<tr><td>ते शरा हेमविकृता गाण्डीवप्रेषिता भृशम्। <br>द्रौणिमासाद्य विविशुर्वल्मीकमिव पन्नगाः   ॥08-042-046॥</td></tr>
<tr><td>स विध्वस्तैः शरैर्घोरैर्द्रोणपुत्रः प्रतापवान्। <br>रथमारुरुहे वीरो धनंजयशरार्दितः। <br>प्रगृह्य च धनुः श्रेष्ठं पार्थं विव्याध सायकैः   ॥08-042-047॥</td></tr>
<tr><td>एतस्मिन्नन्तरे वीरः सहदेवो जनाधिप। <br>अपोवाह रथेनाजौ पार्षतं शत्रुतापनम्   ॥08-042-048॥</td></tr>
<tr><td>अर्जुनोऽपि महाराज द्रौणिं विव्याध पत्रिभिः। <br>तं द्रोणपुत्रः संक्रुद्धो बाह्वोरुरसि चार्दयत्   ॥08-042-049॥</td></tr>
<tr><td>क्रोधितस्तु रणे पार्थो नाराचं कालसंमितम्। <br>द्रोणपुत्राय चिक्षेप कालदण्डमिवापरम्। <br>स ब्राह्मणस्यांसदेशे निपपात महाद्युतिः   ॥08-042-050॥</td></tr>
<tr><td>स विह्वलो महाराज शरवेगेन संयुगे। <br>निषसाद रथोपस्थे वैक्लव्यं च परं ययौ   ॥08-042-051॥</td></tr>
<tr><td>ततः कर्णो महाराज व्याक्षिपद्विजयं धनुः। <br>अर्जुनं समरे क्रुद्धः प्रेक्षमाणो मुहुर्मुहुः। <br>द्वैरथं चापि पार्थेन कामयानो महारणे   ॥08-042-052॥</td></tr>
<tr><td>तं तु हित्वा हतं वीरं सारथिः शत्रुकर्शनम्। <br>अपोवाह रथेनाजौ त्वरमाणो रणाजिरात्   ॥08-042-053॥</td></tr>
<tr><td>अथोत्क्रुष्टं महाराज पाञ्चालैर्जितकाशिभिः। <br>मोक्षितं पार्षतं दृष्ट्वा द्रोणपुत्रं च पीडितम्   ॥08-042-054॥</td></tr>
<tr><td>वादित्राणि च दिव्यानि प्रावाद्यन्त सहस्रशः। <br>सिंहनादश्च संजज्ञे दृष्ट्वा घोरं महाद्भुतम्   ॥08-042-055॥</td></tr>
<tr><td>एवं कृत्वाब्रवीत्पार्थो वासुदेवं धनंजयः। <br>याहि संशप्तकान्कृष्ण कार्यमेतत्परं मम   ॥08-042-056॥</td></tr>
<tr><td>ततः प्रयातो दाशार्हः श्रुत्वा पाण्डवभाषितम्। <br>रथेनातिपताकेन मनोमारुतरंहसा   ॥08-042-057॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>निवृत्ते भीमसेने च पाण्डवे च युधिष्ठिरे। <br>वध्यमाने बले चापि मामके पाण्डुसृञ्जयैः   ॥08-044-001॥</td></tr>
<tr><td>द्रवमाणे बलौघे च निराक्रन्दे मुहुर्मुहुः। <br>किमकुर्वन्त कुरवस्तन्ममाचक्ष्व संजय   ॥08-044-002॥</td></tr>
<tr><td> संजय उवाच। <br>दृष्ट्वा भीमं महाबाहुं सूतपुत्रः प्रतापवान्। <br>क्रोधरक्तेक्षणो राजन्भीमसेनमुपाद्रवत्   ॥08-044-003॥</td></tr>
<tr><td>तावकं च बलं दृष्ट्वा भीमसेनात्पराङ्मुखम्। <br>यत्नेन महता राजन्पर्यवस्थापयद्बली   ॥08-044-004॥</td></tr>
<tr><td>व्यवस्थाप्य महाबाहुस्तव पुत्रस्य वाहिनीम्। <br>प्रत्युद्ययौ तदा कर्णः पाण्डवान्युद्धदुर्मदान्   ॥08-044-005॥</td></tr>
<tr><td>प्रत्युद्ययुस्तु राधेयं पाण्डवानां महारथाः। <br>धुन्वानाः कार्मुकाण्याजौ विक्षिपन्तश्च सायकान्   ॥08-044-006॥</td></tr>
<tr><td>भीमसेनः शिनेर्नप्ता शिखण्डी जनमेजयः। <br>धृष्टद्युम्नश्च बलवान्सर्वे चापि प्रभद्रकाः   ॥08-044-007॥</td></tr>
<tr><td>पाञ्चालाश्च नरव्याघ्राः समन्तात्तव वाहिनीम्। <br>अभ्यद्रवन्त संक्रुद्धाः समरे जितकाशिनः   ॥08-044-008॥</td></tr>
<tr><td>तथैव तावका राजन्पाण्डवानामनीकिनीम्। <br>अभ्यद्रवन्त त्वरिता जिघांसन्तो महारथाः   ॥08-044-009॥</td></tr>
<tr><td>रथनागाश्वकलिलं पत्तिध्वजसमाकुलम्। <br>बभूव पुरुषव्याघ्र सैन्यमद्भुतदर्शनम्   ॥08-044-010॥</td></tr>
<tr><td>शिखण्डी च ययौ कर्णं धृष्टद्युम्नः सुतं तव। <br>दुःशासनं महाराज महत्या सेनया वृतम्   ॥08-044-011॥</td></tr>
<tr><td>नकुलो वृषसेनं च चित्रसेनं युधिष्ठिरः। <br>उलूकं समरे राजन्सहदेवः समभ्ययात्   ॥08-044-012॥</td></tr>
<tr><td>सात्यकिः शकुनिं चापि भीमसेनश्च कौरवान्। <br>अर्जुनं च रणे यत्तं द्रोणपुत्रो महारथः   ॥08-044-013॥</td></tr>
<tr><td>युधामन्युं महेष्वासं गौतमोऽभ्यपतद्रणे। <br>कृतवर्मा च बलवानुत्तमौजसमाद्रवत्   ॥08-044-014॥</td></tr>
<tr><td>भीमसेनः कुरून्सर्वान्पुत्रांश्च तव मारिष। <br>सहानीकान्महाबाहुरेक एवाभ्यवारयत्   ॥08-044-015॥</td></tr>
<tr><td>शिखण्डी च ततः कर्णं विचरन्तमभीतवत्। <br>भीष्महन्ता महाराज वारयामास पत्रिभिः   ॥08-044-016॥</td></tr>
<tr><td>प्रतिरब्धस्ततः कर्णो रोषात्प्रस्फुरिताधरः। <br>शिखण्डिनं त्रिभिर्बाणैर्भ्रुवोर्मध्ये व्यताडयत्   ॥08-044-017॥</td></tr>
<tr><td>धारयंस्तु स तान्बाणाञ्शिखण्डी बह्वशोभत। <br>राजतः पर्वतो यद्वत्त्रिभिः शृङ्गैः समन्वितः   ॥08-044-018॥</td></tr>
<tr><td>सोऽतिविद्धो महेष्वासः सूतपुत्रेण संयुगे। <br>कर्णं विव्याध समरे नवत्या निशितैः शरैः   ॥08-044-019॥</td></tr>
<tr><td>तस्य कर्णो हयान्हत्वा सारथिं च त्रिभिः शरैः। <br>उन्ममाथ ध्वजं चास्य क्षुरप्रेण महारथः   ॥08-044-020॥</td></tr>
<tr><td>हताश्वात्तु ततो यानादवप्लुत्य महारथः। <br>शक्तिं चिक्षेप कर्णाय संक्रुद्धः शत्रुतापनः   ॥08-044-021॥</td></tr>
<tr><td>तां छित्त्वा समरे कर्णस्त्रिभिर्भारत सायकैः। <br>शिखण्डिनमथाविध्यन्नवभिर्निशितैः शरैः   ॥08-044-022॥</td></tr>
<tr><td>कर्णचापच्युतान्बाणान्वर्जयंस्तु नरोत्तमः। <br>अपयातस्ततस्तूर्णं शिखण्डी जयतां वरः   ॥08-044-023॥</td></tr>
<tr><td>ततः कर्णो महाराज पाण्डुसैन्यान्यशातयत्। <br>तूलराशिं समासाद्य यथा वायुर्महाजवः   ॥08-044-024॥</td></tr>
<tr><td>धृष्टद्युम्नो महाराज तव पुत्रेण पीडितः। <br>दुःशासनं त्रिभिर्बाणैरभ्यविध्यत्स्तनान्तरे   ॥08-044-025॥</td></tr>
<tr><td>तस्य दुःशासनो बाहुं सव्यं विव्याध मारिष। <br>शितेन रुक्मपुङ्खेन भल्लेन नतपर्वणा   ॥08-044-026॥</td></tr>
<tr><td>धृष्टद्युम्नस्तु निर्विद्धः शरं घोरममर्षणः। <br>दुःशासनाय संक्रुद्धः प्रेषयामास भारत   ॥08-044-027॥</td></tr>
<tr><td>आपतन्तं महावेगं धृष्टद्युम्नसमीरितम्। <br>शरैश्चिच्छेद पुत्रस्ते त्रिभिरेव विशां पते   ॥08-044-028॥</td></tr>
<tr><td>अथापरैः सप्तदशैर्भल्लैः कनकभूषणैः। <br>धृष्टद्युम्नं समासाद्य बाह्वोरुरसि चार्दयत्   ॥08-044-029॥</td></tr>
<tr><td>ततः स पार्षतः क्रुद्धो धनुश्चिच्छेद मारिष। <br>क्षुरप्रेण सुतीक्ष्णेन तत उच्चुक्रुशुर्जनाः   ॥08-044-030॥</td></tr>
<tr><td>अथान्यद्धनुरादाय पुत्रस्ते भरतर्षभ। <br>धृष्टद्युम्नं शरव्रातैः समन्तात्पर्यवारयत्   ॥08-044-031॥</td></tr>
<tr><td>तव पुत्रस्य ते दृष्ट्वा विक्रमं तं महात्मनः। <br>व्यहसन्त रणे योधाः सिद्धाश्चाप्सरसां गणाः   ॥08-044-032॥</td></tr>
<tr><td>ततः प्रववृते युद्धं तावकानां परैः सह। <br>घोरं प्राणभृतां काले घोररूपं परंतप   ॥08-044-033॥</td></tr>
<tr><td>नकुलं वृषसेनस्तु विद्ध्वा पञ्चभिरायसैः। <br>पितुः समीपे तिष्ठन्तं त्रिभिरन्यैरविध्यत   ॥08-044-034॥</td></tr>
<tr><td>नकुलस्तु ततः क्रुद्धो वृषसेनं स्मयन्निव। <br>नाराचेन सुतीक्ष्णेन विव्याध हृदये दृढम्   ॥08-044-035॥</td></tr>
<tr><td>सोऽतिविद्धो बलवता शत्रुणा शत्रुकर्शनः। <br>शत्रुं विव्याध विंशत्या स च तं पञ्चभिः शरैः   ॥08-044-036॥</td></tr>
<tr><td>ततः शरसहस्रेण तावुभौ पुरुषर्षभौ। <br>अन्योन्यमाच्छादयतामथाभज्यत वाहिनी   ॥08-044-037॥</td></tr>
<tr><td>दृष्ट्वा तु प्रद्रुतां सेनां धार्तराष्ट्रस्य सूतजः। <br>निवारयामास बलादनुपत्य विशां पते। <br>निवृत्ते तु ततः कर्णे नकुलः कौरवान्ययौ   ॥08-044-038॥</td></tr>
<tr><td>कर्णपुत्रस्तु समरे हित्वा नकुलमेव तु। <br>जुगोप चक्रं त्वरितं राधेयस्यैव मारिष   ॥08-044-039॥</td></tr>
<tr><td>उलूकस्तु रणे क्रुद्धः सहदेवेन वारितः। <br>तस्याश्वांश्चतुरो हत्वा सहदेवः प्रतापवान्। <br>सारथिं प्रेषयामास यमस्य सदनं प्रति   ॥08-044-040॥</td></tr>
<tr><td>उलूकस्तु ततो यानादवप्लुत्य विशां पते। <br>त्रिगर्तानां बलं पूर्णं जगाम पितृनन्दनः   ॥08-044-041॥</td></tr>
<tr><td>सात्यकिः शकुनिं विद्ध्वा विंशत्या निशितैः शरैः। <br>ध्वजं चिच्छेद भल्लेन सौबलस्य हसन्निव   ॥08-044-042॥</td></tr>
<tr><td>सौबलस्तस्य समरे क्रुद्धो राजन्प्रतापवान्। <br>विदार्य कवचं भूयो ध्वजं चिच्छेद काञ्चनम्   ॥08-044-043॥</td></tr>
<tr><td>अथैनं निशितैर्बाणैः सात्यकिः प्रत्यविध्यत। <br>सारथिं च महाराज त्रिभिरेव समार्दयत्। <br>अथास्य वाहांस्त्वरितः शरैर्निन्ये यमक्षयम्   ॥08-044-044॥</td></tr>
<tr><td>ततोऽवप्लुत्य सहसा शकुनिर्भरतर्षभ। <br>आरुरोह रथं तूर्णमुलूकस्य महारथः। <br>अपोवाहाथ शीघ्रं स शैनेयाद्युद्धशालिनः   ॥08-044-045॥</td></tr>
<tr><td>सात्यकिस्तु रणे राजंस्तावकानामनीकिनीम्। <br>अभिदुद्राव वेगेन ततोऽनीकमभिद्यत   ॥08-044-046॥</td></tr>
<tr><td>शैनेयशरनुन्नं तु ततः सैन्यं विशां पते। <br>भेजे दश दिशस्तूर्णं न्यपतच्च गतासुवत्   ॥08-044-047॥</td></tr>
<tr><td>भीमसेनं तव सुतो वारयामास संयुगे। <br>तं तु भीमो मुहूर्तेन व्यश्वसूतरथध्वजम्। <br>चक्रे लोकेश्वरं तत्र तेनातुष्यन्त चारणाः   ॥08-044-048॥</td></tr>
<tr><td>ततोऽपायान्नृपस्तत्र भीमसेनस्य गोचरात्। <br>कुरुसैन्यं ततः सर्वं भीमसेनमुपाद्रवत्। <br>तत्र रावो महानासीद्भीममेकं जिघांसताम्   ॥08-044-049॥</td></tr>
<tr><td>युधामन्युः कृपं विद्ध्वा धनुरस्याशु चिच्छिदे। <br>अथान्यद्धनुरादाय कृपः शस्त्रभृतां वरः   ॥08-044-050॥</td></tr>
<tr><td>युधामन्योर्ध्वजं सूतं छत्रं चापातयत्क्षितौ। <br>ततोऽपायाद्रथेनैव युधामन्युर्महारथः   ॥08-044-051॥</td></tr>
<tr><td>उत्तमौजास्तु हार्दिक्यं शरैर्भीमपराक्रमम्। <br>छादयामास सहसा मेघो वृष्ट्या यथाचलम्   ॥08-044-052॥</td></tr>
<tr><td>तद्युद्धं सुमहच्चासीद्घोररूपं परंतप। <br>यादृशं न मया युद्धं दृष्टपूर्वं विशां पते   ॥08-044-053॥</td></tr>
<tr><td>कृतवर्मा ततो राजन्नुत्तमौजसमाहवे। <br>हृदि विव्याध स तदा रथोपस्थ उपाविशत्   ॥08-044-054॥</td></tr>
<tr><td>सारथिस्तमपोवाह रथेन रथिनां वरम्। <br>ततस्तु सत्वरं राजन्पाण्डुसैन्यमुपाद्रवत्   ॥08-044-055॥</td></tr>
</table>
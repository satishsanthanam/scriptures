Verse
 संजय उवाच। <br>अथाब्रवीद्वासुदेवो रथस्थो; राधेय दिष्ट्या स्मरसीह धर्मम्। <br>प्रायेण नीचा व्यसनेषु मग्ना; निन्दन्ति दैवं कुकृतं न तत्तत्   ॥08-067-001॥
यद्द्रौपदीमेकवस्त्रां सभाया;मानाय्य त्वं चैव सुयोधनश्च। <br>दुःशासनः शकुनिः सौबलश्च; न ते कर्ण प्रत्यभात्तत्र धर्मः   ॥08-067-002॥
यदा सभायां कौन्तेयमनक्षज्ञं युधिष्ठिरम्। <br>अक्षज्ञः शकुनिर्जेता तदा धर्मः क्व ते गतः   ॥08-067-003॥
यदा रजस्वलां कृष्णां दुःशासनवशे स्थिताम्। <br>सभायां प्राहसः कर्ण क्व ते धर्मस्तदा गतः   ॥08-067-004॥
राज्यलुब्धः पुनः कर्ण समाह्वयसि पाण्डवम्। <br>गान्धारराजमाश्रित्य क्व ते धर्मस्तदा गतः   ॥08-067-005॥
एवमुक्ते तु राधेये वासुदेवेन पाण्डवम्। <br>मन्युरभ्याविशत्तीव्रः स्मृत्वा तत्तद्धनंजयम्   ॥08-067-006॥
तस्य क्रोधेन सर्वेभ्यः स्रोतोभ्यस्तेजसोऽर्चिषः। <br>प्रादुरासन्महाराज तदद्भुतमिवाभवत्   ॥08-067-007॥
तं समीक्ष्य ततः कर्णो ब्रह्मास्त्रेण धनंजयम्। <br>अभ्यवर्षत्पुनर्यत्नमकरोद्रथसर्जने। <br>तदस्त्रमस्त्रेणावार्य प्रजहारास्य पाण्डवः   ॥08-067-008॥
ततोऽन्यदस्त्रं कौन्तेयो दयितं जातवेदसः। <br>मुमोच कर्णमुद्दिश्य तत्प्रजज्वाल वै भृशम्   ॥08-067-009॥
वारुणेन ततः कर्णः शमयामास पावकम्। <br>जीमूतैश्च दिशः सर्वाश्चक्रे तिमिरदुर्दिनाः   ॥08-067-010॥
पाण्डवेयस्त्वसंभ्रान्तो वायव्यास्त्रेण वीर्यवान्। <br>अपोवाह तदाभ्राणि राधेयस्य प्रपश्यतः   ॥08-067-011॥
तं हस्तिकक्ष्याप्रवरं च बाणैः; सुवर्णमुक्तामणिवज्रमृष्टम्। <br>कालप्रयत्नोत्तमशिल्पियत्नैः; कृतं सुरूपं वितमस्कमुच्चैः   ॥08-067-012॥
ऊर्जस्करं तव सैन्यस्य नित्य;ममित्रवित्रासनमीड्यरूपम्। <br>विख्यातमादित्यसमस्य लोके; त्विषा समं पावकभानुचन्द्रैः   ॥08-067-013॥
ततः क्षुरेणाधिरथेः किरीटी; सुवर्णपुङ्खेन शितेन यत्तः। <br>श्रिया ज्वलन्तं ध्वजमुन्ममाथ; महारथस्याधिरथेर्महात्मा   ॥08-067-014॥
यशश्च धर्मश्च जयश्च मारिष; प्रियाणि सर्वाणि च तेन केतुना। <br>तदा कुरूणां हृदयानि चापत;न्बभूव हाहेति च निस्वनो महान्   ॥08-067-015॥
अथ त्वरन्कर्णवधाय पाण्डवो; महेन्द्रवज्रानलदण्डसंनिभम्। <br>आदत्त पार्थोऽञ्जलिकं निषङ्गा;त्सहस्ररश्मेरिव रश्मिमुत्तमम्   ॥08-067-016॥
मर्मच्छिदं शोणितमांसदिग्धं; वैश्वानरार्कप्रतिमं महार्हम्। <br>नराश्वनागासुहरं त्र्यरत्निं; षड्वाजमञ्जोगतिमुग्रवेगम्   ॥08-067-017॥
सहस्रनेत्राशनितुल्यतेजसं; समानक्रव्यादमिवातिदुःसहम्। <br>पिनाकनारायणचक्रसंनिभं; भयंकरं प्राणभृतां विनाशनम्   ॥08-067-018॥
युक्त्वा महास्त्रेण परेण मन्त्रवि;द्विकृष्य गाण्डीवमुवाच सस्वनम्। <br>अयं महास्त्रोऽप्रतिमो धृतः शरः; शरीरभिच्चासुहरश्च दुर्हृदः   ॥08-067-019॥
तपोऽस्ति तप्तं गुरवश्च तोषिता; मया यदिष्टं सुहृदां तथा श्रुतम्। <br>अनेन सत्येन निहन्त्वयं शरः; सुदंशितः कर्णमरिं ममाजितः   ॥08-067-020॥
इत्यूचिवांस्तं स मुमोच बाणं; धनंजयः कर्णवधाय घोरम्। <br>कृत्यामथर्वाङ्गिरसीमिवोग्रां; दीप्तामसह्यां युधि मृत्युनापि   ॥08-067-021॥
ब्रुवन्किरीटी तमतिप्रहृष्टो; अयं शरो मे विजयावहोऽस्तु। <br>जिघांसुरर्केन्दुसमप्रभावः; कर्णं समाप्तिं नयतां यमाय   ॥08-067-022॥
तेनेषुवर्येण किरीटमाली; प्रहृष्टरूपो विजयावहेन। <br>जिघांसुरर्केन्दुसमप्रभेण; चक्रे विषक्तं रिपुमाततायी   ॥08-067-023॥
तदुद्यतादित्यसमानवर्चसं; शरन्नभोमध्यगभास्करोपमम्। <br>वराङ्गमुर्व्यामपतच्चमूपते;र्दिवाकरोऽस्तादिव रक्तमण्डलः   ॥08-067-024॥
तदस्य देही सततं सुखोदितं; स्वरूपमत्यर्थमुदारकर्मणः। <br>परेण कृच्छ्रेण शरीरमत्यज;द्गृहं महर्द्धीव ससङ्गमीश्वरः   ॥08-067-025॥
शरैर्विभुग्नं व्यसु तद्विवर्मणः; पपात कर्णस्य शरीरमुच्छ्रितम्। <br>स्रवद्व्रणं गैरिकतोयविस्रवं; गिरेर्यथा वज्रहतं शिरस्तथा   ॥08-067-026॥
देहात्तु कर्णस्य निपातितस्य; तेजो दीप्तं खं विगाह्याचिरेण। <br>तदद्भुतं सर्वमनुष्ययोधाः; पश्यन्ति राजन्निहते स्म कर्णे   ॥08-067-027॥
तं सोमकाः प्रेक्ष्य हतं शयानं; प्रीता नादं सह सैन्यैरकुर्वन्। <br>तूर्याणि चाजघ्नुरतीव हृष्टा; वासांसि चैवादुधुवुर्भुजांश्च। <br>बलान्विताश्चाप्यपरे ह्यनृत्य;न्नन्योन्यमाश्लिष्य नदन्त ऊचुः   ॥08-067-028॥
दृष्ट्वा तु कर्णं भुवि निष्टनन्तं; हतं रथात्सायकेनावभिन्नम्। <br>महानिलेनाग्निमिवापविद्धं; यज्ञावसाने शयने निशान्ते   ॥08-067-029॥
शरैराचितसर्वाङ्गः शोणितौघपरिप्लुतः। <br>विभाति देहः कर्णस्य स्वरश्मिभिरिवांशुमान्   ॥08-067-030॥
प्रताप्य सेनामामित्रीं दीप्तैः शरगभस्तिभिः। <br>बलिनार्जुनकालेन नीतोऽस्तं कर्णभास्करः   ॥08-067-031॥
अस्तं गच्छन्यथादित्यः प्रभामादाय गच्छति। <br>एवं जीवितमादाय कर्णस्येषुर्जगाम ह   ॥08-067-032॥
अपराह्णे पराह्णस्य सूतपुत्रस्य मारिष। <br>छिन्नमञ्जलिकेनाजौ सोत्सेधमपतच्छिरः   ॥08-067-033॥
उपर्युपरि सैन्यानां तस्य शत्रोस्तदञ्जसा। <br>शिरः कर्णस्य सोत्सेधमिषुः सोऽपाहरद्द्रुतम्   ॥08-067-034॥
 संजय उवाच। <br>कर्णं तु शूरं पतितं पृथिव्यां; शराचितं शोणितदिग्धगात्रम्। <br>दृष्ट्वा शयानं भुवि मद्रराज;श्छिन्नध्वजेनापययौ रथेन   ॥08-067-035॥
कर्णे हते कुरवः प्राद्रवन्त; भयार्दिता गाढविद्धाश्च संख्ये। <br>अवेक्षमाणा मुहुरर्जुनस्य; ध्वजं महान्तं वपुषा ज्वलन्तम्   ॥08-067-036॥
सहस्रनेत्रप्रतिमानकर्मणः; सहस्रपत्रप्रतिमाननं शुभम्। <br>सहस्ररश्मिर्दिनसंक्षये यथा; तथापतत्तस्य शिरो वसुंधराम्   ॥08-067-037॥

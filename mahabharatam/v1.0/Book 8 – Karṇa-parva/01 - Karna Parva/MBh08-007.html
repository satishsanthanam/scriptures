<table border = "1"><tr><td>Verse</td></tr>
<tr><td> धृतराष्ट्र उवाच। <br>सेनापत्यं तु संप्राप्य कर्णो वैकर्तनस्तदा। <br>तथोक्तश्च स्वयं राज्ञा स्निग्धं भ्रातृसमं वचः   ॥08-007-001॥</td></tr>
<tr><td>योगमाज्ञाप्य सेनाया आदित्येऽभ्युदिते तदा। <br>अकरोत्किं महाप्राज्ञस्तन्ममाचक्ष्व संजय   ॥08-007-002॥</td></tr>
<tr><td> संजय उवाच। <br>कर्णस्य मतमाज्ञाय पुत्रस्ते भरतर्षभ। <br>योगमाज्ञापयामास नान्दीतूर्यपुरःसरम्   ॥08-007-003॥</td></tr>
<tr><td>महत्यपररात्रे तु तव पुत्रस्य मारिष। <br>योगो योगेति सहसा प्रादुरासीन्महास्वनः   ॥08-007-004॥</td></tr>
<tr><td>नागानां कल्पमानानां रथानां च वरूथिनाम्। <br>संनह्यतां पदातीनां वाजिनां च विशां पते   ॥08-007-005॥</td></tr>
<tr><td>क्रोशतां चापि योधानां त्वरितानां परस्परम्। <br>बभूव तुमुलः शब्दो दिवस्पृक्सुमहांस्तदा   ॥08-007-006॥</td></tr>
<tr><td>ततः श्वेतपताकेन बालार्काकारवाजिना। <br>हेमपृष्ठेन धनुषा हस्तिकक्ष्येण केतुना   ॥08-007-007॥</td></tr>
<tr><td>तूणेन शरपूर्णेन साङ्गदेन वरूथिना। <br>शतघ्नीकिङ्किणीशक्तिशूलतोमरधारिणा   ॥08-007-008॥</td></tr>
<tr><td>कार्मुकेणोपपन्नेन विमलादित्यवर्चसा। <br>रथेनातिपताकेन सूतपुत्रो व्यदृश्यत   ॥08-007-009॥</td></tr>
<tr><td>धमन्तं वारिजं तात हेमजालविभूषितम्। <br>विधुन्वानं महच्चापं कार्तस्वरविभूषितम्   ॥08-007-010॥</td></tr>
<tr><td>दृष्ट्वा कर्णं महेष्वासं रथस्थं रथिनां वरम्। <br>भानुमन्तमिवोद्यन्तं तमो घ्नन्तं सहस्रशः   ॥08-007-011॥</td></tr>
<tr><td>न भीष्मव्यसनं केचिन्नापि द्रोणस्य मारिष। <br>नान्येषां पुरुषव्याघ्र मेनिरे तत्र कौरवाः   ॥08-007-012॥</td></tr>
<tr><td>ततस्तु त्वरयन्योधाञ्शङ्खशब्देन मारिष। <br>कर्णो निष्कासयामास कौरवाणां वरूथिनीम्   ॥08-007-013॥</td></tr>
<tr><td>व्यूहं व्यूह्य महेष्वासो माकरं शत्रुतापनः। <br>प्रत्युद्ययौ तदा कर्णः पाण्डवान्विजिगीषया   ॥08-007-014॥</td></tr>
<tr><td>मकरस्य तु तुण्डे वै कर्णो राजन्व्यवस्थितः। <br>नेत्राभ्यां शकुनिः शूर उलूकश्च महारथः   ॥08-007-015॥</td></tr>
<tr><td>द्रोणपुत्रस्तु शिरसि ग्रीवायां सर्वसोदराः। <br>मध्ये दुर्योधनो राजा बलेन महता वृतः   ॥08-007-016॥</td></tr>
<tr><td>वामे पादे तु राजेन्द्र कृतवर्मा व्यवस्थितः। <br>नारायणबलैर्युक्तो गोपालैर्युद्धदुर्मदः   ॥08-007-017॥</td></tr>
<tr><td>पादे तु दक्षिणे राजन्गौतमः सत्यविक्रमः। <br>त्रिगर्तैश्च महेष्वासैर्दाक्षिणात्यैश्च संवृतः   ॥08-007-018॥</td></tr>
<tr><td>अनुपादस्तु यो वामस्तत्र शल्यो व्यवस्थितः। <br>महत्या सेनया सार्धं मद्रदेशसमुत्थया   ॥08-007-019॥</td></tr>
<tr><td>दक्षिणे तु महाराज सुषेणः सत्यसंगरः। <br>वृतो रथसहस्रैश्च दन्तिनां च शतैस्तथा   ॥08-007-020॥</td></tr>
<tr><td>पुच्छे आस्तां महावीरौ भ्रातरौ पार्थिवौ तदा। <br>चित्रसेनश्च चित्रश्च महत्या सेनया वृतौ   ॥08-007-021॥</td></tr>
<tr><td>ततः प्रयाते राजेन्द्र कर्णे नरवरोत्तमे। <br>धनंजयमभिप्रेक्ष्य धर्मराजोऽब्रवीदिदम्   ॥08-007-022॥</td></tr>
<tr><td>पश्य पार्थ महासेनां धार्तराष्ट्रस्य संयुगे। <br>कर्णेन निर्मितां वीर गुप्तां वीरैर्महारथैः   ॥08-007-023॥</td></tr>
<tr><td>हतवीरतमा ह्येषा धार्तराष्ट्री महाचमूः। <br>फल्गुशेषा महाबाहो तृणैस्तुल्या मता मम   ॥08-007-024॥</td></tr>
<tr><td>एको ह्यत्र महेष्वासः सूतपुत्रो व्यवस्थितः। <br>सदेवासुरगन्धर्वैः सकिंनरमहोरगैः। <br>चराचरैस्त्रिभिर्लोकैर्योऽजय्यो रथिनां वरः   ॥08-007-025॥</td></tr>
<tr><td>तं हत्वाद्य महाबाहो विजयस्तव फल्गुन। <br>उद्धृतश्च भवेच्छल्यो मम द्वादशवार्षिकः। <br>एवं ज्ञात्वा महाबाहो व्यूहं व्यूह यथेच्छसि   ॥08-007-026॥</td></tr>
<tr><td>भ्रातुस्तद्वचनं श्रुत्वा पाण्डवः श्वेतवाहनः। <br>अर्धचन्द्रेण व्यूहेन प्रत्यव्यूहत तां चमूम्   ॥08-007-027॥</td></tr>
<tr><td>वामपार्श्वेऽभवद्राजन्भीमसेनो व्यवस्थितः। <br>दक्षिणे च महेष्वासो धृष्टद्युम्नो महाबलः   ॥08-007-028॥</td></tr>
<tr><td>मध्ये व्यूहस्य साक्षात्तु पाण्डवः कृष्णसारथिः। <br>नकुलः सहदेवश्च धर्मराजश्च पृष्ठतः   ॥08-007-029॥</td></tr>
<tr><td>चक्ररक्षौ तु पाञ्चाल्यौ युधामन्यूत्तमौजसौ। <br>नार्जुनं जहतुर्युद्धे पाल्यमानौ किरीटिना   ॥08-007-030॥</td></tr>
<tr><td>शेषा नृपतयो वीराः स्थिता व्यूहस्य दंशिताः। <br>यथाभावं यथोत्साहं यथासत्त्वं च भारत   ॥08-007-031॥</td></tr>
<tr><td>एवमेतन्महाव्यूहं व्यूह्य भारत पाण्डवाः। <br>तावकाश्च महेष्वासा युद्धायैव मनो दधुः   ॥08-007-032॥</td></tr>
<tr><td>दृष्ट्वा व्यूढां तव चमूं सूतपुत्रेण संयुगे। <br>निहतान्पाण्डवान्मेने तव पुत्रः सहान्वयः   ॥08-007-033॥</td></tr>
<tr><td>तथैव पाण्डवीं सेनां व्यूढां दृष्ट्वा युधिष्ठिरः। <br>धार्तराष्ट्रान्हतान्मेने सकर्णान्वै जनाधिप   ॥08-007-034॥</td></tr>
<tr><td>ततः शङ्खाश्च भेर्यश्च पणवानकगोमुखाः। <br>सहसैवाभ्यहन्यन्त सशब्दाश्च समन्ततः   ॥08-007-035॥</td></tr>
<tr><td>सेनयोरुभयो राजन्प्रावाद्यन्त महास्वनाः। <br>सिंहनादश्च संजज्ञे शूराणां जयगृद्धिनाम्   ॥08-007-036॥</td></tr>
<tr><td>हयहेषितशब्दाश्च वारणानां च बृंहितम्। <br>रथनेमिस्वनाश्चोग्राः संबभूवुर्जनाधिप   ॥08-007-037॥</td></tr>
<tr><td>न द्रोणव्यसनं कश्चिज्जानीते भरतर्षभ। <br>दृष्ट्वा कर्णं महेष्वासं मुखे व्यूहस्य दंशितम्   ॥08-007-038॥</td></tr>
<tr><td>उभे सेने महासत्त्वे प्रहृष्टनरकुञ्जरे। <br>योद्धुकामे स्थिते राजन्हन्तुमन्योन्यमञ्जसा   ॥08-007-039॥</td></tr>
<tr><td>तत्र यत्तौ सुसंरब्धौ दृष्ट्वान्योन्यं व्यवस्थितौ। <br>अनीकमध्ये राजेन्द्र रेजतुः कर्णपाण्डवौ   ॥08-007-040॥</td></tr>
<tr><td>नृत्यमाने तु ते सेने समेयातां परस्परम्। <br>तयोः पक्षैः प्रपक्षैश्च निर्जग्मुर्वै युयुत्सवः   ॥08-007-041॥</td></tr>
<tr><td>ततः प्रववृते युद्धं नरवारणवाजिनाम्। <br>रथिनां च महाराज अन्योन्यं निघ्नतां दृढम्   ॥08-007-042॥</td></tr>
</table>
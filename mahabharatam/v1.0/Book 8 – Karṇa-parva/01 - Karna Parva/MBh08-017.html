<table border = "1"><tr><td>Verse</td></tr>
<tr><td> संजय उवाच। <br>हस्तिभिस्तु महामात्रास्तव पुत्रेण चोदिताः। <br>धृष्टद्युम्नं जिघांसन्तः क्रुद्धाः पार्षतमभ्ययुः   ॥08-017-001॥</td></tr>
<tr><td>प्राच्याश्च दाक्षिणात्याश्च प्रवीरा गजयोधिनः। <br>अङ्गा वङ्गाश्च पुण्ड्राश्च मागधास्ताम्रलिप्तकाः   ॥08-017-002॥</td></tr>
<tr><td>मेकलाः कोशला मद्रा दशार्णा निषधास्तथा। <br>गजयुद्धेषु कुशलाः कलिङ्गैः सह भारत   ॥08-017-003॥</td></tr>
<tr><td>शरतोमरनाराचैर्वृष्टिमन्त इवाम्बुदाः। <br>सिषिचुस्ते ततः सर्वे पाञ्चालाचलमाहवे   ॥08-017-004॥</td></tr>
<tr><td>तान्संमिमर्दिषुर्नागान्पार्ष्ण्यङ्गुष्ठाङ्कुशैर्भृशम्। <br>पोथितान्पार्षतो बाणैर्नाराचैश्चाभ्यवीवृषत्   ॥08-017-005॥</td></tr>
<tr><td>एकैकं दशभिः षड्भिरष्टाभिरपि भारत। <br>द्विरदानभिविव्याध क्षिप्तैर्गिरिनिभाञ्शरैः। <br>प्रच्छाद्यमानो द्विरदैर्मेघैरिव दिवाकरः   ॥08-017-006॥</td></tr>
<tr><td>पर्यासुः पाण्डुपाञ्चाला नदन्तो निशितायुधाः। <br>तान्नागानभिवर्षन्तो ज्यातन्त्रीशरनादितैः   ॥08-017-007॥</td></tr>
<tr><td>नकुलः सहदेवश्च द्रौपदेयाः प्रभद्रकाः। <br>सात्यकिश्च शिखण्डी च चेकितानश्च वीर्यवान्   ॥08-017-008॥</td></tr>
<tr><td>ते म्लेच्छैः प्रेषिता नागा नरानश्वान्रथानपि। <br>हस्तैराक्षिप्य ममृदुः पद्भिश्चाप्यतिमन्यवः   ॥08-017-009॥</td></tr>
<tr><td>बिभिदुश्च विषाणाग्रैः समाक्षिप्य च चिक्षिपुः। <br>विषाणलग्नैश्चाप्यन्ये परिपेतुर्विभीषणाः   ॥08-017-010॥</td></tr>
<tr><td>प्रमुखे वर्तमानं तु द्विपं वङ्गस्य सात्यकिः। <br>नाराचेनोग्रवेगेन भित्त्वा मर्मण्यपातयत्   ॥08-017-011॥</td></tr>
<tr><td>तस्यावर्जितनागस्य द्विरदादुत्पतिष्यतः। <br>नाराचेनाभिनद्वक्षः सोऽपतद्भुवि सात्यकेः   ॥08-017-012॥</td></tr>
<tr><td>पुण्ड्रस्यापततो नागं चलन्तमिव पर्वतम्। <br>सहदेवः प्रयत्नात्तैर्नाराचैर्व्यहनत्त्रिभिः   ॥08-017-013॥</td></tr>
<tr><td>विपताकं वियन्तारं विवर्मध्वजजीवितम्। <br>तं कृत्वा द्विरदं भूयः सहदेवोऽङ्गमभ्यगात्   ॥08-017-014॥</td></tr>
<tr><td>सहदेवं तु नकुलो वारयित्वाङ्गमार्दयत्। <br>नाराचैर्यमदण्डाभैस्त्रिभिर्नागं शतेन च   ॥08-017-015॥</td></tr>
<tr><td>दिवाकरकरप्रख्यानङ्गश्चिक्षेप तोमरान्। <br>नकुलाय शतान्यष्टौ त्रिधैकैकं तु सोऽच्छिनत्   ॥08-017-016॥</td></tr>
<tr><td>तथार्धचन्द्रेण शिरस्तस्य चिच्छेद पाण्डवः। <br>स पपात हतो म्लेच्छस्तेनैव सह दन्तिना   ॥08-017-017॥</td></tr>
<tr><td>आचार्यपुत्रे निहते हस्तिशिक्षाविशारदे। <br>अङ्गाः क्रुद्धा महामात्रा नागैर्नकुलमभ्ययुः   ॥08-017-018॥</td></tr>
<tr><td>चलत्पताकैः प्रमुखैर्हेमकक्ष्यातनुच्छदैः। <br>मिमर्दिषन्तस्त्वरिताः प्रदीप्तैरिव पर्वतैः   ॥08-017-019॥</td></tr>
<tr><td>मेकलोत्कलकालिङ्गा निषादास्ताम्रलिप्तकाः। <br>शरतोमरवर्षाणि विमुञ्चन्तो जिघांसवः   ॥08-017-020॥</td></tr>
<tr><td>तैश्छाद्यमानं नकुलं दिवाकरमिवाम्बुदैः। <br>परि पेतुः सुसंरब्धाः पाण्डुपाञ्चालसोमकाः   ॥08-017-021॥</td></tr>
<tr><td>ततस्तदभवद्युद्धं रथिनां हस्तिभिः सह। <br>सृजतां शरवर्षाणि तोमरांश्च सहस्रशः   ॥08-017-022॥</td></tr>
<tr><td>नागानां प्रस्फुटुः कुम्भा मर्माणि विविधानि च। <br>दन्ताश्चैवातिविद्धानां नाराचैर्भूषणानि च   ॥08-017-023॥</td></tr>
<tr><td>तेषामष्टौ महानागांश्चतुःषष्ट्या सुतेजनैः। <br>सहदेवो जघानाशु ते पेतुः सह सादिभिः   ॥08-017-024॥</td></tr>
<tr><td>अञ्जोगतिभिरायम्य प्रयत्नाद्धनुरुत्तमम्। <br>नाराचैरहनन्नागान्नकुलः कुरुनन्दन   ॥08-017-025॥</td></tr>
<tr><td>ततः शैनेयपाञ्चाल्यौ द्रौपदेयाः प्रभद्रकाः। <br>शिखण्डी च महानागान्सिषिचुः शरवृष्टिभिः   ॥08-017-026॥</td></tr>
<tr><td>ते पाण्डुयोधाम्बुधरैः शत्रुद्विरदपर्वताः। <br>बाणवर्षैर्हताः पेतुर्वज्रवर्षैरिवाचलाः   ॥08-017-027॥</td></tr>
<tr><td>एवं हत्वा तव गजांस्ते पाण्डुनरकुञ्जराः। <br>द्रुतं सेनामवैक्षन्त भिन्नकूलामिवापगाम्   ॥08-017-028॥</td></tr>
<tr><td>ते तां सेनामवालोक्य पाण्डुपुत्रस्य सैनिकाः। <br>विक्षोभयित्वा च पुनः कर्णमेवाभिदुद्रुवुः   ॥08-017-029॥</td></tr>
<tr><td>सहदेवं ततः क्रुद्धं दहन्तं तव वाहिनीम्। <br>दुःशासनो महाराज भ्राता भ्रातरमभ्ययात्   ॥08-017-030॥</td></tr>
<tr><td>तौ समेतौ महायुद्धे दृष्ट्वा तत्र नराधिपाः। <br>सिंहनादरवांश्चक्रुर्वासांस्यादुधुवुश्च ह   ॥08-017-031॥</td></tr>
<tr><td>ततो भारत क्रुद्धेन तव पुत्रेण धन्विना। <br>पाण्डुपुत्रस्त्रिभिर्बाणैर्वक्षस्यभिहतो बली   ॥08-017-032॥</td></tr>
<tr><td>सहदेवस्ततो राजन्नाराचेन तवात्मजम्। <br>विद्ध्वा विव्याध सप्तत्या सारथिं च त्रिभिस्त्रिभिः   ॥08-017-033॥</td></tr>
<tr><td>दुःशासनस्तदा राजंश्छित्त्वा चापं महाहवे। <br>सहदेवं त्रिसप्तत्या बाह्वोरुरसि चार्दयत्   ॥08-017-034॥</td></tr>
<tr><td>सहदेवस्ततः क्रुद्धः खड्गं गृह्य महाहवे। <br>व्याविध्यत युधां श्रेष्ठः श्रीमांस्तव सुतं प्रति   ॥08-017-035॥</td></tr>
<tr><td>समार्गणगणं चापं छित्त्वा तस्य महानसिः। <br>निपपात ततो भूमौ च्युतः सर्प इवाम्बरात्   ॥08-017-036॥</td></tr>
<tr><td>अथान्यद्धनुरादाय सहदेवः प्रतापवान्। <br>दुःशासनाय चिक्षेप बाणमन्तकरं ततः   ॥08-017-037॥</td></tr>
<tr><td>तमापतन्तं विशिखं यमदण्डोपमत्विषम्। <br>खड्गेन शितधारेण द्विधा चिच्छेद कौरवः   ॥08-017-038॥</td></tr>
<tr><td>तमापतन्तं सहसा निस्त्रिंशं निशितैः शरैः। <br>पातयामास समरे सहदेवो हसन्निव   ॥08-017-039॥</td></tr>
<tr><td>ततो बाणांश्चतुःषष्टिं तव पुत्रो महारणे। <br>सहदेवरथे तूर्णं पातयामास भारत   ॥08-017-040॥</td></tr>
<tr><td>ताञ्शरान्समरे राजन्वेगेनापततो बहून्। <br>एकैकं पञ्चभिर्बाणैः सहदेवो न्यकृन्तत   ॥08-017-041॥</td></tr>
<tr><td>स निवार्य महाबाणांस्तव पुत्रेण प्रेषितान्। <br>अथास्मै सुबहून्बाणान्माद्रीपुत्रः समाचिनोत्   ॥08-017-042॥</td></tr>
<tr><td>ततः क्रुद्धो महाराज सहदेवः प्रतापवान्। <br>समाधत्त शरं घोरं मृत्युकालान्तकोपमम्। <br>विकृष्य बलवच्चापं तव पुत्राय सोऽसृजत्   ॥08-017-043॥</td></tr>
<tr><td>स तं निर्भिद्य वेगेन भित्त्वा च कवचं महत्। <br>प्राविशद्धरणीं राजन्वल्मीकमिव पन्नगः। <br>ततः स मुमुहे राजंस्तव पुत्रो महारथः   ॥08-017-044॥</td></tr>
<tr><td>मूढं चैनं समालक्ष्य सारथिस्त्वरितो रथम्। <br>अपोवाह भृशं त्रस्तो वध्यमानं शितैः शरैः   ॥08-017-045॥</td></tr>
<tr><td>पराजित्य रणे तं तु पाण्डवः पाण्डुपूर्वज। <br>दुर्योधनबलं हृष्टः प्रामथद्वै समन्ततः   ॥08-017-046॥</td></tr>
<tr><td>पिपीलिकापुटं राजन्यथामृद्नान्नरो रुषा। <br>तथा सा कौरवी सेना मृदिता तेन भारत   ॥08-017-047॥</td></tr>
<tr><td>नकुलं रभसं युद्धे दारयन्तं वरूथिनीम्। <br>कर्णो वैकर्तनो राजन्वारयामास वै तदा   ॥08-017-048॥</td></tr>
<tr><td>नकुलश्च तदा कर्णं प्रहसन्निदमब्रवीत्। <br>चिरस्य बत दृष्टोऽहं दैवतैः सौम्यचक्षुषा   ॥08-017-049॥</td></tr>
<tr><td>यस्य मे त्वं रणे पाप चक्षुर्विषयमागतः। <br>त्वं हि मूलमनर्थानां वैरस्य कलहस्य च   ॥08-017-050॥</td></tr>
<tr><td>त्वद्दोषात्कुरवः क्षीणाः समासाद्य परस्परम्। <br>त्वामद्य समरे हत्वा कृतकृत्योऽस्मि विज्वरः   ॥08-017-051॥</td></tr>
<tr><td>एवमुक्तः प्रत्युवाच नकुलं सूतनन्दनः। <br>सदृशं राजपुत्रस्य धन्विनश्च विशेषतः   ॥08-017-052॥</td></tr>
<tr><td>प्रहरस्व रणे बाल पश्यामस्तव पौरुषम्। <br>कर्म कृत्वा रणे शूर ततः कत्थितुमर्हसि   ॥08-017-053॥</td></tr>
<tr><td>अनुक्त्वा समरे तात शूरा युध्यन्ति शक्तितः। <br>स युध्यस्व मया शक्त्या विनेष्ये दर्पमद्य ते   ॥08-017-054॥</td></tr>
<tr><td>इत्युक्त्वा प्राहरत्तूर्णं पाण्डुपुत्राय सूतजः। <br>विव्याध चैनं समरे त्रिसप्तत्या शिलीमुखैः   ॥08-017-055॥</td></tr>
<tr><td>नकुलस्तु ततो विद्धः सूतपुत्रेण भारत। <br>अशीत्याशीविषप्रख्यैः सूतपुत्रमविध्यत   ॥08-017-056॥</td></tr>
<tr><td>तस्य कर्णो धनुश्छित्त्वा स्वर्णपुङ्खैः शिलाशितैः। <br>त्रिंशता परमेष्वासः शरैः पाण्डवमार्दयत्   ॥08-017-057॥</td></tr>
<tr><td>ते तस्य कवचं भित्त्वा पपुः शोणितमाहवे। <br>आशीविषा यथा नागा भित्त्वा गां सलिलं पपुः   ॥08-017-058॥</td></tr>
<tr><td>अथान्यद्धनुरादाय हेमपृष्ठं दुरासदम्। <br>कर्णं विव्याध विंशत्या सारथिं च त्रिभिः शरैः   ॥08-017-059॥</td></tr>
<tr><td>ततः क्रुद्धो महाराज नकुलः परवीरहा। <br>क्षुरप्रेण सुतीक्ष्णेन कर्णस्य धनुरच्छिनत्   ॥08-017-060॥</td></tr>
<tr><td>अथैनं छिन्नधन्वानं सायकानां शतैस्त्रिभिः। <br>आजघ्ने प्रहसन्वीरः सर्वलोकमहारथम्   ॥08-017-061॥</td></tr>
<tr><td>कर्णमभ्यर्दितं दृष्ट्वा पाण्डुपुत्रेण मारिष। <br>विस्मयं परमं जग्मू रथिनः सह दैवतैः   ॥08-017-062॥</td></tr>
<tr><td>अथान्यद्धनुरादाय कर्णो वैकर्तनस्तदा। <br>नकुलं पञ्चभिर्बाणैर्जत्रुदेशे समार्दयत्   ॥08-017-063॥</td></tr>
<tr><td>उरःस्थैरथ तैर्बाणैर्माद्रीपुत्रो व्यरोचत। <br>स्वरश्मिभिरिवादित्यो भुवने विसृजन्प्रभाम्   ॥08-017-064॥</td></tr>
<tr><td>नकुलस्तु ततः कर्णं विद्ध्वा सप्तभिरायसैः। <br>अथास्य धनुषः कोटिं पुनश्चिच्छेद मारिष   ॥08-017-065॥</td></tr>
<tr><td>सोऽन्यत्कार्मुकमादाय समरे वेगवत्तरम्। <br>नकुलस्य ततो बाणैः सर्वतोऽवारयद्दिशः   ॥08-017-066॥</td></tr>
<tr><td>संछाद्यमानः सहसा कर्णचापच्युतैः शरैः। <br>चिच्छेद स शरांस्तूर्णं शरैरेव महारथः   ॥08-017-067॥</td></tr>
<tr><td>ततो बाणमयं जालं विततं व्योम्न्यदृश्यत। <br>खद्योतानां गणैरेव संपतद्भिर्यथा नभः   ॥08-017-068॥</td></tr>
<tr><td>तैर्विमुक्तैः शरशतैश्छादितं गगनं तदा। <br>शलभानां यथा व्रातैस्तद्वदासीत्समाकुलम्   ॥08-017-069॥</td></tr>
<tr><td>ते शरा हेमविकृताः संपतन्तो मुहुर्मुहुः। <br>श्रेणीकृता अभासन्त हंसाः श्रेणीगता इव   ॥08-017-070॥</td></tr>
<tr><td>बाणजालावृते व्योम्नि छादिते च दिवाकरे। <br>समसर्पत्ततो भूतं किंचिदेव विशां पते   ॥08-017-071॥</td></tr>
<tr><td>निरुद्धे तत्र मार्गे तु शरसंघैः समन्ततः। <br>व्यरोचतां महाभागौ बालसूर्याविवोदितौ   ॥08-017-072॥</td></tr>
<tr><td>कर्णचापच्युतैर्बाणैर्वध्यमानास्तु सोमकाः। <br>अवालीयन्त राजेन्द्र वेदनार्ताः शरार्दिताः   ॥08-017-073॥</td></tr>
<tr><td>नकुलस्य तथा बाणैर्वध्यमाना चमूस्तव। <br>व्यशीर्यत दिशो राजन्वातनुन्ना इवाम्बुदाः   ॥08-017-074॥</td></tr>
<tr><td>ते सेने वध्यमाने तु ताभ्यां दिव्यैर्महाशरैः। <br>शरपातमपक्रम्य ततः प्रेक्षकवत्स्थिते   ॥08-017-075॥</td></tr>
<tr><td>प्रोत्सारिते जने तस्मिन्कर्णपाण्डवयोः शरैः। <br>विव्याधाते महात्मानावन्योन्यं शरवृष्टिभिः   ॥08-017-076॥</td></tr>
<tr><td>निदर्शयन्तौ त्वस्त्राणि दिव्यानि रणमूर्धनि। <br>छादयन्तौ च सहसा परस्परवधैषिणौ   ॥08-017-077॥</td></tr>
<tr><td>नकुलेन शरा मुक्ताः कङ्कबर्हिणवाससः। <br>ते तु कर्णमवच्छाद्य व्यतिष्ठन्त यथा परे   ॥08-017-078॥</td></tr>
<tr><td>शरवेश्मप्रविष्टौ तौ ददृशाते न कैश्चन। <br>चन्द्रसूर्यौ यथा राजंश्छाद्यमानौ जलागमे   ॥08-017-079॥</td></tr>
<tr><td>ततः क्रुद्धो रणे कर्णः कृत्वा घोरतरं वपुः। <br>पाण्डवं छादयामास समन्ताच्छरवृष्टिभिः   ॥08-017-080॥</td></tr>
<tr><td>स च्छाद्यमानः समरे सूतपुत्रेण पाण्डवः। <br>न चकार व्यथां राजन्भास्करो जलदैर्यथा   ॥08-017-081॥</td></tr>
<tr><td>ततः प्रहस्याधिरथिः शरजालानि मारिष। <br>प्रेषयामास समरे शतशोऽथ सहस्रशः   ॥08-017-082॥</td></tr>
<tr><td>एकच्छायमभूत्सर्वं तस्य बाणैर्महात्मनः। <br>अभ्रच्छायेव संजज्ञे संपतद्भिः शरोत्तमैः   ॥08-017-083॥</td></tr>
<tr><td>ततः कर्णो महाराज धनुश्छित्त्वा महात्मनः। <br>सारथिं पातयामास रथनीडाद्धसन्निव   ॥08-017-084॥</td></tr>
<tr><td>तथाश्वांश्चतुरश्चास्य चतुर्भिर्निशितैः शरैः। <br>यमस्य सदनं तूर्णं प्रेषयामास भारत   ॥08-017-085॥</td></tr>
<tr><td>अथास्य तं रथं तूर्णं तिलशो व्यधमच्छरैः। <br>पताकां चक्ररक्षौ च ध्वजं खड्गं च मारिष। <br>शतचन्द्रं ततश्चर्म सर्वोपकरणानि च   ॥08-017-086॥</td></tr>
<tr><td>हताश्वो विरथश्चैव विवर्मा च विशां पते। <br>अवतीर्य रथात्तूर्णं परिघं गृह्य विष्ठितः   ॥08-017-087॥</td></tr>
<tr><td>तमुद्यतं महाघोरं परिघं तस्य सूतजः। <br>व्यहनत्सायकै राजञ्शतशोऽथ सहस्रशः   ॥08-017-088॥</td></tr>
<tr><td>व्यायुधं चैनमालक्ष्य शरैः संनतपर्वभिः। <br>आर्दयद्बहुशः कर्णो न चैनं समपीडयत्   ॥08-017-089॥</td></tr>
<tr><td>स वध्यमानः समरे कृतास्त्रेण बलीयसा। <br>प्राद्रवत्सहसा राजन्नकुलो व्याकुलेन्द्रियः   ॥08-017-090॥</td></tr>
<tr><td>तमभिद्रुत्य राधेयः प्रहसन्वै पुनः पुनः। <br>सज्यमस्य धनुः कण्ठे सोऽवासृजत भारत   ॥08-017-091॥</td></tr>
<tr><td>ततः स शुशुभे राजन्कण्ठासक्तमहाधनुः। <br>परिवेषमनुप्राप्तो यथा स्याद्व्योम्नि चन्द्रमाः। <br>यथैव च सितो मेघः शक्रचापेन शोभितः   ॥08-017-092॥</td></tr>
<tr><td>तमब्रवीत्तदा कर्णो व्यर्थं व्याहृतवानसि। <br>वदेदानीं पुनर्हृष्टो वध्यं मां त्वं पुनः पुनः   ॥08-017-093॥</td></tr>
<tr><td>मा योत्सीर्गुरुभिः सार्धं बलवद्भिश्च पाण्डव। <br>सदृशैस्तात युध्यस्व व्रीडां मा कुरु पाण्डव। <br>गृहं वा गच्छ माद्रेय यत्र वा कृष्णफल्गुनौ   ॥08-017-094॥</td></tr>
<tr><td>एवमुक्त्वा महाराज व्यसर्जयत तं ततः। <br>वधप्राप्तं तु तं राजन्नावधीत्सूतनन्दनः। <br>स्मृत्वा कुन्त्या वचो राजंस्तत एनं व्यसर्जयत्   ॥08-017-095॥</td></tr>
<tr><td>विसृष्टः पाण्डवो राजन्सूतपुत्रेण धन्विना। <br>व्रीडन्निव जगामाथ युधिष्ठिररथं प्रति   ॥08-017-096॥</td></tr>
<tr><td>आरुरोह रथं चापि सूतपुत्रप्रतापितः। <br>निःश्वसन्दुःखसंतप्तः कुम्भे क्षिप्त इवोरगः   ॥08-017-097॥</td></tr>
<tr><td>तं विसृज्य रणे कर्णः पाञ्चालांस्त्वरितो ययौ। <br>रथेनातिपताकेन चन्द्रवर्णहयेन च   ॥08-017-098॥</td></tr>
<tr><td>तत्राक्रन्दो महानासीत्पाण्डवानां विशां पते। <br>दृष्ट्वा सेनापतिं यान्तं पाञ्चालानां रथव्रजान्   ॥08-017-099॥</td></tr>
<tr><td>तत्राकरोन्महाराज कदनं सूतनन्दनः। <br>मध्यं गते दिनकरे चक्रवत्प्रचरन्प्रभुः   ॥08-017-100॥</td></tr>
<tr><td>भग्नचक्रै रथैः केचिच्छिन्नध्वजपताकिभिः। <br>ससूतैर्हतसूतैश्च भग्नाक्षैश्चैव मारिष। <br>ह्रियमाणानपश्याम पाञ्चालानां रथव्रजान्   ॥08-017-101॥</td></tr>
<tr><td>तत्र तत्र च संभ्रान्ता विचेरुर्मत्तकुञ्जराः। <br>दवाग्निना परीताङ्गा यथैव स्युर्महावने   ॥08-017-102॥</td></tr>
<tr><td>भिन्नकुम्भा विरुधिराश्छिन्नहस्ताश्च वारणाः। <br>भिन्नगात्रवराश्चैव च्छिन्नवालाश्च मारिष। <br>छिन्नाभ्राणीव संपेतुर्वध्यमाना महात्मना   ॥08-017-103॥</td></tr>
<tr><td>अपरे त्रासिता नागा नाराचशततोमरैः। <br>तमेवाभिमुखा यान्ति शलभा इव पावकम्   ॥08-017-104॥</td></tr>
<tr><td>अपरे निष्टनन्तः स्म व्यदृश्यन्त महाद्विपाः। <br>क्षरन्तः शोणितं गात्रैर्नगा इव जलप्लवम्   ॥08-017-105॥</td></tr>
<tr><td>उरश्छदैर्विमुक्ताश्च वालबन्धैश्च वाजिनः। <br>राजतैश्च तथा कांस्यैः सौवर्णैश्चैव भूषणैः   ॥08-017-106॥</td></tr>
<tr><td>हीना आस्तरणैश्चैव खलीनैश्च विवर्जिताः। <br>चामरैश्च कुथाभिश्च तूणीरैः पतितैरपि   ॥08-017-107॥</td></tr>
<tr><td>निहतैः सादिभिश्चैव शूरैराहवशोभिभिः। <br>अपश्याम रणे तत्र भ्राम्यमाणान्हयोत्तमान्   ॥08-017-108॥</td></tr>
<tr><td>प्रासैः खड्गैश्च संस्यूतानृष्टिभिश्च नराधिप। <br>हययोधानपश्याम कञ्चुकोष्णीषधारिणः   ॥08-017-109॥</td></tr>
<tr><td>रथान्हेमपरिष्कारान्सुयुक्ताञ्जवनैर्हयैः। <br>भ्रममाणानपश्याम हतेषु रथिषु द्रुतम्   ॥08-017-110॥</td></tr>
<tr><td>भग्नाक्षकूबरान्कांश्चिच्छिन्नचक्रांश्च मारिष। <br>विपताकाध्वजांश्चान्याञ्छिन्नेषायुगबन्धुरान्   ॥08-017-111॥</td></tr>
<tr><td>विहीनान्रथिनस्तत्र धावमानान्समन्ततः। <br>सूर्यपुत्रशरैस्त्रस्तानपश्याम विशां पते   ॥08-017-112॥</td></tr>
<tr><td>विशस्त्रांश्च तथैवान्यान्सशस्त्रांश्च बहून्हतान्। <br>तावकाञ्जालसंछन्नानुरोघण्टाविभूषितान्   ॥08-017-113॥</td></tr>
<tr><td>नानावर्णविचित्राभिः पताकाभिरलंकृतान्। <br>पदातीनन्वपश्याम धावमानान्समन्ततः   ॥08-017-114॥</td></tr>
<tr><td>शिरांसि बाहूनूरूंश्च छिन्नानन्यांस्तथा युधि। <br>कर्णचापच्युतैर्बाणैरपश्याम विनाकृतान्   ॥08-017-115॥</td></tr>
<tr><td>महान्व्यतिकरो रौद्रो योधानामन्वदृश्यत। <br>कर्णसायकनुन्नानां हतानां निशितैः शरैः   ॥08-017-116॥</td></tr>
<tr><td>ते वध्यमानाः समरे सूतपुत्रेण सृञ्जयाः। <br>तमेवाभिमुखा यान्ति पतंगा इव पावकम्   ॥08-017-117॥</td></tr>
<tr><td>तं दहन्तमनीकानि तत्र तत्र महारथम्। <br>क्षत्रिया वर्जयामासुर्युगान्ताग्निमिवोल्बणम्   ॥08-017-118॥</td></tr>
<tr><td>हतशेषास्तु ये वीराः पाञ्चालानां महारथाः। <br>तान्प्रभग्नान्द्रुतान्कर्णः पृष्ठतो विकिरञ्शरैः। <br>अभ्यधावत तेजस्वी विशीर्णकवचध्वजान्   ॥08-017-119॥</td></tr>
<tr><td>तापयामास तान्बाणैः सूतपुत्रो महारथः। <br>मध्यंदिनमनुप्राप्तो भूतानीव तमोनुदः   ॥08-017-120॥</td></tr>
</table>
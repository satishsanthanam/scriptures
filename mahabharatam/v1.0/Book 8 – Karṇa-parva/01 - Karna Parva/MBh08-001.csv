Verse
 वैशंपायन उवाच। <br>ततो द्रोणे हते राजन्दुर्योधनमुखा नृपाः। <br>भृशमुद्विग्नमनसो द्रोणपुत्रमुपागमन्   ॥08-001-001॥
ते द्रोणमुपशोचन्तः कश्मलाभिहतौजसः। <br>पर्युपासन्त शोकार्तास्ततः शारद्वतीसुतम्   ॥08-001-002॥
मुहूर्तं ते समाश्वास्य हेतुभिः शास्त्रसंमितैः। <br>रात्र्यागमे महीपालाः स्वानि वेश्मानि भेजिरे   ॥08-001-003॥
विशेषतः सूतपुत्रो राजा चैव सुयोधनः। <br>दुःशासनोऽथ शकुनिर्न निद्रामुपलेभिरे   ॥08-001-004॥
ते वेश्मस्वपि कौरव्य पृथ्वीशा नाप्नुवन्सुखम्। <br>चिन्तयन्तः क्षयं तीव्रं निद्रां नैवोपलेभिरे   ॥08-001-005॥
सहितास्ते निशायां तु दुर्योधननिवेशने। <br>अतिप्रचण्डाद्विद्वेषात्पाण्डवानां महात्मनाम्   ॥08-001-006॥
यत्तद्द्यूतपरिक्लिष्टां कृष्णामानिन्यिरे सभाम्। <br>तत्स्मरन्तोऽन्वतप्यन्त भृशमुद्विग्नचेतसः   ॥08-001-007॥
चिन्तयन्तश्च पार्थानां तान्क्लेशान्द्यूतकारितान्। <br>कृच्छ्रेण क्षणदां राजन्निन्युरब्दशतोपमाम्   ॥08-001-008॥
ततः प्रभाते विमले स्थिता दिष्टस्य शासने। <br>चक्रुरावश्यकं सर्वे विधिदृष्टेन कर्मणा   ॥08-001-009॥
ते कृत्वावश्यकार्याणि समाश्वस्य च भारत। <br>योगमाज्ञापयामासुर्युद्धाय च विनिर्ययुः   ॥08-001-010॥
कर्णं सेनापतिं कृत्वा कृतकौतुकमङ्गलाः। <br>वाचयित्वा द्विजश्रेष्ठान्दधिपात्रघृताक्षतैः   ॥08-001-011॥
निष्कैर्गोभिर्हिरण्येन वासोभिश्च महाधनैः। <br>वर्ध्यमाना जयाशीर्भिः सूतमागधबन्दिभिः   ॥08-001-012॥
तथैव पाण्डवा राजन्कृतसर्वाह्णिकक्रियाः। <br>शिबिरान्निर्ययू राजन्युद्धाय कृतनिश्चयाः   ॥08-001-013॥
ततः प्रववृते युद्धं तुमुलं रोमहर्षणम्। <br>कुरूणां पाण्डवानां च परस्परवधैषिणाम्   ॥08-001-014॥
तयोर्द्वे दिवसे युद्धं कुरुपाण्डवसेनयोः। <br>कर्णे सेनापतौ राजन्नभूदद्भुतदर्शनम्   ॥08-001-015॥
ततः शत्रुक्षयं कृत्वा सुमहान्तं रणे वृषः। <br>पश्यतां धार्तराष्ट्राणां फल्गुनेन निपातितः   ॥08-001-016॥
ततस्तत्संजयः सर्वं गत्वा नागाह्वयं पुरम्। <br>आचख्यौ धृतराष्ट्राय यद्वृत्तं कुरुजाङ्गले   ॥08-001-017॥
 जनमेजय उवाच। <br>आपगेयं हतं श्रुत्वा द्रोणं च समरे परैः। <br>यो जगाम परामार्तिं वृद्धो राजाम्बिकासुतः   ॥08-001-018॥
स श्रुत्वा निहतं कर्णं दुर्योधनहितैषिणम्। <br>कथं द्विजवर प्राणानधारयत दुःखितः   ॥08-001-019॥
यस्मिञ्जयाशां पुत्राणाममन्यत स पार्थिवः। <br>तस्मिन्हते स कौरव्यः कथं प्राणानधारयत्   ॥08-001-020॥
दुर्मरं बत मन्येऽहं नृणां कृच्छ्रेऽपि वर्तताम्। <br>यत्र कर्णं हतं श्रुत्वा नात्यजज्जीवितं नृपः   ॥08-001-021॥
तथा शांतनवं वृद्धं ब्रह्मन्बाह्लिकमेव च। <br>द्रोणं च सोमदत्तं च भूरिश्रवसमेव च   ॥08-001-022॥
तथैव चान्यान्सुहृदः पुत्रपौत्रांश्च पातितान्। <br>श्रुत्वा यन्नाजहात्प्राणांस्तन्मन्ये दुष्करं द्विज   ॥08-001-023॥
एतन्मे सर्वमाचक्ष्व विस्तरेण तपोधन। <br>न हि तृप्यामि पूर्वेषां शृण्वानश्चरितं महत्   ॥08-001-024॥
 वैशंपायन उवाच। <br>हते कर्णे महाराज निशि गावल्गणिस्तदा। <br>दीनो ययौ नागपुरमश्वैर्वातसमैर्जवे   ॥08-001-025॥
स हास्तिनपुरं गत्वा भृशमुद्विग्नमानसः। <br>जगाम धृतराष्ट्रस्य क्षयं प्रक्षीणबान्धवम्   ॥08-001-026॥
स समुद्वीक्ष्य राजानं कश्मलाभिहतौजसम्। <br>ववन्दे प्राञ्जलिर्भूत्वा मूर्ध्ना पादौ नृपस्य ह   ॥08-001-027॥
संपूज्य च यथान्यायं धृतराष्ट्रं महीपतिम्। <br>हा कष्टमिति चोक्त्वा स ततो वचनमाददे   ॥08-001-028॥
संजयोऽहं क्षितिपते कच्चिदास्ते सुखं भवान्। <br>स्वदोषेणापदं प्राप्य कच्चिन्नाद्य विमुह्यसि   ॥08-001-029॥
हितान्युक्तानि विदुरद्रोणगाङ्गेयकेशवैः। <br>अगृहीतान्यनुस्मृत्य कच्चिन्न कुरुषे व्यथाम्   ॥08-001-030॥
रामनारदकण्वैश्च हितमुक्तं सभातले। <br>नगृहीतमनुस्मृत्य कच्चिन्न कुरुषे व्यथाम्   ॥08-001-031॥
सुहृदस्त्वद्धिते युक्तान्भीष्मद्रोणमुखान्परैः। <br>निहतान्युधि संस्मृत्य कच्चिन्न कुरुषे व्यथाम्   ॥08-001-032॥
तमेवंवादिनं राजा सूतपुत्रं कृताञ्जलिम्। <br>सुदीर्घमभिनिःश्वस्य दुःखार्त इदमब्रवीत्   ॥08-001-033॥
गाङ्गेये निहते शूरे दिव्यास्त्रवति संजय। <br>द्रोणे च परमेष्वासे भृशं मे व्यथितं मनः   ॥08-001-034॥
यो रथानां सहस्राणि दंशितानां दशैव हि। <br>अहन्यहनि तेजस्वी निजघ्ने वसुसंभवः   ॥08-001-035॥
स हतो यज्ञसेनस्य पुत्रेणेह शिखण्डिना। <br>पाण्डवेयाभिगुप्तेन भृशं मे व्यथितं मनः   ॥08-001-036॥
भार्गवः प्रददौ यस्मै परमास्त्रं महात्मने। <br>साक्षाद्रामेण यो बाल्ये धनुर्वेद उपाकृतः   ॥08-001-037॥
यस्य प्रसादात्कौन्तेया राजपुत्रा महाबलाः। <br>महारथत्वं संप्राप्तास्तथान्ये वसुधाधिपाः   ॥08-001-038॥
तं द्रोणं निहतं श्रुत्वा धृष्टद्युम्नेन संयुगे। <br>सत्यसंधं महेष्वासं भृशं मे व्यथितं मनः   ॥08-001-039॥
त्रैलोक्ये यस्य शास्त्रेषु न पुमान्विद्यते समः। <br>तं द्रोणं निहतं श्रुत्वा किमकुर्वत मामकाः   ॥08-001-040॥
संशप्तकानां च बले पाण्डवेन महात्मना। <br>धनंजयेन विक्रम्य गमिते यमसादनम्   ॥08-001-041॥
नारायणास्त्रे निहते द्रोणपुत्रस्य धीमतः। <br>हतशेषेष्वनीकेषु किमकुर्वत मामकाः   ॥08-001-042॥
विप्रद्रुतानहं मन्ये निमग्नः शोकसागरे। <br>प्लवमानान्हते द्रोणे सन्ननौकानिवार्णवे   ॥08-001-043॥
दुर्योधनस्य कर्णस्य भोजस्य कृतवर्मणः। <br>मद्रराजस्य शल्यस्य द्रौणेश्चैव कृपस्य च   ॥08-001-044॥
मत्पुत्रशेषस्य तथा तथान्येषां च संजय। <br>विप्रकीर्णेष्वनीकेषु मुखवर्णोऽभवत्कथम्   ॥08-001-045॥
एतत्सर्वं यथा वृत्तं तत्त्वं गावल्गणे रणे। <br>आचक्ष्व पाण्डवेयानां मामकानां च सर्वशः   ॥08-001-046॥
 संजय उवाच। <br>पाण्डवेयैर्हि यद्वृत्तं कौरवेयेषु मारिष। <br>तच्छ्रुत्वा मा व्यथां कार्षीर्दिष्टे न व्यथते मनः   ॥08-001-047॥
यस्मादभावी भावी वा भवेदर्थो नरं प्रति। <br>अप्राप्तौ तस्य वा प्राप्तौ न कश्चिद्व्यथते बुधः   ॥08-001-048॥
 धृतराष्ट्र उवाच। <br>न व्यथा शृण्वतः काचिद्विद्यते मम संजय। <br>दिष्टमेतत्पुरा मन्ये कथयस्व यथेच्छकम्   ॥08-001-049॥

<table border = "1"><tr><td>Verse</td></tr>
<tr><td> संजय उवाच। <br>तद्धर्मशीलस्य वचो निशम्य; राज्ञः क्रुद्धस्याधिरथौ महात्मा। <br>उवाच दुर्धर्षमदीनसत्त्वं; युधिष्ठिरं जिष्णुरनन्तवीर्यः   ॥08-047-001॥</td></tr>
<tr><td>संशप्तकैर्युध्यमानस्य मेऽद्य; सेनाग्रयायी कुरुसैन्यस्य राजन्। <br>आशीविषाभान्खगमान्प्रमुञ्च;न्द्रौणिः पुरस्तात्सहसा व्यतिष्ठत्   ॥08-047-002॥</td></tr>
<tr><td>दृष्ट्वा रथं मेघनिभं ममेम;मम्बष्ठसेना मरणे व्यतिष्ठत्। <br>तेषामहं पञ्च शतानि हत्वा; ततो द्रौणिमगमं पार्थिवाग्र्य   ॥08-047-003॥</td></tr>
<tr><td>ततोऽपरान्बाणसंघाननेका;नाकर्णपूर्णायतविप्रमुक्तान्। <br>ससर्ज शिक्षास्त्रबलप्रयत्नै;स्तथा यथा प्रावृषि कालमेघः   ॥08-047-004॥</td></tr>
<tr><td>नैवाददानं न च संदधानं; जानीमहे कतरेणास्यतीति। <br>वामेन वा यदि वा दक्षिणेन; स द्रोणपुत्रः समरे पर्यवर्तत्   ॥08-047-005॥</td></tr>
<tr><td>अविध्यन्मां पञ्चभिर्द्रोणपुत्रः; शितैः शरैः पञ्चभिर्वासुदेवम्। <br>अहं तु तं त्रिंशता वज्रकल्पैः; समार्दयं निमिषस्यान्तरेण   ॥08-047-006॥</td></tr>
<tr><td>स विक्षरन्रुधिरं सर्वगात्रै; रथानीकं सूतसूनोर्विवेश। <br>मयाभिभूतः सैनिकानां प्रबर्हा;नसावपश्यन्रुधिरेण प्रदिग्धान्   ॥08-047-007॥</td></tr>
<tr><td>ततोऽभिभूतं युधि वीक्ष्य सैन्यं; विध्वस्तयोधं द्रुतवाजिनागम्। <br>पञ्चाशता रथमुख्यैः समेतः; कर्णस्त्वरन्मामुपायात्प्रमाथी   ॥08-047-008॥</td></tr>
<tr><td>तान्सूदयित्वाहमपास्य कर्णं; द्रष्टुं भवन्तं त्वरयाभियातः। <br>सर्वे पाञ्चाला ह्युद्विजन्ते स्म कर्णा;द्गन्धाद्गावः केसरिणो यथैव   ॥08-047-009॥</td></tr>
<tr><td>महाझषस्येव मुखं प्रपन्नाः; प्रभद्रकाः कर्णमभि द्रवन्ति। <br>मृत्योरास्यं व्यात्तमिवान्वपद्य;न्प्रभद्रकाः कर्णमासाद्य राजन्   ॥08-047-010॥</td></tr>
<tr><td>आयाहि पश्याद्य युयुत्समानं; मां सूतपुत्रं च वृतौ जयाय। <br>षट्साहस्रा भारत राजपुत्राः; स्वर्गाय लोकाय रथा निमग्नाः   ॥08-047-011॥</td></tr>
<tr><td>समेत्याहं सूतपुत्रेण संख्ये; वृत्रेण वज्रीव नरेन्द्रमुख्य। <br>योत्स्ये भृशं भारत सूतपुत्र;मस्मिन्संग्रामे यदि वै दृश्यतेऽद्य   ॥08-047-012॥</td></tr>
<tr><td>कर्णं न चेदद्य निहन्मि राज;न्सबान्धवं युध्यमानं प्रसह्य। <br>प्रतिश्रुत्याकुर्वतां वै गतिर्या; कष्टां गच्छेयं तामहं राजसिंह   ॥08-047-013॥</td></tr>
<tr><td>आमन्त्रये त्वां ब्रूहि जयं रणे मे; पुरा भीमं धार्तराष्ट्रा ग्रसन्ते। <br>सौतिं हनिष्यामि नरेन्द्रसिंह; सैन्यं तथा शत्रुगणांश्च सर्वान्   ॥08-047-014॥</td></tr>
</table>
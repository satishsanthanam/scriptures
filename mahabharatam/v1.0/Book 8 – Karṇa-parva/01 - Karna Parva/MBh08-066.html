<table border = "1"><tr><td>Verse</td></tr>
<tr><td> संजय उवाच। <br>ततोऽपयाताः शरपातमात्र;मवस्थिताः कुरवो भिन्नसेनाः। <br>विद्युत्प्रकाशं ददृशुः समन्ता;द्धनंजयास्त्रं समुदीर्यमाणम्   ॥08-066-001॥</td></tr>
<tr><td>तदर्जुनास्त्रं ग्रसते स्म वीरा;न्वियत्तथाकाशमनन्तघोषम्। <br>क्रुद्धेन पार्थेन तदाशु सृष्टं; वधाय कर्णस्य महाविमर्दे   ॥08-066-002॥</td></tr>
<tr><td>रामादुपात्तेन महामहिम्ना; आथर्वणेनारिविनाशनेन। <br>तदर्जुनास्त्रं व्यधमद्दहन्तं; पार्थं च बाणैर्निशितैर्निजघ्ने   ॥08-066-003॥</td></tr>
<tr><td>ततो विमर्दः सुमहान्बभूव; तस्यार्जुनस्याधिरथेश्च राजन्। <br>अन्योन्यमासादयतोः पृषत्कै;र्विषाणघातैर्द्विपयोरिवोग्रैः   ॥08-066-004॥</td></tr>
<tr><td>ततो रिपुघ्नं समधत्त कर्णः; सुसंशितं सर्पमुखं ज्वलन्तम्। <br>रौद्रं शरं संयति सुप्रधौतं; पार्थार्थमत्यर्थचिराय गुप्तम्   ॥08-066-005॥</td></tr>
<tr><td>सदार्चितं चन्दनचूर्णशायिनं; सुवर्णनालीशयनं महाविषम्। <br>प्रदीप्तमैरावतवंशसंभवं; शिरो जिहीर्षुर्युधि फल्गुनस्य   ॥08-066-006॥</td></tr>
<tr><td>तमब्रवीन्मद्रराजो महात्मा; वैकर्तनं प्रेक्ष्य हि संहितेषुम्। <br>न कर्ण ग्रीवामिषुरेष प्राप्स्यते; संलक्ष्य संधत्स्व शरं शिरोघ्नम्   ॥08-066-007॥</td></tr>
<tr><td>अथाब्रवीत्क्रोधसंरक्तनेत्रः; कर्णः शल्यं संधितेषुः प्रसह्य। <br>न संधत्ते द्विः शरं शल्य कर्णो; न मादृशाः शाठ्ययुक्ता भवन्ति   ॥08-066-008॥</td></tr>
<tr><td>तथैवमुक्त्वा विससर्ज तं शरं; बलाहकं वर्षघनाभिपूजितम्। <br>हतोऽसि वै फल्गुन इत्यवोच;त्ततस्त्वरन्नूर्जितमुत्ससर्ज   ॥08-066-009॥</td></tr>
<tr><td>संधीयमानं भुजगं दृष्ट्वा कर्णेन माधवः। <br>आक्रम्य स्यन्दनं पद्भ्यां बलेन बलिनां वरः   ॥08-066-010॥</td></tr>
<tr><td>अवगाढे रथे भूमौ जानुभ्यामगमन्हयाः। <br>ततः शरः सोऽभ्यहनत्किरीटं तस्य धीमतः   ॥08-066-011॥</td></tr>
<tr><td>अथार्जुनस्योत्तमगात्रभूषणं; धरावियद्द्योसलिलेषु विश्रुतम्। <br>बलास्त्रसर्गोत्तमयत्नमन्युभिः; शरेण मूर्ध्नः स जहार सूतजः   ॥08-066-012॥</td></tr>
<tr><td>दिवाकरेन्दुज्वलनग्रहत्विषं; सुवर्णमुक्तामणिजालभूषितम्। <br>पुरंदरार्थं तपसा प्रयत्नतः; स्वयं कृतं यद्भुवनस्य सूनुना   ॥08-066-013॥</td></tr>
<tr><td>महार्हरूपं द्विषतां भयंकरं; विभाति चात्यर्थसुखं सुगन्धि तत्। <br>निजघ्नुषे देवरिपून्सुरेश्वरः; स्वयं ददौ यत्सुमनाः किरीटिने   ॥08-066-014॥</td></tr>
<tr><td>हराम्बुपाखण्डलवित्तगोप्तृभिः; पिनाकपाशाशनिसायकोत्तमैः। <br>सुरोत्तमैरप्यविषह्यमर्दितुं; प्रसह्य नागेन जहार यद्वृषः   ॥08-066-015॥</td></tr>
<tr><td>तदुत्तमेषून्मथितं विषाग्निना; प्रदीप्तमर्चिष्मदभिक्षिति प्रियम्। <br>पपात पार्थस्य किरीटमुत्तमं; दिवाकरोऽस्तादिव पर्वताज्ज्वलन्   ॥08-066-016॥</td></tr>
<tr><td>ततः किरीटं बहुरत्नमण्डितं; जहार नागोऽर्जुनमूर्धतो बलात्। <br>गिरेः सुजाताङ्कुरपुष्पितद्रुमं; महेन्द्रवज्रः शिखरं यथोत्तमम्   ॥08-066-017॥</td></tr>
<tr><td>मही वियद्द्यौः सलिलानि वायुना; यथा विभिन्नानि विभान्ति भारत। <br>तथैव शब्दो भुवनेष्वभूत्तदा; जना व्यवस्यन्व्यथिताश्च चस्खलुः   ॥08-066-018॥</td></tr>
<tr><td>ततः समुद्ग्रथ्य सितेन वाससा; स्वमूर्धजानव्यथितः स्थितोऽर्जुनः। <br>विभाति संपूर्णमरीचिभास्वता; शिरोगतेनोदयपर्वतो यथा   ॥08-066-019॥</td></tr>
<tr><td>बलाहकः कर्णभुजेरितस्ततो; हुताशनार्कप्रतिमद्युतिर्महान्। <br>महोरगः कृतवैरोऽर्जुनेन; किरीटमासाद्य समुत्पपात   ॥08-066-020॥</td></tr>
<tr><td>तमब्रवीद्विद्धि कृतागसं मे; कृष्णाद्य मातुर्वधजातवैरम्। <br>ततः कृष्णः पार्थमुवाच संख्ये; महोरगं कृतवैरं जहि त्वम्   ॥08-066-021॥</td></tr>
<tr><td>स एवमुक्तो मधुसूदनेन; गाण्डीवधन्वा रिपुषूग्रधन्वा। <br>उवाच को न्वेष ममाद्य नागः; स्वयं य आगाद्गरुडस्य वक्त्रम्   ॥08-066-022॥</td></tr>
<tr><td> कृष्ण उवाच। <br>योऽसौ त्वया खाण्डवे चित्रभानुं; संतर्पयानेन धनुर्धरेण। <br>वियद्गतो बाणनिकृत्तदेहो; ह्यनेकरूपो निहतास्य माता   ॥08-066-023॥</td></tr>
<tr><td>ततस्तु जिष्णुः परिहृत्य शेषां;श्चिच्छेद षड्भिर्निशितैः सुधारैः। <br>नागं वियत्तिर्यगिवोत्पतन्तं; स छिन्नगात्रो निपपात भूमौ   ॥08-066-024॥</td></tr>
<tr><td>तस्मिन्मुहूर्ते दशभिः पृषत्कैः; शिलाशितैर्बर्हिणवाजितैश्च। <br>विव्याध कर्णः पुरुषप्रवीरं; धनंजयं तिर्यगवेक्षमाणम्   ॥08-066-025॥</td></tr>
<tr><td>ततोऽर्जुनो द्वादशभिर्विमुक्तै;राकर्णमुक्तैर्निशितैः समर्प्य। <br>नाराचमाशीविषतुल्यवेग;माकर्णपूर्णायतमुत्ससर्ज   ॥08-066-026॥</td></tr>
<tr><td>स चित्रवर्मेषुवरो विदार्य; प्राणान्निरस्यन्निव साधु मुक्तः। <br>कर्णस्य पीत्वा रुधिरं विवेश; वसुंधरां शोणितवाजदिग्धः   ॥08-066-027॥</td></tr>
<tr><td>ततो वृषो बाणनिपातकोपितो; महोरगो दण्डविघट्टितो यथा। <br>तथाशुकारी व्यसृजच्छरोत्तमा;न्महाविषः सर्प इवोत्तमं विषम्   ॥08-066-028॥</td></tr>
<tr><td>जनार्दनं द्वादशभिः पराभिन;न्नवैर्नवत्या च शरैस्तथार्जुनम्। <br>शरेण घोरेण पुनश्च पाण्डवं; विभिद्य कर्णोऽभ्यनदज्जहास च   ॥08-066-029॥</td></tr>
<tr><td>तमस्य हर्षं ममृषे न पाण्डवो; बिभेद मर्माणि ततोऽस्य मर्मवित्। <br>परं शरैः पत्रिभिरिन्द्रविक्रम;स्तथा यथेन्द्रो बलमोजसाहनत्   ॥08-066-030॥</td></tr>
<tr><td>ततः शराणां नवतीर्नवार्जुनः; ससर्ज कर्णेऽन्तकदण्डसंनिभाः। <br>शरैर्भृशायस्ततनुः प्रविव्यथे; तथा यथा वज्रविदारितोऽचलः   ॥08-066-031॥</td></tr>
<tr><td>मणिप्रवेकोत्तमवज्रहाटकै;रलंकृतं चास्य वराङ्गभूषणम्। <br>प्रविद्धमुर्व्यां निपपात पत्रिभि;र्धनंजयेनोत्तमकुण्डलेऽपि च   ॥08-066-032॥</td></tr>
<tr><td>महाधनं शिल्पिवरैः प्रयत्नतः; कृतं यदस्योत्तमवर्म भास्वरम्। <br>सुदीर्घकालेन तदस्य पाण्डवः; क्षणेन बाणैर्बहुधा व्यशातयत्   ॥08-066-033॥</td></tr>
<tr><td>स तं विवर्माणमथोत्तमेषुभिः; शरैश्चतुर्भिः कुपितः पराभिनत्। <br>स विव्यथेऽत्यर्थमरिप्रहारितो; यथातुरः पित्तकफानिलव्रणैः   ॥08-066-034॥</td></tr>
<tr><td>महाधनुर्मण्डलनिःसृतैः शितैः; क्रियाप्रयत्नप्रहितैर्बलेन च। <br>ततक्ष कर्णं बहुभिः शरोत्तमै;र्बिभेद मर्मस्वपि चार्जुनस्त्वरन्   ॥08-066-035॥</td></tr>
<tr><td>दृढाहतः पत्रिभिरुग्रवेगैः; पार्थेन कर्णो विविधैः शिताग्रैः। <br>बभौ गिरिर्गैरिकधातुरक्तः; क्षरन्प्रपातैरिव रक्तमम्भः   ॥08-066-036॥</td></tr>
<tr><td>साश्वं तु कर्णं सरथं किरीटी; समाचिनोद्भारत वत्सदन्तैः। <br>प्रच्छादयामास दिशश्च बाणैः; सर्वप्रयत्नात्तपनीयपुङ्खैः   ॥08-066-037॥</td></tr>
<tr><td>स वत्सदन्तैः पृथुपीनवक्षाः; समाचितः स्माधिरथिर्विभाति। <br>सुपुष्पिताशोकपलाशशाल्मलि;र्यथाचलः स्पन्दनचन्दनायुतः   ॥08-066-038॥</td></tr>
<tr><td>शरैः शरीरे बहुधा समर्पितै;र्विभाति कर्णः समरे विशां पते। <br>महीरुहैराचितसानुकन्दरो; यथा महेन्द्रः शुभकर्णिकारवान्   ॥08-066-039॥</td></tr>
<tr><td>स बाणसंघान्धनुषा व्यवासृज;न्विभाति कर्णः शरजालरश्मिवान्। <br>सलोहितो रक्तगभस्तिमण्डलो; दिवाकरोऽस्ताभिमुखो यथा तथा   ॥08-066-040॥</td></tr>
<tr><td>बाह्वन्तरादाधिरथेर्विमुक्ता;न्बाणान्महाहीनिव दीप्यमानान्। <br>व्यध्वंसयन्नर्जुनबाहुमुक्ताः; शराः समासाद्य दिशः शिताग्राः   ॥08-066-041॥</td></tr>
<tr><td>ततश्चक्रमपतत्तस्य भूमौ; स विह्वलः समरे सूतपुत्रः। <br>घूर्णे रथे ब्राह्मणस्याभिशापा;द्रामादुपात्तेऽप्रतिभाति चास्त्रे   ॥08-066-042॥</td></tr>
<tr><td>अमृष्यमाणो व्यसनानि तानि; हस्तौ विधुन्वन्स विगर्हमाणः। <br>धर्मप्रधानानभिपाति धर्म; इत्यब्रुवन्धर्मविदः सदैव। <br>ममापि निम्नोऽद्य न पाति भक्ता;न्मन्ये न नित्यं परिपाति धर्मः   ॥08-066-043॥</td></tr>
<tr><td>एवं ब्रुवन्प्रस्खलिताश्वसूतो; विचाल्यमानोऽर्जुनशस्त्रपातैः। <br>मर्माभिघाताच्छलितः क्रियासु; पुनः पुनर्धर्ममगर्हदाजौ   ॥08-066-044॥</td></tr>
<tr><td>ततः शरैर्भीमतरैरविध्यत्त्रिभिराहवे। <br>हस्ते कर्णस्तदा पार्थमभ्यविध्यच्च सप्तभिः   ॥08-066-045॥</td></tr>
<tr><td>ततोऽर्जुनः सप्तदश तिग्मतेजानजिह्मगान्। <br>इन्द्राशनिसमान्घोरानसृजत्पावकोपमान्   ॥08-066-046॥</td></tr>
<tr><td>निर्भिद्य ते भीमवेगा न्यपतन्पृथिवीतले। <br>कम्पितात्मा तथा कर्णः शक्त्या चेष्टामदर्शयत्   ॥08-066-047॥</td></tr>
<tr><td>बलेनाथ स संस्तभ्य ब्रह्मास्त्रं समुदैरयत्। <br>ऐन्द्रास्त्रमर्जुनश्चापि तद्दृष्ट्वाभिन्यमन्त्रयत्   ॥08-066-048॥</td></tr>
<tr><td>गाण्डीवं ज्यां च बाणांश्च अनुमन्त्र्य धनंजयः। <br>असृजच्छरवर्षाणि वर्षाणीव पुरंदरः   ॥08-066-049॥</td></tr>
<tr><td>ततस्तेजोमया बाणा रथात्पार्थस्य निःसृताः। <br>प्रादुरासन्महावीर्याः कर्णस्य रथमन्तिकात्   ॥08-066-050॥</td></tr>
<tr><td>तान्कर्णस्त्वग्रतोऽभ्यस्तान्मोघांश्चक्रे महारथः। <br>ततोऽब्रवीद्वृष्णिवीरस्तस्मिन्नस्त्रे विनाशिते   ॥08-066-051॥</td></tr>
<tr><td>विसृजास्त्रं परं पार्थ राधेयो ग्रसते शरान्। <br>ब्रह्मास्त्रमर्जुनश्चापि संमन्त्र्याथ प्रयोजयत्   ॥08-066-052॥</td></tr>
<tr><td>छादयित्वा ततो बाणैः कर्णं प्रभ्राम्य चार्जुनः। <br>तस्य कर्णः शरैः क्रुद्धश्चिच्छेद ज्यां सुतेजनैः   ॥08-066-053॥</td></tr>
<tr><td>ततो ज्यामवधायान्यामनुमृज्य च पाण्डवः। <br>शरैरवाकिरत्कर्णं दीप्यमानैः सहस्रशः   ॥08-066-054॥</td></tr>
<tr><td>तस्य ज्याच्छेदनं कर्णो ज्यावधानं च संयुगे। <br>नान्वबुध्यत शीघ्रत्वात्तदद्भुतमिवाभवत्   ॥08-066-055॥</td></tr>
<tr><td>अस्त्रैरस्त्राणि राधेयः प्रत्यहन्सव्यसाचिनः। <br>चक्रे चाभ्यधिकं पार्थात्स्ववीर्यं प्रतिदर्शयन्   ॥08-066-056॥</td></tr>
<tr><td>ततः कृष्णोऽर्जुनं दृष्ट्वा कर्णास्त्रेणाभिपीडितम्। <br>अभ्यस्येत्यब्रवीत्पार्थमातिष्ठास्त्रमनुत्तमम्   ॥08-066-057॥</td></tr>
<tr><td>ततोऽन्यमग्निसदृशं शरं सर्पविषोपमम्। <br>अश्मसारमयं दिव्यमनुमन्त्र्य धनंजयः   ॥08-066-058॥</td></tr>
<tr><td>रौद्रमस्त्रं समादाय क्षेप्तुकामः किरीटवान्। <br>ततोऽग्रसन्मही चक्रं राधेयस्य महामृधे   ॥08-066-059॥</td></tr>
<tr><td>ग्रस्तचक्रस्तु राधेयः कोपादश्रूण्यवर्तयत्। <br>सोऽब्रवीदर्जुनं चापि मुहूर्तं क्षम पाण्डव   ॥08-066-060॥</td></tr>
<tr><td>मध्ये चक्रमवग्रस्तं दृष्ट्वा दैवादिदं मम। <br>पार्थ कापुरुषाचीर्णमभिसंधिं विवर्जय   ॥08-066-061॥</td></tr>
<tr><td>प्रकीर्णकेशे विमुखे ब्राह्मणे च कृताञ्जलौ। <br>शरणागते न्यस्तशस्त्रे तथा व्यसनगेऽर्जुन   ॥08-066-062॥</td></tr>
<tr><td>अबाणे भ्रष्टकवचे भ्रष्टभग्नायुधे तथा। <br>न शूराः प्रहरन्त्याजौ न राज्ञे पार्थिवास्तथा। <br>त्वं च शूरोऽसि कौन्तेय तस्मात्क्षम मुहूर्तकम्   ॥08-066-063॥</td></tr>
<tr><td>यावच्चक्रमिदं भूमेरुद्धरामि धनंजय। <br>न मां रथस्थो भूमिष्ठमसज्जं हन्तुमर्हसि। <br>न वासुदेवात्त्वत्तो वा पाण्डवेय बिभेम्यहम्   ॥08-066-064॥</td></tr>
<tr><td>त्वं हि क्षत्रियदायादो महाकुलविवर्धनः। <br>स्मृत्वा धर्मोपदेशं त्वं मुहूर्तं क्षम पाण्डव   ॥08-066-065॥</td></tr>
</table>
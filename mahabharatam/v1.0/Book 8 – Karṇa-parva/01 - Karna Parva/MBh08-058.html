<table border = "1"><tr><td>Verse</td></tr>
<tr><td> संजय उवाच। <br>राजन्कुरूणां प्रवरैर्बलैर्भीममभिद्रुतम्। <br>मज्जन्तमिव कौन्तेयमुज्जिहीर्षुर्धनंजयः   ॥08-058-001॥</td></tr>
<tr><td>विमृद्य सूतपुत्रस्य सेनां भारत सायकैः। <br>प्राहिणोन्मृत्युलोकाय परवीरान्धनंजयः   ॥08-058-002॥</td></tr>
<tr><td>ततोऽस्याम्बरमावृत्य शरजालानि भागशः। <br>अदृश्यन्त तथान्ये च निघ्नन्तस्तव वाहिनीम्   ॥08-058-003॥</td></tr>
<tr><td>स पक्षिसंघाचरितमाकाशं पूरयञ्शरैः। <br>धनंजयो महाराज कुरूणामन्तकोऽभवत्   ॥08-058-004॥</td></tr>
<tr><td>ततो भल्लैः क्षुरप्रैश्च नाराचैर्निर्मलैरपि। <br>गात्राणि प्राक्षिणोत्पार्थः शिरांसि च चकर्त ह   ॥08-058-005॥</td></tr>
<tr><td>छिन्नगात्रैर्विकवचैर्विशिरस्कैः समन्ततः। <br>पतितैश्च पतद्भिश्च योधैरासीत्समावृतम्   ॥08-058-006॥</td></tr>
<tr><td>धनंजयशराभ्यस्तैः स्यन्दनाश्वनरद्विपैः। <br>रणभूमिरभूद्राजन्महावैतरणी यथा   ॥08-058-007॥</td></tr>
<tr><td>ईषाचक्राक्षभङ्गैश्च व्यश्वैः साश्वैश्च युध्यताम्। <br>ससूतैर्हतसूतैश्च रथैः स्तीर्णाभवन्मही   ॥08-058-008॥</td></tr>
<tr><td>सुवर्णवर्मसंनाहैर्योधैः कनकभूषणैः। <br>आस्थिताः कृतवर्माणो भद्रा नित्यमदा द्विपाः। <br>क्रुद्धाः क्रुद्धैर्महामात्रैः प्रेषितार्जुनमभ्ययुः   ॥08-058-009॥</td></tr>
<tr><td>चतुःशताः शरवर्षैर्हताः पेतुः किरीटिना। <br>पर्यस्तानीव शृङ्गाणि ससत्त्वानि महागिरेः   ॥08-058-010॥</td></tr>
<tr><td>धनंजयशराभ्यस्तैः स्तीर्णा भूर्वरवारणैः। <br>अभिपेदेऽर्जुनरथो घनान्भिन्दन्निवांशुमान्   ॥08-058-011॥</td></tr>
<tr><td>हतैर्गजमनुष्याश्वैर्भग्नैश्च बहुधा रथैः। <br>विशस्त्रपत्रकवचैर्युद्धशौण्डैर्गतासुभिः। <br>अपविद्धायुधैर्मार्गः स्तीर्णोऽभूत्फल्गुनेन वै   ॥08-058-012॥</td></tr>
<tr><td>व्यस्फूर्जयच्च गाण्डीवं सुमहद्भैरवस्वनम्। <br>घोरो वज्रविनिष्पेषः स्तनयित्नोरिवाम्बरे   ॥08-058-013॥</td></tr>
<tr><td>ततः प्रादीर्यत चमूर्धनंजयशराहता। <br>महावातसमाविद्धा महानौरिव सागरे   ॥08-058-014॥</td></tr>
<tr><td>नानारूपाः प्रहरणाः शरा गाण्डीवचोदिताः। <br>अलातोल्काशनिप्रख्यास्तव सैन्यं विनिर्दहन्   ॥08-058-015॥</td></tr>
<tr><td>महागिरौ वेणुवनं निशि प्रज्वलितं यथा। <br>तथा तव महत्सैन्यं प्रास्फुरच्छरपीडितम्   ॥08-058-016॥</td></tr>
<tr><td>संपिष्टदग्धविध्वस्तं तव सैन्यं किरीटिना। <br>हतं प्रविहतं बाणैः सर्वतः प्रद्रुतं दिशः   ॥08-058-017॥</td></tr>
<tr><td>महावने मृगगणा दावाग्निग्रसिता यथा। <br>कुरवः पर्यवर्तन्त निर्दग्धाः सव्यसाचिना   ॥08-058-018॥</td></tr>
<tr><td>उत्सृज्य हि महाबाहुं भीमसेनं तदा रणे। <br>बलं कुरूणामुद्विग्नं सर्वमासीत्पराङ्मुखम्   ॥08-058-019॥</td></tr>
<tr><td>ततः कुरुषु भग्नेषु बीभत्सुरपराजितः। <br>भीमसेनं समासाद्य मुहूर्तं सोऽभ्यवर्तत   ॥08-058-020॥</td></tr>
<tr><td>समागम्य स भीमेन मन्त्रयित्वा च फल्गुनः। <br>विशल्यमरुजं चास्मै कथयित्वा युधिष्ठिरम्   ॥08-058-021॥</td></tr>
<tr><td>भीमसेनाभ्यनुज्ञातस्ततः प्रायाद्धनंजयः। <br>नादयन्रथघोषेण पृथिवीं द्यां च भारत   ॥08-058-022॥</td></tr>
<tr><td>ततः परिवृतो भीमैर्दशभिः शत्रुपुंगवैः। <br>दुःशासनादवरजैस्तव पुत्रैर्धनंजयः   ॥08-058-023॥</td></tr>
<tr><td>ते तमभ्यर्दयन्बाणैरुल्काभिरिव कुञ्जरम्। <br>आततेष्वसनाः क्रूरा नृत्यन्त इव भारत   ॥08-058-024॥</td></tr>
<tr><td>अपसव्यांस्तु तांश्चक्रे रथेन मधुसूदनः। <br>ततस्ते प्राद्रवञ्शूराः पराङ्मुखरथेऽर्जुने   ॥08-058-025॥</td></tr>
<tr><td>तेषामापततां केतून्रथांश्चापानि सायकान्। <br>नाराचैरर्धचन्द्रैश्च क्षिप्रं पार्थो न्यपातयत्   ॥08-058-026॥</td></tr>
<tr><td>अथान्यैर्दशभिर्भल्लैः शिरांस्येषां न्यपातयत्। <br>रोषसंरक्तनेत्राणि संदष्टौष्ठानि भूतले। <br>तानि वक्त्राणि विबभुर्व्योम्नि तारागणा इव   ॥08-058-027॥</td></tr>
<tr><td>तांस्तु भल्लैर्महावेगैर्दशभिर्दश कौरवान्। <br>रुक्माङ्गदान्रुक्मपुङ्खैर्विद्ध्वा प्रायादमित्रहा   ॥08-058-028॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>इति स्म कृष्णवचनात्प्रत्युच्चार्य युधिष्ठिरम्। <br>बभूव विमनाः पार्थः किंचित्कृत्वेव पातकम्   ॥08-050-001॥</td></tr>
<tr><td>ततोऽब्रवीद्वासुदेवः प्रहसन्निव पाण्डवम्। <br>कथं नाम भवेदेतद्यदि त्वं पार्थ धर्मजम्। <br>असिना तीक्ष्णधारेण हन्या धर्मे व्यवस्थितम्   ॥08-050-002॥</td></tr>
<tr><td>त्वमित्युक्त्वैव राजानमेवं कश्मलमाविशः। <br>हत्वा तु नृपतिं पार्थ अकरिष्यः किमुत्तरम्। <br>एवं सुदुर्विदो धर्मो मन्दप्रज्ञैर्विशेषतः   ॥08-050-003॥</td></tr>
<tr><td>स भवान्धर्मभीरुत्वाद्ध्रुवमैष्यन्महत्तमः। <br>नरकं घोररूपं च भ्रातुर्ज्येष्ठस्य वै वधात्   ॥08-050-004॥</td></tr>
<tr><td>स त्वं धर्मभृतां श्रेष्ठं राजानं धर्मसंहितम्। <br>प्रसादय कुरुश्रेष्ठमेतदत्र मतं मम   ॥08-050-005॥</td></tr>
<tr><td>प्रसाद्य भक्त्या राजानं प्रीतं चैव युधिष्ठिरम्। <br>प्रयामस्त्वरिता योद्धुं सूतपुत्ररथं प्रति   ॥08-050-006॥</td></tr>
<tr><td>हत्वा सुदुर्जयं कर्णं त्वमद्य निशितैः शरैः। <br>विपुलां प्रीतिमाधत्स्व धर्मपुत्रस्य मानद   ॥08-050-007॥</td></tr>
<tr><td>एतदत्र महाबाहो प्राप्तकालं मतं मम। <br>एवं कृते कृतं चैव तव कार्यं भविष्यति   ॥08-050-008॥</td></tr>
<tr><td>ततोऽर्जुनो महाराज लज्जया वै समन्वितः। <br>धर्मराजस्य चरणौ प्रपेदे शिरसानघ   ॥08-050-009॥</td></tr>
<tr><td>उवाच भरतश्रेष्ठ प्रसीदेति पुनः पुनः। <br>क्षमस्व राजन्यत्प्रोक्तं धर्मकामेन भीरुणा   ॥08-050-010॥</td></tr>
<tr><td>पादयोः पतितं दृष्ट्वा धर्मराजो युधिष्ठिरः। <br>धनंजयममित्रघ्नं रुदन्तं भरतर्षभ   ॥08-050-011॥</td></tr>
<tr><td>उत्थाप्य भ्रातरं राजा धर्मराजो धनंजयम्। <br>समाश्लिष्य च सस्नेहं प्ररुरोद महीपतिः   ॥08-050-012॥</td></tr>
<tr><td>रुदित्वा तु चिरं कालं भ्रातरौ सुमहाद्युती। <br>कृतशौचौ नरव्याघ्रौ प्रीतिमन्तौ बभूवतुः   ॥08-050-013॥</td></tr>
<tr><td>तत आश्लिष्य स प्रेम्णा मूर्ध्नि चाघ्राय पाण्डवम्। <br>प्रीत्या परमया युक्तः प्रस्मयंश्चाब्रवीज्जयम्   ॥08-050-014॥</td></tr>
<tr><td>कर्णेन मे महाबाहो सर्वसैन्यस्य पश्यतः। <br>कवचं च ध्वजश्चैव धनुः शक्तिर्हया गदा। <br>शरैः कृत्ता महेष्वास यतमानस्य संयुगे   ॥08-050-015॥</td></tr>
<tr><td>सोऽहं ज्ञात्वा रणे तस्य कर्म दृष्ट्वा च फल्गुन। <br>व्यवसीदामि दुःखेन न च मे जीवितं प्रियम्   ॥08-050-016॥</td></tr>
<tr><td>तमद्य यदि वै वीर न हनिष्यसि सूतजम्। <br>प्राणानेव परित्यक्ष्ये जीवितार्थो हि को मम   ॥08-050-017॥</td></tr>
<tr><td>एवमुक्तः प्रत्युवाच विजयो भरतर्षभ। <br>सत्येन ते शपे राजन्प्रसादेन तवैव च। <br>भीमेन च नरश्रेष्ठ यमाभ्यां च महीपते   ॥08-050-018॥</td></tr>
<tr><td>यथाद्य समरे कर्णं हनिष्यामि हतोऽथ वा। <br>महीतले पतिष्यामि सत्येनायुधमालभे   ॥08-050-019॥</td></tr>
<tr><td>एवमाभाष्य राजानमब्रवीन्माधवं वचः। <br>अद्य कर्णं रणे कृष्ण सूदयिष्ये न संशयः। <br>तदनुध्याहि भद्रं ते वधं तस्य दुरात्मनः   ॥08-050-020॥</td></tr>
<tr><td>एवमुक्तोऽब्रवीत्पार्थं केशवो राजसत्तम। <br>शक्तोऽस्मि भरतश्रेष्ठ यत्नं कर्तुं यथाबलम्   ॥08-050-021॥</td></tr>
<tr><td>एवं चापि हि मे कामो नित्यमेव महारथ। <br>कथं भवान्रणे कर्णं निहन्यादिति मे मतिः   ॥08-050-022॥</td></tr>
<tr><td>भूयश्चोवाच मतिमान्माधवो धर्मनन्दनम्। <br>युधिष्ठिरेमं बीभत्सुं त्वं सान्त्वयितुमर्हसि। <br>अनुज्ञातुं च कर्णस्य वधायाद्य दुरात्मनः   ॥08-050-023॥</td></tr>
<tr><td>श्रुत्वा ह्ययमहं चैव त्वां कर्णशरपीडितम्। <br>प्रवृत्तिं ज्ञातुमायाताविह पाण्डवनन्दन   ॥08-050-024॥</td></tr>
<tr><td>दिष्ट्यासि राजन्निरुजो दिष्ट्या न ग्रहणं गतः। <br>परिसान्त्वय बीभत्सुं जयमाशाधि चानघ   ॥08-050-025॥</td></tr>
<tr><td> युधिष्ठिर उवाच। <br>एह्येहि पार्थ बीभत्सो मां परिष्वज पाण्डव। <br>वक्तव्यमुक्तोऽस्म्यहितं त्वया क्षान्तं च तन्मया   ॥08-050-026॥</td></tr>
<tr><td>अहं त्वामनुजानामि जहि कर्णं धनंजय। <br>मन्युं च मा कृथाः पार्थ यन्मयोक्तोऽसि दारुणम्   ॥08-050-027॥</td></tr>
<tr><td> संजय उवाच। <br>ततो धनंजयो राजञ्शिरसा प्रणतस्तदा। <br>पादौ जग्राह पाणिभ्यां भ्रातुर्ज्येष्ठस्य मारिष   ॥08-050-028॥</td></tr>
<tr><td>समुत्थाप्य ततो राजा परिष्वज्य च पीडितम्। <br>मूर्ध्न्युपाघ्राय चैवैनमिदं पुनरुवाच ह   ॥08-050-029॥</td></tr>
<tr><td>धनंजय महाबाहो मानितोऽस्मि दृढं त्वया। <br>माहात्म्यं विजयं चैव भूयः प्राप्नुहि शाश्वतम्   ॥08-050-030॥</td></tr>
<tr><td> अर्जुन उवाच। <br>अद्य तं पापकर्माणं सानुबन्धं रणे शरैः। <br>नयाम्यन्तं समासाद्य राधेयं बलगर्वितम्   ॥08-050-031॥</td></tr>
<tr><td>येन त्वं पीडितो बाणैर्दृढमायम्य कार्मुकम्। <br>तस्याद्य कर्मणः कर्णः फलं प्राप्स्यति दारुणम्   ॥08-050-032॥</td></tr>
<tr><td>अद्य त्वामहमेष्यामि कर्णं हत्वा महीपते। <br>सभाजयितुमाक्रन्दादिति सत्यं ब्रवीमि ते   ॥08-050-033॥</td></tr>
<tr><td>नाहत्वा विनिवर्तेऽहं कर्णमद्य रणाजिरात्। <br>इति सत्येन ते पादौ स्पृशामि जगतीपते   ॥08-050-034॥</td></tr>
<tr><td> संजय उवाच। <br>प्रसाद्य धर्मराजानं प्रहृष्टेनान्तरात्मना। <br>पार्थः प्रोवाच गोविन्दं सूतपुत्रवधोद्यतः   ॥08-050-035॥</td></tr>
<tr><td>कल्प्यतां च रथो भूयो युज्यन्तां च हयोत्तमाः। <br>आयुधानि च सर्वाणि सज्ज्यन्तां वै महारथे   ॥08-050-036॥</td></tr>
<tr><td>उपावृत्ताश्च तुरगाः शिक्षिताश्चाश्वसादिनः। <br>रथोपकरणैः सर्वैरुपायान्तु त्वरान्विताः   ॥08-050-037॥</td></tr>
<tr><td>एवमुक्ते महाराज फल्गुनेन महात्मना। <br>उवाच दारुकं कृष्णः कुरु सर्वं यथाब्रवीत्। <br>अर्जुनो भरतश्रेष्ठः श्रेष्ठः सर्वधनुष्मताम्   ॥08-050-038॥</td></tr>
<tr><td>आज्ञप्तस्त्वथ कृष्णेन दारुको राजसत्तम। <br>योजयामास स रथं वैयाघ्रं शत्रुतापनम्   ॥08-050-039॥</td></tr>
<tr><td>युक्तं तु रथमास्थाय दारुकेण महात्मना। <br>आपृच्छ्य धर्मराजानं ब्राह्मणान्स्वस्ति वाच्य च। <br>समङ्गलस्वस्त्ययनमारुरोह रथोत्तमम्   ॥08-050-040॥</td></tr>
<tr><td>तस्य राजा महाप्राज्ञो धर्मराजो युधिष्ठिरः। <br>आशिषोऽयुङ्क्त परमा युक्ताः कर्णवधं प्रति   ॥08-050-041॥</td></tr>
<tr><td>तं प्रयान्तं महेष्वासं दृष्ट्वा भूतानि भारत। <br>निहतं मेनिरे कर्णं पाण्डवेन महात्मना   ॥08-050-042॥</td></tr>
<tr><td>बभूवुर्विमलाः सर्वा दिशो राजन्समन्ततः। <br>चाषाश्च शतपत्राश्च क्रौञ्चाश्चैव जनेश्वर। <br>प्रदक्षिणमकुर्वन्त तदा वै पाण्डुनन्दनम्   ॥08-050-043॥</td></tr>
<tr><td>बहवः पक्षिणो राजन्पुंनामानः शुभाः शिवाः। <br>त्वरयन्तोऽर्जुनं युद्धे हृष्टरूपा ववाशिरे   ॥08-050-044॥</td></tr>
<tr><td>कङ्का गृध्रा वडाश्चैव वायसाश्च विशां पते। <br>अग्रतस्तस्य गच्छन्ति भक्ष्यहेतोर्भयानकाः   ॥08-050-045॥</td></tr>
<tr><td>निमित्तानि च धन्यानि पार्थस्य प्रशशंसिरे। <br>विनाशमरिसैन्यानां कर्णस्य च वधं तथा   ॥08-050-046॥</td></tr>
<tr><td>प्रयातस्याथ पार्थस्य महान्स्वेदो व्यजायत। <br>चिन्ता च विपुला जज्ञे कथं न्वेतद्भविष्यति   ॥08-050-047॥</td></tr>
<tr><td>ततो गाण्डीवधन्वानमब्रवीन्मधुसूदनः। <br>दृष्ट्वा पार्थं तदायस्तं चिन्तापरिगतं तदा   ॥08-050-048॥</td></tr>
<tr><td>गाण्डीवधन्वन्संग्रामे ये त्वया धनुषा जिताः। <br>न तेषां मानुषो जेता त्वदन्य इह विद्यते   ॥08-050-049॥</td></tr>
<tr><td>दृष्टा हि बहवः शूराः शक्रतुल्यपराक्रमाः। <br>त्वां प्राप्य समरे वीरं ये गताः परमां गतिम्   ॥08-050-050॥</td></tr>
<tr><td>को हि द्रोणं च भीष्मं च भगदत्तं च मारिष। <br>विन्दानुविन्दावावन्त्यौ काम्बोजं च सुदक्षिणम्   ॥08-050-051॥</td></tr>
<tr><td>श्रुतायुषं महावीर्यमच्युतायुषमेव च। <br>प्रत्युद्गम्य भवेत्क्षेमी यो न स्यात्त्वमिव क्षमी   ॥08-050-052॥</td></tr>
<tr><td>तव ह्यस्त्राणि दिव्यानि लाघवं बलमेव च। <br>वेधः पातश्च लक्षश्च योगश्चैव तवार्जुन। <br>असंमोहश्च युद्धेषु विज्ञानस्य च संनतिः   ॥08-050-053॥</td></tr>
<tr><td>भवान्देवासुरान्सर्वान्हन्यात्सहचराचरान्। <br>पृथिव्यां हि रणे पार्थ न योद्धा त्वत्समः पुमान्   ॥08-050-054॥</td></tr>
<tr><td>धनुर्ग्रहा हि ये केचित्क्षत्रिया युद्धदुर्मदाः। <br>आ देवात्त्वत्समं तेषां न पश्यामि शृणोमि वा   ॥08-050-055॥</td></tr>
<tr><td>ब्रह्मणा च प्रजाः सृष्टा गाण्डीवं च महाद्भुतम्। <br>येन त्वं युध्यसे पार्थ तस्मान्नास्ति त्वया समः   ॥08-050-056॥</td></tr>
<tr><td>अवश्यं तु मया वाच्यं यत्पथ्यं तव पाण्डव। <br>मावमंस्था महाबाहो कर्णमाहवशोभिनम्   ॥08-050-057॥</td></tr>
<tr><td>कर्णो हि बलवान्धृष्टः कृतास्त्रश्च महारथः। <br>कृती च चित्रयोधी च देशे काले च कोविदः   ॥08-050-058॥</td></tr>
<tr><td>तेजसा वह्निसदृशो वायुवेगसमो जवे। <br>अन्तकप्रतिमः क्रोधे सिंहसंहननो बली   ॥08-050-059॥</td></tr>
<tr><td>अयोरत्निर्महाबाहुर्व्यूढोरस्कः सुदुर्जयः। <br>अतिमानी च शूरश्च प्रवीरः प्रियदर्शनः   ॥08-050-060॥</td></tr>
<tr><td>सर्वैर्योधगुणैर्युक्तो मित्राणामभयंकरः। <br>सततं पाण्डवद्वेषी धार्तराष्ट्रहिते रतः   ॥08-050-061॥</td></tr>
<tr><td>सर्वैरवध्यो राधेयो देवैरपि सवासवैः। <br>ऋते त्वामिति मे बुद्धिस्त्वमद्य जहि सूतजम्   ॥08-050-062॥</td></tr>
<tr><td>देवैरपि हि संयत्तैर्बिभ्रद्भिर्मांसशोणितम्। <br>अशक्यः समरे जेतुं सर्वैरपि युयुत्सुभिः   ॥08-050-063॥</td></tr>
<tr><td>दुरात्मानं पापमतिं नृशंसं; दुष्टप्रज्ञं पाण्डवेयेषु नित्यम्। <br>हीनस्वार्थं पाण्डवेयैर्विरोधे; हत्वा कर्णं धिष्ठितार्थो भवाद्य   ॥08-050-064॥</td></tr>
<tr><td>वीरं मन्यत आत्मानं येन पापः सुयोधनः। <br>तमद्य मूलं पापानां जय सौतिं धनंजय   ॥08-050-065॥</td></tr>
</table>
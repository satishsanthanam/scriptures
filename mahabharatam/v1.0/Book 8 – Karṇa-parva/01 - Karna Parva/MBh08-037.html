<table border = "1"><tr><td>Verse</td></tr>
<tr><td> संजय उवाच। <br>वर्तमाने तदा युद्धे क्षत्रियाणां निमज्जने। <br>गाण्डीवस्य महान्घोषः शुश्रुवे युधि मारिष   ॥08-037-001॥</td></tr>
<tr><td>संशप्तकानां कदनमकरोद्यत्र पाण्डवः। <br>कोसलानां तथा राजन्नारायणबलस्य च   ॥08-037-002॥</td></tr>
<tr><td>संशप्तकास्तु समरे शरवृष्टिं समन्ततः। <br>अपातयन्पार्थमूर्ध्नि जयगृद्धाः प्रमन्यवः   ॥08-037-003॥</td></tr>
<tr><td>तां वृष्टिं सहसा राजंस्तरसा धारयन्प्रभुः। <br>व्यगाहत रणे पार्थो विनिघ्नन्रथिनां वरः   ॥08-037-004॥</td></tr>
<tr><td>निगृह्य तु रथानीकं कङ्कपत्रैः शिलाशितैः। <br>आससाद रणे पार्थः सुशर्माणं महारथम्   ॥08-037-005॥</td></tr>
<tr><td>स तस्य शरवर्षाणि ववर्ष रथिनां वरः। <br>तथा संशप्तकाश्चैव पार्थस्य समरे स्थिताः   ॥08-037-006॥</td></tr>
<tr><td>सुशर्मा तु ततः पार्थं विद्ध्वा नवभिराशुगैः। <br>जनार्दनं त्रिभिर्बाणैरभ्यहन्दक्षिणे भुजे। <br>ततोऽपरेण भल्लेन केतुं विव्याध मारिष   ॥08-037-007॥</td></tr>
<tr><td>स वानरवरो राजन्विश्वकर्मकृतो महान्। <br>ननाद सुमहन्नादं भीषयन्वै ननर्द च   ॥08-037-008॥</td></tr>
<tr><td>कपेस्तु निनदं श्रुत्वा संत्रस्ता तव वाहिनी। <br>भयं विपुलमादाय निश्चेष्टा समपद्यत   ॥08-037-009॥</td></tr>
<tr><td>ततः सा शुशुभे सेना निश्चेष्टावस्थिता नृप। <br>नानापुष्पसमाकीर्णं यथा चैत्ररथं वनम्   ॥08-037-010॥</td></tr>
<tr><td>प्रतिलभ्य ततः संज्ञां योधास्ते कुरुसत्तम। <br>अर्जुनं सिषिचुर्बाणैः पर्वतं जलदा इव। <br>परिवव्रुस्तदा सर्वे पाण्डवस्य महारथम्   ॥08-037-011॥</td></tr>
<tr><td>ते हयान्रथचक्रे च रथेषाश्चापि भारत। <br>निगृह्य बलवत्तूर्णं सिंहनादमथानदन्   ॥08-037-012॥</td></tr>
<tr><td>अपरे जगृहुश्चैव केशवस्य महाभुजौ। <br>पार्थमन्ये महाराज रथस्थं जगृहुर्मुदा   ॥08-037-013॥</td></tr>
<tr><td>केशवस्तु तदा बाहू विधुन्वन्रणमूर्धनि। <br>पातयामास तान्सर्वान्दुष्टहस्तीव हस्तिनः   ॥08-037-014॥</td></tr>
<tr><td>ततः क्रुद्धो रणे पार्थः संवृतस्तैर्महारथैः। <br>निगृहीतं रथं दृष्ट्वा केशवं चाप्यभिद्रुतम्। <br>रथारूढांश्च सुबहून्पदातींश्चाप्यपातयत्   ॥08-037-015॥</td></tr>
<tr><td>आसन्नांश्च ततो योधाञ्शरैरासन्नयोधिभिः। <br>च्यावयामास समरे केशवं चेदमब्रवीत्   ॥08-037-016॥</td></tr>
<tr><td>पश्य कृष्ण महाबाहो संशप्तकगणान्मया। <br>कुर्वाणान्दारुणं कर्म वध्यमानान्सहस्रशः   ॥08-037-017॥</td></tr>
<tr><td>रथबन्धमिमं घोरं पृथिव्यां नास्ति कश्चन। <br>यः सहेत पुमाँल्लोके मदन्यो यदुपुंगव   ॥08-037-018॥</td></tr>
<tr><td>इत्येवमुक्त्वा बीभत्सुर्देवदत्तमथाधमत्। <br>पाञ्चजन्यं च कृष्णोऽपि पूरयन्निव रोदसी   ॥08-037-019॥</td></tr>
<tr><td>तं तु शङ्खस्वनं श्रुत्वा संशप्तकवरूथिनी। <br>संचचाल महाराज वित्रस्ता चाभवद्भृशम्   ॥08-037-020॥</td></tr>
<tr><td>पदबन्धं ततश्चक्रे पाण्डवः परवीरहा। <br>नागमस्त्रं महाराज संप्रोदीर्य मुहुर्मुहुः   ॥08-037-021॥</td></tr>
<tr><td>यानुद्दिश्य रणे पार्थः पदबन्धं चकार ह। <br>ते बद्धाः पदबन्धेन पाण्डवेन महात्मना। <br>निश्चेष्टा अभवन्राजन्नश्मसारमया इव   ॥08-037-022॥</td></tr>
<tr><td>निश्चेष्टांस्तु ततो योधानवधीत्पाण्डुनन्दनः। <br>यथेन्द्रः समरे दैत्यांस्तारकस्य वधे पुरा   ॥08-037-023॥</td></tr>
<tr><td>ते वध्यमानाः समरे मुमुचुस्तं रथोत्तमम्। <br>आयुधानि च सर्वाणि विस्रष्टुमुपचक्रमुः   ॥08-037-024॥</td></tr>
<tr><td>ततः सुशर्मा राजेन्द्र गृहीतां वीक्ष्य वाहिनीम्। <br>सौपर्णमस्त्रं त्वरितः प्रादुश्चक्रे महारथः   ॥08-037-025॥</td></tr>
<tr><td>ततः सुपर्णाः संपेतुर्भक्षयन्तो भुजंगमान्। <br>ते वै विदुद्रुवुर्नागा दृष्ट्वा तान्खचरान्नृप   ॥08-037-026॥</td></tr>
<tr><td>बभौ बलं तद्विमुक्तं पदबन्धाद्विशां पते। <br>मेघवृन्दाद्यथा मुक्तो भास्करस्तापयन्प्रजाः   ॥08-037-027॥</td></tr>
<tr><td>विप्रमुक्तास्तु ते योधाः फल्गुनस्य रथं प्रति। <br>ससृजुर्बाणसंघांश्च शस्त्रसंघांश्च मारिष   ॥08-037-028॥</td></tr>
<tr><td>तां महास्त्रमयीं वृष्टिं संछिद्य शरवृष्टिभिः। <br>व्यवातिष्ठत्ततो योधान्वासविः परवीरहा   ॥08-037-029॥</td></tr>
<tr><td>सुशर्मा तु ततो राजन्बाणेनानतपर्वणा। <br>अर्जुनं हृदये विद्ध्वा विव्याधान्यैस्त्रिभिः शरैः। <br>स गाढविद्धो व्यथितो रथोपस्थ उपाविशत्   ॥08-037-030॥</td></tr>
<tr><td>प्रतिलभ्य ततः संज्ञां श्वेताश्वः कृष्णसारथिः। <br>ऐन्द्रमस्त्रममेयात्मा प्रादुश्चक्रे त्वरान्वितः। <br>ततो बाणसहस्राणि समुत्पन्नानि मारिष   ॥08-037-031॥</td></tr>
<tr><td>सर्वदिक्षु व्यदृश्यन्त सूदयन्तो नृप द्विपान्। <br>हयान्रथांश्च समरे शस्त्रैः शतसहस्रशः   ॥08-037-032॥</td></tr>
<tr><td>वध्यमाने ततः सैन्ये विपुला भीः समाविशत्। <br>संशप्तकगणानां च गोपालानां च भारत। <br>न हि कश्चित्पुमांस्तत्र योऽर्जुनं प्रत्ययुध्यत   ॥08-037-033॥</td></tr>
<tr><td>पश्यतां तत्र वीराणामहन्यत महद्बलम्। <br>हन्यमानमपश्यंश्च निश्चेष्टाः स्म पराक्रमे   ॥08-037-034॥</td></tr>
<tr><td>अयुतं तत्र योधानां हत्वा पाण्डुसुतो रणे। <br>व्यभ्राजत रणे राजन्विधूमोऽग्निरिव ज्वलन्   ॥08-037-035॥</td></tr>
<tr><td>चतुर्दश सहस्राणि यानि शिष्टानि भारत। <br>रथानामयुतं चैव त्रिसाहस्राश्च दन्तिनः   ॥08-037-036॥</td></tr>
<tr><td>ततः संशप्तका भूयः परिवव्रुर्धनंजयम्। <br>मर्तव्यमिति निश्चित्य जयं वापि निवर्तनम्   ॥08-037-037॥</td></tr>
<tr><td>तत्र युद्धं महद्ध्यासीत्तावकानां विशां पते। <br>शूरेण बलिना सार्धं पाण्डवेन किरीटिना   ॥08-037-038॥</td></tr>
</table>
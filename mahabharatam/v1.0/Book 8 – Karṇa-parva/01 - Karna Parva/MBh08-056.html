<table border = "1"><tr><td>Verse</td></tr>
<tr><td> धृतराष्ट्र उवाच। <br>ततो भग्नेषु सैन्येषु भीमसेनेन संयुगे। <br>दुर्योधनोऽब्रवीत्किं नु सौबलो वापि संजय   ॥08-056-001॥</td></tr>
<tr><td>कर्णो वा जयतां श्रेष्ठो योधा वा मामका युधि। <br>कृपो वा कृतवर्मा च द्रौणिर्दुःशासनोऽपि वा   ॥08-056-002॥</td></tr>
<tr><td>अत्यद्भुतमिदं मन्ये पाण्डवेयस्य विक्रमम्। <br>यथाप्रतिज्ञं योधानां राधेयः कृतवानपि   ॥08-056-003॥</td></tr>
<tr><td>कुरूणामपि सर्वेषां कर्णः शत्रुनिषूदनः। <br>शर्म वर्म प्रतिष्ठा च जीविताशा च संजय   ॥08-056-004॥</td></tr>
<tr><td>तत्प्रभग्नं बलं दृष्ट्वा कौन्तेयेनामितौजसा। <br>राधेयानामधिरथः कर्णः किमकरोद्युधि   ॥08-056-005॥</td></tr>
<tr><td>पुत्रा वा मम दुर्धर्षा राजानो वा महारथाः। <br>एतन्मे सर्वमाचक्ष्व कुशलो ह्यसि संजय   ॥08-056-006॥</td></tr>
<tr><td> संजय उवाच। <br>अपराह्णे महाराज सूतपुत्रः प्रतापवान्। <br>जघान सोमकान्सर्वान्भीमसेनस्य पश्यतः। <br>भीमोऽप्यतिबलः सैन्यं धार्तराष्ट्रं व्यपोथयत्   ॥08-056-007॥</td></tr>
<tr><td>द्राव्यमाणं बलं दृष्ट्वा भीमसेनेन धीमता। <br>यन्तारमब्रवीत्कर्णः पाञ्चालानेव मा वह   ॥08-056-008॥</td></tr>
<tr><td>मद्रराजस्ततः शल्यः श्वेतानश्वान्महाजवान्। <br>प्राहिणोच्चेदिपाञ्चालान्करूषांश्च महाबलः   ॥08-056-009॥</td></tr>
<tr><td>प्रविश्य च स तां सेनां शल्यः परबलार्दनः। <br>न्ययच्छत्तुरगान्हृष्टो यत्र यत्रैच्छदग्रणीः   ॥08-056-010॥</td></tr>
<tr><td>तं रथं मेघसंकाशं वैयाघ्रपरिवारणम्। <br>संदृश्य पाण्डुपाञ्चालास्त्रस्ता आसन्विशां पते   ॥08-056-011॥</td></tr>
<tr><td>ततो रथस्य निनदः प्रादुरासीन्महारणे। <br>पर्जन्यसमनिर्घोषः पर्वतस्येव दीर्यतः   ॥08-056-012॥</td></tr>
<tr><td>ततः शरशतैस्तीक्ष्णैः कर्णोऽप्याकर्णनिःसृतैः। <br>जघान पाण्डवबलं शतशोऽथ सहस्रशः   ॥08-056-013॥</td></tr>
<tr><td>तं तथा समरे कर्म कुर्वाणमतिमानुषम्। <br>परिवव्रुर्महेष्वासाः पाण्डवानां महारथाः   ॥08-056-014॥</td></tr>
<tr><td>तं शिखण्डी च भीमश्च धृष्टद्युम्नश्च पार्षतः। <br>नकुलः सहदेवश्च द्रौपदेयाः ससात्यकाः। <br>परिवव्रुर्जिघांसन्तो राधेयं शरवृष्टिभिः   ॥08-056-015॥</td></tr>
<tr><td>सात्यकिस्तु ततः कर्णं विंशत्या निशितैः शरैः। <br>अताडयद्रणे शूरो जत्रुदेशे नरोत्तमः   ॥08-056-016॥</td></tr>
<tr><td>शिखण्डी पञ्चविंशत्या धृष्टद्युम्नश्च पञ्चभिः। <br>द्रौपदेयाश्चतुःषष्ट्या सहदेवश्च सप्तभिः। <br>नकुलश्च शतेनाजौ कर्णं विव्याध सायकैः   ॥08-056-017॥</td></tr>
<tr><td>भीमसेनस्तु राधेयं नवत्या नतपर्वणाम्। <br>विव्याध समरे क्रुद्धो जत्रुदेशे महाबलः   ॥08-056-018॥</td></tr>
<tr><td>ततः प्रहस्याधिरथिर्विक्षिपन्धनुरुत्तमम्। <br>मुमोच निशितान्बाणान्पीडयन्सुमहाबलः। <br>तान्प्रत्यविध्यद्राधेयः पञ्चभिः पञ्चभिः शरैः   ॥08-056-019॥</td></tr>
<tr><td>सात्यकेस्तु धनुश्छित्त्वा ध्वजं च पुरुषर्षभः। <br>अथैनं नवभिर्बाणैराजघान स्तनान्तरे   ॥08-056-020॥</td></tr>
<tr><td>भीमसेनस्तु तं क्रुद्धो विव्याध त्रिंशता शरैः। <br>सारथिं च त्रिभिर्बाणैराजघान परंतपः   ॥08-056-021॥</td></tr>
<tr><td>विरथान्द्रौपदेयांश्च चकार पुरुषर्षभः। <br>अक्ष्णोर्निमेषमात्रेण तदद्भुतमिवाभवत्   ॥08-056-022॥</td></tr>
<tr><td>विमुखीकृत्य तान्सर्वाञ्शरैः संनतपर्वभिः। <br>पाञ्चालानहनच्छूरश्चेदीनां च महारथान्   ॥08-056-023॥</td></tr>
<tr><td>ते वध्यमानाः समरे चेदिमत्स्या विशां पते। <br>कर्णमेकमभिद्रुत्य शरसंघैः समार्दयन्। <br>ताञ्जघान शितैर्बाणैः सूतपुत्रो महारथः   ॥08-056-024॥</td></tr>
<tr><td>एतदत्यद्भुतं कर्णे दृष्टवानस्मि भारत। <br>यदेकः समरे शूरान्सूतपुत्रः प्रतापवान्   ॥08-056-025॥</td></tr>
<tr><td>यतमानान्परं शक्त्यायोधयत्तांश्च धन्विनः। <br>पाण्डवेयान्महाराज शरैर्वारितवान्रणे   ॥08-056-026॥</td></tr>
<tr><td>तत्र भारत कर्णस्य लाघवेन महात्मनः। <br>तुतुषुर्देवताः सर्वाः सिद्धाश्च परमर्षयः   ॥08-056-027॥</td></tr>
<tr><td>अपूजयन्महेष्वासा धार्तराष्ट्रा नरोत्तमम्। <br>कर्णं रथवरश्रेष्ठं श्रेष्ठं सर्वधनुष्मताम्   ॥08-056-028॥</td></tr>
<tr><td>ततः कर्णो महाराज ददाह रिपुवाहिनीम्। <br>कक्षमिद्धो यथा वह्निर्निदाघे ज्वलितो महान्   ॥08-056-029॥</td></tr>
<tr><td>ते वध्यमानाः कर्णेन पाण्डवेयास्ततस्ततः। <br>प्राद्रवन्त रणे भीताः कर्णं दृष्ट्वा महाबलम्   ॥08-056-030॥</td></tr>
<tr><td>तत्राक्रन्दो महानासीत्पाञ्चालानां महारणे। <br>वध्यतां सायकैस्तीक्ष्णैः कर्णचापवरच्युतैः   ॥08-056-031॥</td></tr>
<tr><td>तेन शब्देन वित्रस्ता पाण्डवानां महाचमूः। <br>कर्णमेकं रणे योधं मेनिरे तत्र शात्रवाः   ॥08-056-032॥</td></tr>
<tr><td>तत्राद्भुतं परं चक्रे राधेयः शत्रुकर्शनः। <br>यदेकं पाण्डवाः सर्वे न शेकुरभिवीक्षितुम्   ॥08-056-033॥</td></tr>
<tr><td>यथौघः पर्वतश्रेष्ठमासाद्याभिप्रदीर्यते। <br>तथा तत्पाण्डवं सैन्यं कर्णमासाद्य दीर्यते   ॥08-056-034॥</td></tr>
<tr><td>कर्णोऽपि समरे राजन्विधूमोऽग्निरिव ज्वलन्। <br>दहंस्तस्थौ महाबाहुः पाण्डवानां महाचमूम्   ॥08-056-035॥</td></tr>
<tr><td>शिरांसि च महाराज कर्णांश्चञ्चलकुण्डलान्। <br>बाहूंश्च वीरो वीराणां चिच्छेद लघु चेषुभिः   ॥08-056-036॥</td></tr>
<tr><td>हस्तिदन्तान्त्सरून्खड्गान्ध्वजाञ्शक्तीर्हयान्गजान्। <br>रथांश्च विविधान्राजन्पताका व्यजनानि च   ॥08-056-037॥</td></tr>
<tr><td>अक्षेषायुगयोक्त्राणि चक्राणि विविधानि च। <br>चिच्छेद शतधा कर्णो योधव्रतमनुष्ठितः   ॥08-056-038॥</td></tr>
<tr><td>तत्र भारत कर्णेन निहतैर्गजवाजिभिः। <br>अगम्यरूपा पृथिवी मांसशोणितकर्दमा   ॥08-056-039॥</td></tr>
<tr><td>विषमं च समं चैव हतैरश्वपदातिभिः। <br>रथैश्च कुञ्जरैश्चैव न प्राज्ञायत किंचन   ॥08-056-040॥</td></tr>
<tr><td>नापि स्वे न परे योधाः प्राज्ञायन्त परस्परम्। <br>घोरे शरान्धकारे तु कर्णास्त्रे च विजृम्भिते   ॥08-056-041॥</td></tr>
<tr><td>राधेयचापनिर्मुक्तैः शरैः काञ्चनभूषितैः। <br>संछादिता महाराज यतमाना महारथाः   ॥08-056-042॥</td></tr>
<tr><td>ते पाण्डवेयाः समरे कर्णेन स्म पुनः पुनः। <br>अभज्यन्त महाराज यतमाना महारथाः   ॥08-056-043॥</td></tr>
<tr><td>मृगसंघान्यथा क्रुद्धः सिंहो द्रावयते वने। <br>कर्णस्तु समरे योधांस्तत्र तत्र महायशाः। <br>कालयामास तत्सैन्यं यथा पशुगणान्वृकः   ॥08-056-044॥</td></tr>
<tr><td>दृष्ट्वा तु पाण्डवीं सेनां धार्तराष्ट्राः पराङ्मुखीम्। <br>अभिजग्मुर्महेष्वासा रुवन्तो भैरवान्रवान्   ॥08-056-045॥</td></tr>
<tr><td>दुर्योधनो हि राजेन्द्र मुदा परमया युतः। <br>वादयामास संहृष्टो नानावाद्यानि सर्वशः   ॥08-056-046॥</td></tr>
<tr><td>पाञ्चालापि महेष्वासा भग्ना भग्ना नरोत्तमाः। <br>न्यवर्तन्त यथा शूरा मृत्युं कृत्वा निवर्तनम्   ॥08-056-047॥</td></tr>
<tr><td>तान्निवृत्तान्रणे शूरान्राधेयः शत्रुतापनः। <br>अनेकशो महाराज बभञ्ज पुरुषर्षभः   ॥08-056-048॥</td></tr>
<tr><td>तत्र भारत कर्णेन पाञ्चाला विंशती रथाः। <br>निहताः सादयः क्रोधाच्चेदयश्च परःशताः   ॥08-056-049॥</td></tr>
<tr><td>कृत्वा शून्यान्रथोपस्थान्वाजिपृष्ठांश्च भारत। <br>निर्मनुष्यान्गजस्कन्धान्पादातांश्चैव विद्रुतान्   ॥08-056-050॥</td></tr>
<tr><td>आदित्य इव मध्याह्ने दुर्निरीक्ष्यः परंतपः। <br>कालान्तकवपुः क्रूरः सूतपुत्रश्चचार ह   ॥08-056-051॥</td></tr>
<tr><td>एवमेतान्महाराज नरवाजिरथद्विपान्। <br>हत्वा तस्थौ महेष्वासः कर्णोऽरिगणसूदनः   ॥08-056-052॥</td></tr>
<tr><td>यथा भूतगणान्हत्वा कालस्तिष्ठेन्महाबलः। <br>तथा स सोमकान्हत्वा तस्थावेको महारथः   ॥08-056-053॥</td></tr>
<tr><td>तत्राद्भुतमपश्याम पाञ्चालानां पराक्रमम्। <br>वध्यमानापि कर्णेन नाजहू रणमूर्धनि   ॥08-056-054॥</td></tr>
<tr><td>राजा दुःशासनश्चैव कृपः शारद्वतस्तथा। <br>अश्वत्थामा कृतवर्मा शकुनिश्चापि सौबलः। <br>न्यहनन्पाण्डवीं सेनां शतशोऽथ सहस्रशः   ॥08-056-055॥</td></tr>
<tr><td>कर्णपुत्रौ च राजेन्द्र भ्रातरौ सत्यविक्रमौ। <br>अनाशयेतां बलिनः पाञ्चालान्वै ततस्ततः। <br>तत्र युद्धं तदा ह्यासीत्क्रूरं विशसनं महत्   ॥08-056-056॥</td></tr>
<tr><td>तथैव पाण्डवाः शूरा धृष्टद्युम्नशिखण्डिनौ। <br>द्रौपदेयाश्च संक्रुद्धा अभ्यघ्नंस्तावकं बलम्   ॥08-056-057॥</td></tr>
<tr><td>एवमेष क्षयो वृत्तः पाण्डवानां ततस्ततः। <br>तावकानामपि रणे भीमं प्राप्य महाबलम्   ॥08-056-058॥</td></tr>
</table>
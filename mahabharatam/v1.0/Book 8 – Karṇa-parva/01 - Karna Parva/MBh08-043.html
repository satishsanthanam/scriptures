<table border = "1"><tr><td>Verse</td></tr>
<tr><td> संजय उवाच। <br>एतस्मिन्नन्तरे कृष्णः पार्थं वचनमब्रवीत्। <br>दर्शयन्निव कौन्तेयं धर्मराजं युधिष्ठिरम्   ॥08-043-001॥</td></tr>
<tr><td>एष पाण्डव ते भ्राता धार्तराष्ट्रैर्महाबलैः। <br>जिघांसुभिर्महेष्वासैर्द्रुतं पार्थानुसर्यते   ॥08-043-002॥</td></tr>
<tr><td>तथानुयान्ति संरब्धाः पाञ्चाला युद्धदुर्मदाः। <br>युधिष्ठिरं महात्मानं परीप्सन्तो महाजवाः   ॥08-043-003॥</td></tr>
<tr><td>एष दुर्योधनः पार्थ रथानीकेन दंशितः। <br>राजा सर्वस्य लोकस्य राजानमनुधावति   ॥08-043-004॥</td></tr>
<tr><td>जिघांसुः पुरुषव्याघ्रं भ्रातृभिः सहितो बली। <br>आशीविषसमस्पर्शैः सर्वयुद्धविशारदैः   ॥08-043-005॥</td></tr>
<tr><td>एते जिघृक्षवो यान्ति द्विपाश्वरथपत्तयः। <br>युधिष्ठिरं धार्तराष्ट्रा रत्नोत्तममिवार्थिनः   ॥08-043-006॥</td></tr>
<tr><td>पश्य सात्वतभीमाभ्यां निरुद्धाधिष्ठितः प्रभुः। <br>जिहीर्षवोऽमृतं दैत्याः शक्राग्निभ्यामिवावशाः   ॥08-043-007॥</td></tr>
<tr><td>एते बहुत्वात्त्वरिताः पुनर्गच्छन्ति पाण्डवम्। <br>समुद्रमिव वार्योघाः प्रावृट्काले महारथाः   ॥08-043-008॥</td></tr>
<tr><td>नदन्तः सिंहनादांश्च धमन्तश्चापि वारिजान्। <br>बलवन्तो महेष्वासा विधुन्वन्तो धनूंषि च   ॥08-043-009॥</td></tr>
<tr><td>मृत्योर्मुखगतं मन्ये कुन्तीपुत्रं युधिष्ठिरम्। <br>हुतमग्नौ च भद्रं ते दुर्योधनवशं गतम्   ॥08-043-010॥</td></tr>
<tr><td>यथायुक्तमनीकं हि धार्तराष्ट्रस्य पाण्डव। <br>नास्य शक्रोऽपि मुच्येत संप्राप्तो बाणगोचरम्   ॥08-043-011॥</td></tr>
<tr><td>दुर्योधनस्य शूरस्य द्रौणेः शारद्वतस्य च। <br>कर्णस्य चेषुवेगो वै पर्वतानपि दारयेत्   ॥08-043-012॥</td></tr>
<tr><td>दुर्योधनस्य शूरस्य शरौघाञ्शीघ्रमस्यतः। <br>संक्रुद्धस्यान्तकस्येव को वेगं संसहेद्रणे   ॥08-043-013॥</td></tr>
<tr><td>कर्णेन च कृतो राजा विमुखः शत्रुतापनः। <br>बलवाँल्लघुहस्तश्च कृती युद्धविशारदः   ॥08-043-014॥</td></tr>
<tr><td>राधेयः पाण्डवश्रेष्ठं शक्तः पीडयितुं रणे। <br>सहितो धृतराष्ट्रस्य पुत्रैः शूरो महात्मभिः   ॥08-043-015॥</td></tr>
<tr><td>तस्यैवं युध्यमानस्य संग्रामे संयतात्मनः। <br>अन्यैरपि च पार्थस्य हृतं वर्म महारथैः   ॥08-043-016॥</td></tr>
<tr><td>उपवासकृशो राजा भृशं भरतसत्तम। <br>ब्राह्मे बले स्थितो ह्येष न क्षत्रेऽतिबले विभो   ॥08-043-017॥</td></tr>
<tr><td>न जीवति महाराजो मन्ये पार्थ युधिष्ठिरः। <br>यद्भीमसेनः सहते सिंहनादममर्षणः   ॥08-043-018॥</td></tr>
<tr><td>नर्दतां धार्तराष्ट्राणां पुनः पुनररिंदम। <br>धमतां च महाशङ्खान्संग्रामे जितकाशिनाम्   ॥08-043-019॥</td></tr>
<tr><td>युधिष्ठिरं पाण्डवेयं हतेति भरतर्षभ। <br>संचोदयत्यसौ कर्णो धार्तराष्ट्रान्महाबलान्   ॥08-043-020॥</td></tr>
<tr><td>स्थूणाकर्णेन्द्रजालेन पार्थ पाशुपतेन च। <br>प्रच्छादयन्तो राजानमनुयान्ति महारथाः। <br>आतुरो मे मतो राजा संनिषेव्यश्च भारत   ॥08-043-021॥</td></tr>
<tr><td>यथैनमनुवर्तन्ते पाञ्चालाः सह पाण्डवैः। <br>त्वरमाणास्त्वराकाले सर्वशस्त्रभृतां वराः। <br>मज्जन्तमिव पाताले बलिनोऽप्युज्जिहीर्षवः   ॥08-043-022॥</td></tr>
<tr><td>न केतुर्दृश्यते राज्ञः कर्णेन निहतः शरैः। <br>पश्यतोर्यमयोः पार्थ सात्यकेश्च शिखण्डिनः   ॥08-043-023॥</td></tr>
<tr><td>धृष्टद्युम्नस्य भीमस्य शतानीकस्य वा विभो। <br>पाञ्चालानां च सर्वेषां चेदीनां चैव भारत   ॥08-043-024॥</td></tr>
<tr><td>एष कर्णो रणे पार्थ पाण्डवानामनीकिनीम्। <br>शरैर्विध्वंसयति वै नलिनीमिव कुञ्जरः   ॥08-043-025॥</td></tr>
<tr><td>एते द्रवन्ति रथिनस्त्वदीयाः पाण्डुनन्दन। <br>पश्य पश्य यथा पार्थ गच्छन्त्येते महारथाः   ॥08-043-026॥</td></tr>
<tr><td>एते भारत मातङ्गाः कर्णेनाभिहता रणे। <br>आर्तनादान्विकुर्वाणा विद्रवन्ति दिशो दश   ॥08-043-027॥</td></tr>
<tr><td>रथानां द्रवतां वृन्दं पश्य पार्थ समन्ततः। <br>द्राव्यमाणं रणे चैव कर्णेनामित्रकर्शिना   ॥08-043-028॥</td></tr>
<tr><td>हस्तिकक्ष्यां रणे पश्य चरन्तीं तत्र तत्र ह। <br>रथस्थं सूतपुत्रस्य केतुं केतुमतां वर   ॥08-043-029॥</td></tr>
<tr><td>असौ धावति राधेयो भीमसेनरथं प्रति। <br>किरञ्शरशतानीव विनिघ्नंस्तव वाहिनीम्   ॥08-043-030॥</td></tr>
<tr><td>एतान्पश्य च पाञ्चालान्द्राव्यमाणान्महात्मना। <br>शक्रेणेव यथा दैत्यान्हन्यमानान्महाहवे   ॥08-043-031॥</td></tr>
<tr><td>एष कर्णो रणे जित्वा पाञ्चालान्पाण्डुसृञ्जयान्। <br>दिशो विप्रेक्षते सर्वास्त्वदर्थमिति मे मतिः   ॥08-043-032॥</td></tr>
<tr><td>पश्य पार्थ धनुः श्रेष्ठं विकर्षन्साधु शोभते। <br>शत्रूञ्जित्वा यथा शक्रो देवसंघैः समावृतः   ॥08-043-033॥</td></tr>
<tr><td>एते नदन्ति कौरव्या दृष्ट्वा कर्णस्य विक्रमम्। <br>त्रासयन्तो रणे पार्थान्सृञ्जयांश्च सहस्रशः   ॥08-043-034॥</td></tr>
<tr><td>एष सर्वात्मना पाण्डूंस्त्रासयित्वा महारणे। <br>अभिभाषति राधेयः सर्वसैन्यानि मानदः   ॥08-043-035॥</td></tr>
<tr><td>अभिद्रवत गच्छध्वं द्रुतं द्रवत कौरवाः। <br>यथा जीवन्न वः कश्चिन्मुच्यते युधि सृञ्जयः   ॥08-043-036॥</td></tr>
<tr><td>तथा कुरुत संयत्ता वयं यास्याम पृष्ठतः। <br>एवमुक्त्वा ययावेष पृष्ठतो विकिरञ्शरैः   ॥08-043-037॥</td></tr>
<tr><td>पश्य कर्णं रणे पार्थ श्वेतच्छविविराजितम्। <br>उदयं पर्वतं यद्वच्छोभयन्वै दिवाकरः   ॥08-043-038॥</td></tr>
<tr><td>पूर्णचन्द्रनिकाशेन मूर्ध्नि छत्रेण भारत। <br>ध्रियमाणेन समरे तथा शतशलाकिना   ॥08-043-039॥</td></tr>
<tr><td>एष त्वां प्रेक्षते कर्णः सकटाक्षो विशां पते। <br>उत्तमं यत्नमास्थाय ध्रुवमेष्यति संयुगे   ॥08-043-040॥</td></tr>
<tr><td>पश्य ह्येनं महाबाहो विधुन्वानं महद्धनुः। <br>शरांश्चाशीविषाकारान्विसृजन्तं महाबलम्   ॥08-043-041॥</td></tr>
<tr><td>असौ निवृत्तो राधेयो दृश्यते वानरध्वज। <br>वधाय चात्मनोऽभ्येति दीपस्य शलभो यथा   ॥08-043-042॥</td></tr>
<tr><td>कर्णमेकाकिनं दृष्ट्वा रथानीकेन भारत। <br>रिरक्षिषुः सुसंयत्तो धार्तराष्ट्रोऽभिवर्तते   ॥08-043-043॥</td></tr>
<tr><td>सार्वैः सहैभिर्दुष्टात्मा वध्य एष प्रयत्नतः। <br>त्वया यशश्च राज्यं च सुखं चोत्तममिच्छता   ॥08-043-044॥</td></tr>
<tr><td>आत्मानं च कृतात्मानं समीक्ष्य भरतर्षभ। <br>कृतागसं च राधेयं धर्मात्मनि युधिष्ठिरे   ॥08-043-045॥</td></tr>
<tr><td>प्रतिपद्यस्व राधेयं प्राप्तकालमनन्तरम्। <br>आर्यां युद्धे मतिं कृत्वा प्रत्येहि रथयूथपम्   ॥08-043-046॥</td></tr>
<tr><td>पञ्च ह्येतानि मुख्यानां रथानां रथसत्तम। <br>शतान्यायान्ति वेगेन बलिनां भीमतेजसाम्   ॥08-043-047॥</td></tr>
<tr><td>पञ्च नागसहस्राणि द्विगुणा वाजिनस्तथा। <br>अभिसंहत्य कौन्तेय पदातिप्रयुतानि च। <br>अन्योन्यरक्षितं वीर बलं त्वामभिवर्तते   ॥08-043-048॥</td></tr>
<tr><td>सूतपुत्रे महेष्वासे दर्शयात्मानमात्मना। <br>उत्तमं यत्नमास्थाय प्रत्येहि भरतर्षभ   ॥08-043-049॥</td></tr>
<tr><td>असौ कर्णः सुसंरब्धः पाञ्चालानभिधावति। <br>केतुमस्य हि पश्यामि धृष्टद्युम्नरथं प्रति। <br>समुच्छेत्स्यति पाञ्चालानिति मन्ये परंतप   ॥08-043-050॥</td></tr>
<tr><td>आचक्षे ते प्रियं पार्थ तदेवं भरतर्षभ। <br>राजा जीवति कौरव्यो धर्मपुत्रो युधिष्ठिरः   ॥08-043-051॥</td></tr>
<tr><td>असौ भीमो महाबाहुः संनिवृत्तश्चमूमुखे। <br>वृतः सृञ्जयसैन्येन सात्यकेन च भारत   ॥08-043-052॥</td></tr>
<tr><td>वध्यन्त एते समरे कौरवा निशितैः शरैः। <br>भीमसेनेन कौन्तेय पाञ्चालैश्च महात्मभिः   ॥08-043-053॥</td></tr>
<tr><td>सेना हि धार्तराष्ट्रस्य विमुखा चाभवद्रणात्। <br>विप्रधावति वेगेन भीमस्य निहता शरैः   ॥08-043-054॥</td></tr>
<tr><td>विपन्नसस्येव मही रुधिरेण समुक्षिता। <br>भारती भरतश्रेष्ठ सेना कृपणदर्शना   ॥08-043-055॥</td></tr>
<tr><td>निवृत्तं पश्य कौन्तेय भीमसेनं युधां पतिम्। <br>आशीविषमिव क्रुद्धं तस्माद्द्रवति वाहिनी   ॥08-043-056॥</td></tr>
<tr><td>पीतरक्तासितसितास्ताराचन्द्रार्कमण्डिताः। <br>पताका विप्रकीर्यन्ते छत्राण्येतानि चार्जुन   ॥08-043-057॥</td></tr>
<tr><td>सौवर्णा राजताश्चैव तैजसाश्च पृथग्विधाः। <br>केतवो विनिपात्यन्ते हस्त्यश्वं विप्रकीर्यते   ॥08-043-058॥</td></tr>
<tr><td>रथेभ्यः प्रपतन्त्येते रथिनो विगतासवः। <br>नानावर्णैर्हता बाणैः पाञ्चालैरपलायिभिः   ॥08-043-059॥</td></tr>
<tr><td>निर्मनुष्यान्गजानश्वान्रथांश्चैव धनंजय। <br>समाद्रवन्ति पाञ्चाला धार्तराष्ट्रांस्तरस्विनः   ॥08-043-060॥</td></tr>
<tr><td>मृद्नन्ति च नरव्याघ्रा भीमसेनव्यपाश्रयात्। <br>बलं परेषां दुर्धर्षं त्यक्त्वा प्राणानरिंदम   ॥08-043-061॥</td></tr>
<tr><td>एते नदन्ति पाञ्चाला धमन्त्यपि च वारिजान्। <br>अभिद्रवन्ति च रणे निघ्नन्तः सायकैः परान्   ॥08-043-062॥</td></tr>
<tr><td>पश्य स्वर्गस्य माहात्म्यं पाञ्चाला हि परंतप। <br>धार्तराष्ट्रान्विनिघ्नन्ति क्रुद्धाः सिंहा इव द्विपान्   ॥08-043-063॥</td></tr>
<tr><td>सर्वतश्चाभिपन्नैषा धार्तराष्ट्री महाचमूः। <br>पाञ्चालैर्मानसादेत्य हंसैर्गङ्गेव वेगितैः   ॥08-043-064॥</td></tr>
<tr><td>सुभृशं च पराक्रान्ताः पाञ्चालानां निवारणे। <br>कृपकर्णादयो वीरा ऋषभाणामिवर्षभाः   ॥08-043-065॥</td></tr>
<tr><td>सुनिमग्नांश्च भीमास्त्रैर्धार्तराष्ट्रान्महारथान्। <br>धृष्टद्युम्नमुखा वीरा घ्नन्ति शत्रून्सहस्रशः। <br>विषण्णभूयिष्ठरथा धार्तराष्ट्री महाचमूः   ॥08-043-066॥</td></tr>
<tr><td>पश्य भीमेन नाराचैश्छिन्ना नागाः पतन्त्यमी। <br>वज्रिवज्राहतानीव शिखराणि महीभृताम्   ॥08-043-067॥</td></tr>
<tr><td>भीमसेनस्य निर्विद्धा बाणैः संनतपर्वभिः। <br>स्वान्यनीकानि मृद्नन्तो द्रवन्त्येते महागजाः   ॥08-043-068॥</td></tr>
<tr><td>नाभिजानासि भीमस्य सिंहनादं दुरुत्सहम्। <br>नदतोऽर्जुन संग्रामे वीरस्य जितकाशिनः   ॥08-043-069॥</td></tr>
<tr><td>एष नैषादिरभ्येति द्विपमुख्येन पाण्डवम्। <br>जिघांसुस्तोमरैः क्रुद्धो दण्डपाणिरिवान्तकः   ॥08-043-070॥</td></tr>
<tr><td>सतोमरावस्य भुजौ छिन्नौ भीमेन गर्जतः। <br>तीक्ष्णैरग्निशिखाप्रख्यैर्नाराचैर्दशभिर्हतः   ॥08-043-071॥</td></tr>
<tr><td>हत्वैनं पुनरायाति नागानन्यान्प्रहारिणः। <br>पश्य नीलाम्बुदनिभान्महामात्रैरधिष्ठितान्। <br>शक्तितोमरसंकाशैर्विनिघ्नन्तं वृकोदरम्   ॥08-043-072॥</td></tr>
<tr><td>सप्त सप्त च नागांस्तान्वैजयन्तीश्च सध्वजाः। <br>निहत्य निशितैर्बाणैश्छिन्नाः पार्थाग्रजेन ते। <br>दशभिर्दशभिश्चैको नाराचैर्निहतो गजः   ॥08-043-073॥</td></tr>
<tr><td>न चासौ धार्तराष्ट्राणां श्रूयते निनदस्तथा। <br>पुरंदरसमे क्रुद्धे निवृत्ते भरतर्षभे   ॥08-043-074॥</td></tr>
<tr><td>अक्षौहिण्यस्तथा तिस्रो धार्तराष्ट्रस्य संहताः। <br>क्रुद्धेन नरसिंहेन भीमसेनेन वारिताः   ॥08-043-075॥</td></tr>
<tr><td> संजय उवाच। <br>भीमसेनेन तत्कर्म कृतं दृष्ट्वा सुदुष्करम्। <br>अर्जुनो व्यधमच्छिष्टानहितान्निशितैः शरैः   ॥08-043-076॥</td></tr>
<tr><td>ते वध्यमानाः समरे संशप्तकगणाः प्रभो। <br>शक्रस्यातिथितां गत्वा विशोका ह्यभवन्मुदा   ॥08-043-077॥</td></tr>
<tr><td>पार्थश्च पुरुषव्याघ्रः शरैः संनतपर्वभिः। <br>जघान धार्तराष्ट्रस्य चतुर्विधबलां चमूम्   ॥08-043-078॥</td></tr>
</table>
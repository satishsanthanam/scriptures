<table border = "1"><tr><td>Verse</td></tr>
<tr><td> धृतराष्ट्र उवाच। <br>प्रोक्तस्त्वया पूर्वमेव प्रवीरो लोकविश्रुतः। <br>न त्वस्य कर्म संग्रामे त्वया संजय कीर्तितम्   ॥08-015-001॥</td></tr>
<tr><td>तस्य विस्तरतो ब्रूहि प्रवीरस्याद्य विक्रमम्। <br>शिक्षां प्रभावं वीर्यं च प्रमाणं दर्पमेव च   ॥08-015-002॥</td></tr>
<tr><td> संजय उवाच। <br>द्रोणभीष्मकृपद्रौणिकर्णार्जुनजनार्दनान्। <br>समाप्तविद्यान्धनुषि श्रेष्ठान्यान्मन्यसे युधि   ॥08-015-003॥</td></tr>
<tr><td>तुल्यता कर्णभीष्माभ्यामात्मनो येन दृश्यते। <br>वासुदेवार्जुनाभ्यां च न्यूनतां नात्मनीच्छति   ॥08-015-004॥</td></tr>
<tr><td>स पाण्ड्यो नृपतिश्रेष्ठः सर्वशस्त्रभृतां वरः। <br>कर्णस्यानीकमवधीत्परिभूत इवान्तकः   ॥08-015-005॥</td></tr>
<tr><td>तदुदीर्णरथाश्वं च पत्तिप्रवरकुञ्जरम्। <br>कुलालचक्रवद्भ्रान्तं पाण्ड्येनाधिष्ठितं बलम्   ॥08-015-006॥</td></tr>
<tr><td>व्यश्वसूतध्वजरथान्विप्रविद्धायुधान्रिपून्। <br>सम्यगस्तैः शरैः पाण्ड्यो वायुर्मेघानिवाक्षिपत्   ॥08-015-007॥</td></tr>
<tr><td>द्विरदान्प्रहतप्रोथान्विपताकध्वजायुधान्। <br>सपादरक्षानवधीद्वज्रेणारीनिवारिहा   ॥08-015-008॥</td></tr>
<tr><td>सशक्तिप्रासतूणीरानश्वारोहान्हयानपि। <br>पुलिन्दखशबाह्लीकान्निषादान्ध्रकतङ्गणान्   ॥08-015-009॥</td></tr>
<tr><td>दाक्षिणात्यांश्च भोजांश्च क्रूरान्संग्रामकर्कशान्। <br>विशस्त्रकवचान्बाणैः कृत्वा पाण्ड्योऽकरोद्व्यसून्   ॥08-015-010॥</td></tr>
<tr><td>चतुरङ्गं बलं बाणैर्निघ्नन्तं पाण्ड्यमाहवे। <br>दृष्ट्वा द्रौणिरसंभ्रान्तमसंभ्रान्ततरोऽभ्ययात्   ॥08-015-011॥</td></tr>
<tr><td>आभाष्य चैनं मधुरमभि नृत्यन्नभीतवत्। <br>प्राह प्रहरतां श्रेष्ठः स्मितपूर्वं समाह्वयन्   ॥08-015-012॥</td></tr>
<tr><td>राजन्कमलपत्राक्ष प्रधानायुधवाहन। <br>वज्रसंहननप्रख्य प्रधानबलपौरुष   ॥08-015-013॥</td></tr>
<tr><td>मुष्टिश्लिष्टायुधाभ्यां च व्यायताभ्यां महद्धनुः। <br>दोर्भ्यां विस्फारयन्भासि महाजलदवद्भृशम्   ॥08-015-014॥</td></tr>
<tr><td>शरवर्षैर्महावेगैरमित्रानभिवर्षतः। <br>मदन्यं नानुपश्यामि प्रतिवीरं तवाहवे   ॥08-015-015॥</td></tr>
<tr><td>रथद्विरदपत्त्यश्वानेकः प्रमथसे बहून्। <br>मृगसंघानिवारण्ये विभीर्भीमबलो हरिः   ॥08-015-016॥</td></tr>
<tr><td>महता रथघोषेण दिवं भूमिं च नादयन्। <br>वर्षान्ते सस्यहा पीथो भाभिरापूरयन्निव   ॥08-015-017॥</td></tr>
<tr><td>संस्पृशानः शरांस्तीक्ष्णांस्तूणादाशीविषोपमान्। <br>मयैवैकेन युध्यस्व त्र्यम्बकेणान्धको यथा   ॥08-015-018॥</td></tr>
<tr><td>एवमुक्तस्तथेत्युक्त्वा प्रहरेति च ताडितः। <br>कर्णिना द्रोणतनयं विव्याध मलयध्वजः   ॥08-015-019॥</td></tr>
<tr><td>मर्मभेदिभिरत्युग्रैर्बाणैरग्निशिखोपमैः। <br>स्मयन्नभ्यहनद्द्रौणिः पाण्ड्यमाचार्यसत्तमः   ॥08-015-020॥</td></tr>
<tr><td>ततो नवापरांस्तीक्ष्णान्नाराचान्कङ्कवाससः। <br>गत्या दशम्या संयुक्तानश्वत्थामा व्यवासृजत्   ॥08-015-021॥</td></tr>
<tr><td>तेषां पञ्चाच्छिनत्पाण्ड्यः पञ्चभिर्निशितैः शरैः। <br>चत्वारोऽभ्याहनन्वाहानाशु ते व्यसवोऽभवन्   ॥08-015-022॥</td></tr>
<tr><td>अथ द्रोणसुतस्येषूंस्तांश्छित्त्वा निशितैः शरैः। <br>धनुर्ज्यां विततां पाण्ड्यश्चिच्छेदादित्यवर्चसः   ॥08-015-023॥</td></tr>
<tr><td>विज्यं धनुरथाधिज्यं कृत्वा द्रौणिरमित्रहा। <br>ततः शरसहस्राणि प्रेषयामास पाण्ड्यतः। <br>इषुसंबाधमाकाशमकरोद्दिश एव च   ॥08-015-024॥</td></tr>
<tr><td>ततस्तानस्यतः सर्वान्द्रौणेर्बाणान्महात्मनः। <br>जानानोऽप्यक्षयान्पाण्ड्योऽशातयत्पुरुषर्षभः   ॥08-015-025॥</td></tr>
<tr><td>प्रहितांस्तान्प्रयत्नेन छित्त्वा द्रौणेरिषूनरिः। <br>चक्ररक्षौ ततस्तस्य प्राणुदन्निशितैः शरैः   ॥08-015-026॥</td></tr>
<tr><td>अथारेर्लाघवं दृष्ट्वा मण्डलीकृतकार्मुकः। <br>प्रास्यद्द्रोणसुतो बाणान्वृष्टिं पूषानुजो यथा   ॥08-015-027॥</td></tr>
<tr><td>अष्टावष्टगवान्यूहुः शकटानि यदायुधम्। <br>अह्नस्तदष्टभागेन द्रौणिश्चिक्षेप मारिष   ॥08-015-028॥</td></tr>
<tr><td>तमन्तकमिव क्रुद्धमन्तकालान्तकोपमम्। <br>ये ये ददृशिरे तत्र विसंज्ञाः प्रायशोऽभवन्   ॥08-015-029॥</td></tr>
<tr><td>पर्जन्य इव घर्मान्ते वृष्ट्या साद्रिद्रुमां महीम्। <br>आचार्यपुत्रस्तां सेनां बाणवृष्ट्याभ्यवीवृषत्   ॥08-015-030॥</td></tr>
<tr><td>द्रौणिपर्जन्यमुक्तां तां बाणवृष्टिं सुदुःसहाम्। <br>वायव्यास्त्रेण स क्षिप्रं रुद्ध्वा पाण्ड्यानिलोऽनदत्   ॥08-015-031॥</td></tr>
<tr><td>तस्य नानदतः केतुं चन्दनागुरुभूषितम्। <br>मलयप्रतिमं द्रौणिश्छित्त्वाश्वांश्चतुरोऽहनत्   ॥08-015-032॥</td></tr>
<tr><td>सूतमेकेषुणा हत्वा महाजलदनिस्वनम्। <br>धनुश्छित्त्वार्धचन्द्रेण व्यधमत्तिलशो रथम्   ॥08-015-033॥</td></tr>
<tr><td>अस्त्रैरस्त्राणि संवार्य छित्त्वा सर्वायुधानि च। <br>प्राप्तमप्यहितं द्रौणिर्न जघान रणेप्सया   ॥08-015-034॥</td></tr>
<tr><td>हतेश्वरो दन्तिवरः सुकल्पित;स्त्वराभिसृष्टः प्रतिशर्मगो बली। <br>तमध्यतिष्ठन्मलयेश्वरो महा;न्यथाद्रिशृङ्गं हरिरुन्नदंस्तथा   ॥08-015-035॥</td></tr>
<tr><td>स तोमरं भास्कररश्मिसंनिभं; बलास्त्रसर्गोत्तमयत्नमन्युभिः। <br>ससर्ज शीघ्रं प्रतिपीडयन्गजं; गुरोः सुतायाद्रिपतीश्वरो नदन्   ॥08-015-036॥</td></tr>
<tr><td>मणिप्रतानोत्तमवज्रहाटकै;रलंकृतं चांशुकमाल्यमौक्तिकैः। <br>हतोऽस्यसावित्यसकृन्मुदा नद;न्पराभिनद्द्रौणिवराङ्गभूषणम्   ॥08-015-037॥</td></tr>
<tr><td>तदर्कचन्द्रग्रहपावकत्विषं; भृशाभिघातात्पतितं विचूर्णितम्। <br>महेन्द्रवज्राभिहतं महावनं; यथाद्रिशृङ्गं धरणीतले तथा   ॥08-015-038॥</td></tr>
<tr><td>ततः प्रजज्वाल परेण मन्युना; पदाहतो नागपतिर्यथा तथा। <br>समादधे चान्तकदण्डसंनिभा;निषूनमित्रान्तकरांश्चतुर्दश   ॥08-015-039॥</td></tr>
<tr><td>द्विपस्य पादाग्रकरान्स पञ्चभि;र्नृपस्य बाहू च शिरोऽथ च त्रिभिः। <br>जघान षड्भिः षडृतूत्तमत्विषः; स पाण्ड्यराजानुचरान्महारथान्   ॥08-015-040॥</td></tr>
<tr><td>सुदीर्घवृत्तौ वरचन्दनोक्षितौ; सुवर्णमुक्तामणिवज्रभूषितौ। <br>भुजौ धरायां पतितौ नृपस्य तौ; विवेष्टतुस्तार्क्ष्यहताविवोरगौ   ॥08-015-041॥</td></tr>
<tr><td>शिरश्च तत्पूर्णशशिप्रभाननं; सरोषताम्रायतनेत्रमुन्नसम्। <br>क्षितौ विबभ्राज पतत्सकुण्डलं; विशाखयोर्मध्यगतः शशी यथा   ॥08-015-042॥</td></tr>
<tr><td>समाप्तविद्यं तु गुरोः सुतं नृपः; समाप्तकर्माणमुपेत्य ते सुतः। <br>सुहृद्वृतोऽत्यर्थमपूजयन्मुदा; जिते बलौ विष्णुमिवामरेश्वरः   ॥08-015-043॥</td></tr>
</table>
<table border = "1"><tr><td>Verse</td></tr>
<tr><td> जनमेजय उवाच। <br>एवं वृष्ण्यन्धककुले श्रुत्वा मौसलमाहवम्। <br>पाण्डवाः किमकुर्वन्त तथा कृष्णे दिवं गते   ॥17-001-001॥</td></tr>
<tr><td> वैशंपायन उवाच। <br>श्रुत्वैव कौरवो राजा वृष्णीनां कदनं महत्। <br>प्रस्थाने मतिमाधाय वाक्यमर्जुनमब्रवीत्   ॥17-001-002॥</td></tr>
<tr><td>कालः पचति भूतानि सर्वाण्येव महामते। <br>कर्मन्यासमहं मन्ये त्वमपि द्रष्टुमर्हसि   ॥17-001-003॥</td></tr>
<tr><td>इत्युक्तः स तु कौन्तेयः कालः काल इति ब्रुवन्। <br>अन्वपद्यत तद्वाक्यं भ्रातुर्ज्येष्ठस्य वीर्यवान्   ॥17-001-004॥</td></tr>
<tr><td>अर्जुनस्य मतं ज्ञात्वा भीमसेनो यमौ तथा। <br>अन्वपद्यन्त तद्वाक्यं यदुक्तं सव्यसाचिना   ॥17-001-005॥</td></tr>
<tr><td>ततो युयुत्सुमानाय्य प्रव्रजन्धर्मकाम्यया। <br>राज्यं परिददौ सर्वं वैश्यापुत्रे युधिष्ठिरः   ॥17-001-006॥</td></tr>
<tr><td>अभिषिच्य स्वराज्ये तु तं राजानं परिक्षितम्। <br>दुःखार्तश्चाब्रवीद्राजा सुभद्रां पाण्डवाग्रजः   ॥17-001-007॥</td></tr>
<tr><td>एष पुत्रस्य ते पुत्रः कुरुराजो भविष्यति। <br>यदूनां परिशेषश्च वज्रो राजा कृतश्च ह   ॥17-001-008॥</td></tr>
<tr><td>परिक्षिद्धास्तिनपुरे शक्रप्रस्थे तु यादवः। <br>वज्रो राजा त्वया रक्ष्यो मा चाधर्मे मनः कृथाः   ॥17-001-009॥</td></tr>
<tr><td>इत्युक्त्वा धर्मराजः स वासुदेवस्य धीमतः। <br>मातुलस्य च वृद्धस्य रामादीनां तथैव च   ॥17-001-010॥</td></tr>
<tr><td>भ्रातृभिः सह धर्मात्मा कृत्वोदकमतन्द्रितः। <br>श्राद्धान्युद्दिश्य सर्वेषां चकार विधिवत्तदा   ॥17-001-011॥</td></tr>
<tr><td>ददौ रत्नानि वासांसि ग्रामानश्वान्रथानपि। <br>स्त्रियश्च द्विजमुख्येभ्यो गवां शतसहस्रशः   ॥17-001-012॥</td></tr>
<tr><td>कृपमभ्यर्च्य च गुरुमर्थमानपुरस्कृतम्। <br>शिष्यं परिक्षितं तस्मै ददौ भरतसत्तमः   ॥17-001-013॥</td></tr>
<tr><td>ततस्तु प्रकृतीः सर्वाः समानाय्य युधिष्ठिरः। <br>सर्वमाचष्ट राजर्षिश्चिकीर्षितमथात्मनः   ॥17-001-014॥</td></tr>
<tr><td>ते श्रुत्वैव वचस्तस्य पौरजानपदा जनाः। <br>भृशमुद्विग्नमनसो नाभ्यनन्दन्त तद्वचः   ॥17-001-015॥</td></tr>
<tr><td>नैवं कर्तव्यमिति ते तदोचुस्ते नराधिपम्। <br>न च राजा तथाकार्षीत्कालपर्यायधर्मवित्   ॥17-001-016॥</td></tr>
<tr><td>ततोऽनुमान्य धर्मात्मा पौरजानपदं जनम्। <br>गमनाय मतिं चक्रे भ्रातरश्चास्य ते तदा   ॥17-001-017॥</td></tr>
<tr><td>ततः स राजा कौरव्यो धर्मपुत्रो युधिष्ठिरः। <br>उत्सृज्याभरणान्यङ्गाज्जगृहे वल्कलान्युत   ॥17-001-018॥</td></tr>
<tr><td>भीमार्जुनौ यमौ चैव द्रौपदी च यशस्विनी। <br>तथैव सर्वे जगृहुर्वल्कलानि जनाधिप   ॥17-001-019॥</td></tr>
<tr><td>विधिवत्कारयित्वेष्टिं नैष्ठिकीं भरतर्षभ। <br>समुत्सृज्याप्सु सर्वेऽग्नीन्प्रतस्थुर्नरपुंगवाः   ॥17-001-020॥</td></tr>
<tr><td>ततः प्ररुरुदुः सर्वाः स्त्रियो दृष्ट्वा नरर्षभान्। <br>प्रस्थितान्द्रौपदीषष्ठान्पुरा द्यूतजितान्यथा   ॥17-001-021॥</td></tr>
<tr><td>हर्षोऽभवच्च सर्वेषां भ्रातॄणां गमनं प्रति। <br>युधिष्ठिरमतं ज्ञात्वा वृष्णिक्षयमवेक्ष्य च   ॥17-001-022॥</td></tr>
<tr><td>भ्रातरः पञ्च कृष्णा च षष्ठी श्वा चैव सप्तमः। <br>आत्मना सप्तमो राजा निर्ययौ गजसाह्वयात्। <br>पौरैरनुगतो दूरं सर्वैरन्तःपुरैस्तथा   ॥17-001-023॥</td></tr>
<tr><td>न चैनमशकत्कश्चिन्निवर्तस्वेति भाषितुम्। <br>न्यवर्तन्त ततः सर्वे नरा नगरवासिनः   ॥17-001-024॥</td></tr>
<tr><td>कृपप्रभृतयश्चैव युयुत्सुं पर्यवारयन्। <br>विवेश गङ्गां कौरव्य उलूपी भुजगात्मजा   ॥17-001-025॥</td></tr>
<tr><td>चित्राङ्गदा ययौ चापि मणिपूरपुरं प्रति। <br>शिष्टाः परिक्षितं त्वन्या मातरः पर्यवारयन्   ॥17-001-026॥</td></tr>
<tr><td>पाण्डवाश्च महात्मानो द्रौपदी च यशस्विनी। <br>कृतोपवासाः कौरव्य प्रययुः प्राङ्मुखास्ततः   ॥17-001-027॥</td></tr>
<tr><td>योगयुक्ता महात्मानस्त्यागधर्ममुपेयुषः। <br>अभिजग्मुर्बहून्देशान्सरितः पर्वतांस्तथा   ॥17-001-028॥</td></tr>
<tr><td>युधिष्ठिरो ययावग्रे भीमस्तु तदनन्तरम्। <br>अर्जुनस्तस्य चान्वेव यमौ चैव यथाक्रमम्   ॥17-001-029॥</td></tr>
<tr><td>पृष्ठतस्तु वरारोहा श्यामा पद्मदलेक्षणा। <br>द्रौपदी योषितां श्रेष्ठा ययौ भरतसत्तम   ॥17-001-030॥</td></tr>
<tr><td>श्वा चैवानुययावेकः पाण्डवान्प्रस्थितान्वने। <br>क्रमेण ते ययुर्वीरा लौहित्यं सलिलार्णवम्   ॥17-001-031॥</td></tr>
<tr><td>गाण्डीवं च धनुर्दिव्यं न मुमोच धनंजयः। <br>रत्नलोभान्महाराज तौ चाक्षय्यौ महेषुधी   ॥17-001-032॥</td></tr>
<tr><td>अग्निं ते ददृशुस्तत्र स्थितं शैलमिवाग्रतः। <br>मार्गमावृत्य तिष्ठन्तं साक्षात्पुरुषविग्रहम्   ॥17-001-033॥</td></tr>
<tr><td>ततो देवः स सप्तार्चिः पाण्डवानिदमब्रवीत्। <br>भो भो पाण्डुसुता वीराः पावकं मां विबोधत   ॥17-001-034॥</td></tr>
<tr><td>युधिष्ठिर महाबाहो भीमसेन परंतप। <br>अर्जुनाश्विसुतौ वीरौ निबोधत वचो मम   ॥17-001-035॥</td></tr>
<tr><td>अहमग्निः कुरुश्रेष्ठा मया दग्धं च खाण्डवम्। <br>अर्जुनस्य प्रभावेण तथा नारायणस्य च   ॥17-001-036॥</td></tr>
<tr><td>अयं वः फल्गुनो भ्राता गाण्डीवं परमायुधम्। <br>परित्यज्य वनं यातु नानेनार्थोऽस्ति कश्चन   ॥17-001-037॥</td></tr>
<tr><td>चक्ररत्नं तु यत्कृष्णे स्थितमासीन्महात्मनि। <br>गतं तच्च पुनर्हस्ते कालेनैष्यति तस्य ह   ॥17-001-038॥</td></tr>
<tr><td>वरुणादाहृतं पूर्वं मयैतत्पार्थकारणात्। <br>गाण्डीवं कार्मुकश्रेष्ठं वरुणायैव दीयताम्   ॥17-001-039॥</td></tr>
<tr><td>ततस्ते भ्रातरः सर्वे धनंजयमचोदयन्। <br>स जले प्राक्षिपत्तत्तु तथाक्षय्यौ महेषुधी   ॥17-001-040॥</td></tr>
<tr><td>ततोऽग्निर्भरतश्रेष्ठ तत्रैवान्तरधीयत। <br>ययुश्च पाण्डवा वीरास्ततस्ते दक्षिणामुखाः   ॥17-001-041॥</td></tr>
<tr><td>ततस्ते तूत्तरेणैव तीरेण लवणाम्भसः। <br>जग्मुर्भरतशार्दूल दिशं दक्षिणपश्चिमम्   ॥17-001-042॥</td></tr>
<tr><td>ततः पुनः समावृत्ताः पश्चिमां दिशमेव ते। <br>ददृशुर्द्वारकां चापि सागरेण परिप्लुताम्   ॥17-001-043॥</td></tr>
<tr><td>उदीचीं पुनरावृत्त्य ययुर्भरतसत्तमाः। <br>प्रादक्षिण्यं चिकीर्षन्तः पृथिव्या योगधर्मिणः   ॥17-001-044॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततः संनादयञ्शक्रो दिवं भूमिं च सर्वशः। <br>रथेनोपययौ पार्थमारोहेत्यब्रवीच्च तम्   ॥17-003-001॥</td></tr>
<tr><td>स भ्रातॄन्पतितान्दृष्ट्वा धर्मराजो युधिष्ठिरः। <br>अब्रवीच्छोकसंतप्तः सहस्राक्षमिदं वचः   ॥17-003-002॥</td></tr>
<tr><td>भ्रातरः पतिता मेऽत्र आगच्छेयुर्मया सह। <br>न विना भ्रातृभिः स्वर्गमिच्छे गन्तुं सुरेश्वर   ॥17-003-003॥</td></tr>
<tr><td>सुकुमारी सुखार्हा च राजपुत्री पुरंदर। <br>सास्माभिः सह गच्छेत तद्भवाननुमन्यताम्   ॥17-003-004॥</td></tr>
<tr><td> इन्द्र उवाच। <br>भ्रातॄन्द्रक्ष्यसि पुत्रांस्त्वमग्रतस्त्रिदिवं गतान्। <br>कृष्णया सहितान्सर्वान्मा शुचो भरतर्षभ   ॥17-003-005॥</td></tr>
<tr><td>निक्षिप्य मानुषं देहं गतास्ते भरतर्षभ। <br>अनेन त्वं शरीरेण स्वर्गं गन्ता न संशयः   ॥17-003-006॥</td></tr>
<tr><td> युधिष्ठिर उवाच। <br>अयं श्वा भूतभव्येश भक्तो मां नित्यमेव ह। <br>स गच्छेत मया सार्धमानृशंस्या हि मे मतिः   ॥17-003-007॥</td></tr>
<tr><td> इन्द्र उवाच। <br>अमर्त्यत्वं मत्समत्वं च राज;ञ्श्रियं कृत्स्नां महतीं चैव कीर्तिम्। <br>संप्राप्तोऽद्य स्वर्गसुखानि च त्वं; त्यज श्वानं नात्र नृशंसमस्ति   ॥17-003-008॥</td></tr>
<tr><td> युधिष्ठिर उवाच। <br>अनार्यमार्येण सहस्रनेत्र; शक्यं कर्तुं दुष्करमेतदार्य। <br>मा मे श्रिया संगमनं तयास्तु; यस्याः कृते भक्तजनं त्यजेयम्   ॥17-003-009॥</td></tr>
<tr><td> इन्द्र उवाच। <br>स्वर्गे लोके श्ववतां नास्ति धिष्ण्य;मिष्टापूर्तं क्रोधवशा हरन्ति। <br>ततो विचार्य क्रियतां धर्मराज; त्यज श्वानं नात्र नृशंसमस्ति   ॥17-003-010॥</td></tr>
<tr><td> युधिष्ठिर उवाच। <br>भक्तत्यागं प्राहुरत्यन्तपापं; तुल्यं लोके ब्रह्मवध्याकृतेन। <br>तस्मान्नाहं जातु कथंचनाद्य; त्यक्ष्याम्येनं स्वसुखार्थी महेन्द्र   ॥17-003-011॥</td></tr>
<tr><td> इन्द्र उवाच। <br>शुना दृष्टं क्रोधवशा हरन्ति; यद्दत्तमिष्टं विवृतमथो हुतं च। <br>तस्माच्छुनस्त्यागमिमं कुरुष्व; शुनस्त्यागात्प्राप्स्यसे देवलोकम्   ॥17-003-012॥</td></tr>
<tr><td>त्यक्त्वा भ्रातॄन्दयितां चापि कृष्णां; प्राप्तो लोकः कर्मणा स्वेन वीर। <br>श्वानं चैनं न त्यजसे कथं नु; त्यागं कृत्स्नं चास्थितो मुह्यसेऽद्य   ॥17-003-013॥</td></tr>
<tr><td> युधिष्ठिर उवाच। <br>न विद्यते संधिरथापि विग्रहो; मृतैर्मर्त्यैरिति लोकेषु निष्ठा। <br>न ते मया जीवयितुं हि शक्या; तस्मात्त्यागस्तेषु कृतो न जीवताम्   ॥17-003-014॥</td></tr>
<tr><td>प्रतिप्रदानं शरणागतस्य; स्त्रिया वधो ब्राह्मणस्वापहारः। <br>मित्रद्रोहस्तानि चत्वारि शक्र; भक्तत्यागश्चैव समो मतो मे   ॥17-003-015॥</td></tr>
<tr><td> वैशंपायन उवाच। <br>तद्धर्मराजस्य वचो निशम्य; धर्मस्वरूपी भगवानुवाच। <br>युधिष्ठिरं प्रीतियुक्तो नरेन्द्रं; श्लक्ष्णैर्वाक्यैः संस्तवसंप्रयुक्तैः   ॥17-003-016॥</td></tr>
<tr><td>अभिजातोऽसि राजेन्द्र पितुर्वृत्तेन मेधया। <br>अनुक्रोशेन चानेन सर्वभूतेषु भारत   ॥17-003-017॥</td></tr>
<tr><td>पुरा द्वैतवने चासि मया पुत्र परीक्षितः। <br>पानीयार्थे पराक्रान्ता यत्र ते भ्रातरो हताः   ॥17-003-018॥</td></tr>
<tr><td>भीमार्जुनौ परित्यज्य यत्र त्वं भ्रातरावुभौ। <br>मात्रोः साम्यमभीप्सन्वै नकुलं जीवमिच्छसि   ॥17-003-019॥</td></tr>
<tr><td>अयं श्वा भक्त इत्येव त्यक्तो देवरथस्त्वया। <br>तस्मात्स्वर्गे न ते तुल्यः कश्चिदस्ति नराधिप   ॥17-003-020॥</td></tr>
<tr><td>अतस्तवाक्षया लोकाः स्वशरीरेण भारत। <br>प्राप्तोऽसि भरतश्रेष्ठ दिव्यां गतिमनुत्तमाम्   ॥17-003-021॥</td></tr>
<tr><td>ततो धर्मश्च शक्रश्च मरुतश्चाश्विनावपि। <br>देवा देवर्षयश्चैव रथमारोप्य पाण्डवम्   ॥17-003-022॥</td></tr>
<tr><td>प्रययुः स्वैर्विमानैस्ते सिद्धाः कामविहारिणः। <br>सर्वे विरजसः पुण्याः पुण्यवाग्बुद्धिकर्मिणः   ॥17-003-023॥</td></tr>
<tr><td>स तं रथं समास्थाय राजा कुरुकुलोद्वहः। <br>ऊर्ध्वमाचक्रमे शीघ्रं तेजसावृत्य रोदसी   ॥17-003-024॥</td></tr>
<tr><td>ततो देवनिकायस्थो नारदः सर्वलोकवित्। <br>उवाचोच्चैस्तदा वाक्यं बृहद्वादी बृहत्तपाः   ॥17-003-025॥</td></tr>
<tr><td>येऽपि राजर्षयः सर्वे ते चापि समुपस्थिताः। <br>कीर्तिं प्रच्छाद्य तेषां वै कुरुराजोऽधितिष्ठति   ॥17-003-026॥</td></tr>
<tr><td>लोकानावृत्य यशसा तेजसा वृत्तसंपदा। <br>स्वशरीरेण संप्राप्तं नान्यं शुश्रुम पाण्डवात्   ॥17-003-027॥</td></tr>
<tr><td>नारदस्य वचः श्रुत्वा राजा वचनमब्रवीत्। <br>देवानामन्त्र्य धर्मात्मा स्वपक्षांश्चैव पार्थिवान्   ॥17-003-028॥</td></tr>
<tr><td>शुभं वा यदि वा पापं भ्रातॄणां स्थानमद्य मे। <br>तदेव प्राप्तुमिच्छामि लोकानन्यान्न कामये   ॥17-003-029॥</td></tr>
<tr><td>राज्ञस्तु वचनं श्रुत्वा देवराजः पुरंदरः। <br>आनृशंस्यसमायुक्तं प्रत्युवाच युधिष्ठिरम्   ॥17-003-030॥</td></tr>
<tr><td>स्थानेऽस्मिन्वस राजेन्द्र कर्मभिर्निर्जिते शुभैः। <br>किं त्वं मानुष्यकं स्नेहमद्यापि परिकर्षसि   ॥17-003-031॥</td></tr>
<tr><td>सिद्धिं प्राप्तोऽसि परमां यथा नान्यः पुमान्क्वचित्। <br>नैव ते भ्रातरः स्थानं संप्राप्ताः कुरुनन्दन   ॥17-003-032॥</td></tr>
<tr><td>अद्यापि मानुषो भावः स्पृशते त्वां नराधिप। <br>स्वर्गोऽयं पश्य देवर्षीन्सिद्धांश्च त्रिदिवालयान्   ॥17-003-033॥</td></tr>
<tr><td>युधिष्ठिरस्तु देवेन्द्रमेवंवादिनमीश्वरम्। <br>पुनरेवाब्रवीद्धीमानिदं वचनमर्थवत्   ॥17-003-034॥</td></tr>
<tr><td>तैर्विना नोत्सहे वस्तुमिह दैत्यनिबर्हण। <br>गन्तुमिच्छामि तत्राहं यत्र मे भ्रातरो गताः   ॥17-003-035॥</td></tr>
<tr><td>यत्र सा बृहती श्यामा बुद्धिसत्त्वगुणान्विता। <br>द्रौपदी योषितां श्रेष्ठा यत्र चैव प्रिया मम   ॥17-003-036॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततस्ते नियतात्मान उदीचीं दिशमास्थिताः। <br>ददृशुर्योगयुक्ताश्च हिमवन्तं महागिरिम्   ॥17-002-001॥</td></tr>
<tr><td>तं चाप्यतिक्रमन्तस्ते ददृशुर्वालुकार्णवम्। <br>अवैक्षन्त महाशैलं मेरुं शिखरिणां वरम्   ॥17-002-002॥</td></tr>
<tr><td>तेषां तु गच्छतां शीघ्रं सर्वेषां योगधर्मिणाम्। <br>याज्ञसेनी भ्रष्टयोगा निपपात महीतले   ॥17-002-003॥</td></tr>
<tr><td>तां तु प्रपतितां दृष्ट्वा भीमसेनो महाबलः। <br>उवाच धर्मराजानं याज्ञसेनीमवेक्ष्य ह   ॥17-002-004॥</td></tr>
<tr><td>नाधर्मश्चरितः कश्चिद्राजपुत्र्या परंतप। <br>कारणं किं नु तद्राजन्यत्कृष्णा पतिता भुवि   ॥17-002-005॥</td></tr>
<tr><td> युधिष्ठिर उवाच। <br>पक्षपातो महानस्या विशेषेण धनंजये। <br>तस्यैतत्फलमद्यैषा भुङ्क्ते पुरुषसत्तम   ॥17-002-006॥</td></tr>
<tr><td> वैशंपायन उवाच। <br>एवमुक्त्वानवेक्ष्यैनां ययौ धर्मसुतो नृपः। <br>समाधाय मनो धीमान्धर्मात्मा पुरुषर्षभः   ॥17-002-007॥</td></tr>
<tr><td>सहदेवस्ततो धीमान्निपपात महीतले। <br>तं चापि पतितं दृष्ट्वा भीमो राजानमब्रवीत्   ॥17-002-008॥</td></tr>
<tr><td>योऽयमस्मासु सर्वेषु शुश्रूषुरनहंकृतः। <br>सोऽयं माद्रवतीपुत्रः कस्मान्निपतितो भुवि   ॥17-002-009॥</td></tr>
<tr><td> युधिष्ठिर उवाच। <br>आत्मनः सदृशं प्राज्ञं नैषोऽमन्यत कंचन। <br>तेन दोषेण पतितस्तस्मादेष नृपात्मजः   ॥17-002-010॥</td></tr>
<tr><td> वैशंपायन उवाच। <br>इत्युक्त्वा तु समुत्सृज्य सहदेवं ययौ तदा। <br>भ्रातृभिः सह कौन्तेयः शुना चैव युधिष्ठिरः   ॥17-002-011॥</td></tr>
<tr><td>कृष्णां निपतितां दृष्ट्वा सहदेवं च पाण्डवम्। <br>आर्तो बन्धुप्रियः शूरो नकुलो निपपात ह   ॥17-002-012॥</td></tr>
<tr><td>तस्मिन्निपतिते वीरे नकुले चारुदर्शने। <br>पुनरेव तदा भीमो राजानमिदमब्रवीत्   ॥17-002-013॥</td></tr>
<tr><td>योऽयमक्षतधर्मात्मा भ्राता वचनकारकः। <br>रूपेणाप्रतिमो लोके नकुलः पतितो भुवि   ॥17-002-014॥</td></tr>
<tr><td>इत्युक्तो भीमसेनेन प्रत्युवाच युधिष्ठिरः। <br>नकुलं प्रति धर्मात्मा सर्वबुद्धिमतां वरः   ॥17-002-015॥</td></tr>
<tr><td>रूपेण मत्समो नास्ति कश्चिदित्यस्य दर्शनम्। <br>अधिकश्चाहमेवैक इत्यस्य मनसि स्थितम्   ॥17-002-016॥</td></tr>
<tr><td>नकुलः पतितस्तस्मादागच्छ त्वं वृकोदर। <br>यस्य यद्विहितं वीर सोऽवश्यं तदुपाश्नुते   ॥17-002-017॥</td></tr>
<tr><td>तांस्तु प्रपतितान्दृष्ट्वा पाण्डवः श्वेतवाहनः। <br>पपात शोकसंतप्तस्ततोऽनु परवीरहा   ॥17-002-018॥</td></tr>
<tr><td>तस्मिंस्तु पुरुषव्याघ्रे पतिते शक्रतेजसि। <br>म्रियमाणे दुराधर्षे भीमो राजानमब्रवीत्   ॥17-002-019॥</td></tr>
<tr><td>अनृतं न स्मराम्यस्य स्वैरेष्वपि महात्मनः। <br>अथ कस्य विकारोऽयं येनायं पतितो भुवि   ॥17-002-020॥</td></tr>
<tr><td> युधिष्ठिर उवाच। <br>एकाह्ना निर्दहेयं वै शत्रूनित्यर्जुनोऽब्रवीत्। <br>न च तत्कृतवानेष शूरमानी ततोऽपतत्   ॥17-002-021॥</td></tr>
<tr><td>अवमेने धनुर्ग्राहानेष सर्वांश्च फल्गुनः। <br>यथा चोक्तं तथा चैव कर्तव्यं भूतिमिच्छता   ॥17-002-022॥</td></tr>
<tr><td> वैशंपायन उवाच। <br>इत्युक्त्वा प्रस्थितो राजा भीमोऽथ निपपात ह। <br>पतितश्चाब्रवीद्भीमो धर्मराजं युधिष्ठिरम्   ॥17-002-023॥</td></tr>
<tr><td>भो भो राजन्नवेक्षस्व पतितोऽहं प्रियस्तव। <br>किंनिमित्तं च पतनं ब्रूहि मे यदि वेत्थ ह   ॥17-002-024॥</td></tr>
<tr><td> युधिष्ठिर उवाच। <br>अतिभुक्तं च भवता प्राणेन च विकत्थसे। <br>अनवेक्ष्य परं पार्थ तेनासि पतितः क्षितौ   ॥17-002-025॥</td></tr>
<tr><td> वैशंपायन उवाच। <br>इत्युक्त्वा तं महाबाहुर्जगामानवलोकयन्। <br>श्वा त्वेकोऽनुययौ यस्ते बहुशः कीर्तितो मया   ॥17-002-026॥</td></tr>
</table>
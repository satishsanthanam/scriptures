<table border = "1"><tr><td>Verse</td></tr>
<tr><td> भीष्म उवाच। <br>अथात्रिप्रमुखा राजन्वने तस्मिन्महर्षयः। <br>व्यचरन्भक्षयन्तो वै मूलानि च फलानि च   ॥13-095-001॥</td></tr>
<tr><td>अथापश्यन्सुपीनांसपाणिपादमुखोदरम्। <br>परिव्रजन्तं स्थूलाङ्गं परिव्राजं शुनःसखम्   ॥13-095-002॥</td></tr>
<tr><td>अरुन्धती तु तं दृष्ट्वा सर्वाङ्गोपचितं शुभा। <br>भवितारो भवन्तो वै नैवमित्यब्रवीदृषीन्   ॥13-095-003॥</td></tr>
<tr><td> वसिष्ठ उवाच। <br>नैतस्येह यथास्माकमग्निहोत्रमनिर्हुतम्। <br>सायं प्रातश्च होतव्यं तेन पीवाञ्शुनःसखः   ॥13-095-004॥</td></tr>
<tr><td> अत्रिरुवाच। <br>नैतस्येह यथास्माकं क्षुधा वीर्यं समाहतम्। <br>कृच्छ्राधीतं प्रनष्टं च तेन पीवाञ्शुनःसखः   ॥13-095-005॥</td></tr>
<tr><td> विश्वामित्र उवाच। <br>नैतस्येह यथास्माकं शश्वच्छास्त्रं जरद्गवः। <br>अलसः क्षुत्परो मूर्खस्तेन पीवाञ्शुनःसखः   ॥13-095-006॥</td></tr>
<tr><td> जमदग्निरुवाच। <br>नैतस्येह यथास्माकं भक्तमिन्धनमेव च। <br>संचिन्त्य वार्षिकं किंचित्तेन पीवाञ्शुनःसखः   ॥13-095-007॥</td></tr>
<tr><td> कश्यप उवाच। <br>नैतस्येह यथास्माकं चत्वारश्च सहोदराः। <br>देहि देहीति भिक्षन्ति तेन पीवाञ्शुनःसखः   ॥13-095-008॥</td></tr>
<tr><td> भरद्वाज उवाच। <br>नैतस्येह यथास्माकं ब्रह्मबन्धोरचेतसः। <br>शोको भार्यापवादेन तेन पीवाञ्शुनःसखः   ॥13-095-009॥</td></tr>
<tr><td> गौतम उवाच। <br>नैतस्येह यथास्माकं त्रिकौशेयं हि राङ्कवम्। <br>एकैकं वै त्रिवार्षीयं तेन पीवाञ्शुनःसखः   ॥13-095-010॥</td></tr>
<tr><td> भीष्म उवाच। <br>अथ दृष्ट्वा परिव्राट्स तान्महर्षीञ्शुनःसखः। <br>अभिगम्य यथान्यायं पाणिस्पर्शमथाचरत्   ॥13-095-011॥</td></tr>
<tr><td>परिचर्यां वने तां तु क्षुत्प्रतीघातकारिकाम्। <br>अन्योन्येन निवेद्याथ प्रातिष्ठन्त सहैव ते   ॥13-095-012॥</td></tr>
<tr><td>एकनिश्चयकार्याश्च व्यचरन्त वनानि ते। <br>आददानाः समुद्धृत्य मूलानि च फलानि च   ॥13-095-013॥</td></tr>
<tr><td>कदाचिद्विचरन्तस्ते वृक्षैरविरलैर्वृताम्। <br>शुचिवारिप्रसन्नोदां ददृशुः पद्मिनीं शुभाम्   ॥13-095-014॥</td></tr>
<tr><td>बालादित्यवपुःप्रख्यैः पुष्करैरुपशोभिताम्। <br>वैदूर्यवर्णसदृशैः पद्मपत्रैरथावृताम्   ॥13-095-015॥</td></tr>
<tr><td>नानाविधैश्च विहगैर्जलप्रकरसेविभिः। <br>एकद्वारामनादेयां सूपतीर्थामकर्दमाम्   ॥13-095-016॥</td></tr>
<tr><td>वृषादर्भिप्रयुक्ता तु कृत्या विकृतदर्शना। <br>यातुधानीति विख्याता पद्मिनीं तामरक्षत   ॥13-095-017॥</td></tr>
<tr><td>शुनःसखसहायास्तु बिसार्थं ते महर्षयः। <br>पद्मिनीमभिजग्मुस्ते सर्वे कृत्याभिरक्षिताम्   ॥13-095-018॥</td></tr>
<tr><td>ततस्ते यातुधानीं तां दृष्ट्वा विकृतदर्शनाम्। <br>स्थितां कमलिनीतीरे कृत्यामूचुर्महर्षयः   ॥13-095-019॥</td></tr>
<tr><td>एका तिष्ठसि का नु त्वं कस्यार्थे किं प्रयोजनम्। <br>पद्मिनीतीरमाश्रित्य ब्रूहि त्वं किं चिकीर्षसि   ॥13-095-020॥</td></tr>
<tr><td> यातुधान्युवाच। <br>यास्मि सास्म्यनुयोगो मे न कर्तव्यः कथंचन। <br>आरक्षिणीं मां पद्मिन्या वित्त सर्वे तपोधनाः   ॥13-095-021॥</td></tr>
<tr><td> ऋषय ऊचुः। <br>सर्व एव क्षुधार्ताः स्म न चान्यत्किंचिदस्ति नः। <br>भवत्याः संमते सर्वे गृह्णीमहि बिसान्युत   ॥13-095-022॥</td></tr>
<tr><td> यातुधान्युवाच। <br>समयेन बिसानीतो गृह्णीध्वं कामकारतः। <br>एकैको नाम मे प्रोक्त्वा ततो गृह्णीत माचिरम्   ॥13-095-023॥</td></tr>
<tr><td> भीष्म उवाच। <br>विज्ञाय यातुधानीं तां कृत्यामृषिवधैषिणीम्। <br>अत्रिः क्षुधापरीतात्मा ततो वचनमब्रवीत्   ॥13-095-024॥</td></tr>
<tr><td>अरात्रिरत्रेः सा रात्रिर्यां नाधीते त्रिरद्य वै। <br>अरात्रिरत्रिरित्येव नाम मे विद्धि शोभने   ॥13-095-025॥</td></tr>
<tr><td> यातुधान्युवाच। <br>यथोदाहृतमेतत्ते मयि नाम महामुने। <br>दुर्धार्यमेतन्मनसा गच्छावतर पद्मिनीम्   ॥13-095-026॥</td></tr>
<tr><td> वसिष्ठ उवाच। <br>वसिष्ठोऽस्मि वरिष्ठोऽस्मि वसे वासं गृहेष्वपि। <br>वरिष्ठत्वाच्च वासाच्च वसिष्ठ इति विद्धि माम्   ॥13-095-027॥</td></tr>
<tr><td> यातुधान्युवाच। <br>नामनैरुक्तमेतत्ते दुःखव्याभाषिताक्षरम्। <br>नैतद्धारयितुं शक्यं गच्छावतर पद्मिनीम्   ॥13-095-028॥</td></tr>
<tr><td> कश्यप उवाच। <br>कुलं कुलं च कुपपः कुपयः कश्यपो द्विजः। <br>काश्यः काशनिकाशत्वादेतन्मे नाम धारय   ॥13-095-029॥</td></tr>
<tr><td> यातुधान्युवाच। <br>यथोदाहृतमेतत्ते मयि नाम महामुने। <br>दुर्धार्यमेतन्मनसा गच्छावतर पद्मिनीम्   ॥13-095-030॥</td></tr>
<tr><td> भरद्वाज उवाच। <br>भरे सुतान्भरे शिष्यान्भरे देवान्भरे द्विजान्। <br>भरे भार्यामनव्याजो भरद्वाजोऽस्मि शोभने   ॥13-095-031॥</td></tr>
<tr><td> यातुधान्युवाच। <br>नामनैरुक्तमेतत्ते दुःखव्याभाषिताक्षरम्। <br>नैतद्धारयितुं शक्यं गच्छावतर पद्मिनीम्   ॥13-095-032॥</td></tr>
<tr><td> गौतम उवाच। <br>गोदमो दमगोऽधूमो दमो दुर्दर्शनश्च ते। <br>विद्धि मां गौतमं कृत्ये यातुधानि निबोध मे   ॥13-095-033॥</td></tr>
<tr><td> यातुधान्युवाच। <br>यथोदाहृतमेतत्ते मयि नाम महामुने। <br>नैतद्धारयितुं शक्यं गच्छावतर पद्मिनीम्   ॥13-095-034॥</td></tr>
<tr><td> विश्वामित्र उवाच। <br>विश्वेदेवाश्च मे मित्रं मित्रमस्मि गवां तथा। <br>विश्वामित्रमिति ख्यातं यातुधानि निबोध मे   ॥13-095-035॥</td></tr>
<tr><td> यातुधान्युवाच। <br>नामनैरुक्तमेतत्ते दुःखव्याभाषिताक्षरम्। <br>नैतद्धारयितुं शक्यं गच्छावतर पद्मिनीम्   ॥13-095-036॥</td></tr>
<tr><td> जमदग्निरुवाच। <br>जाजमद्यजजा नाम मृजा माह जिजायिषे। <br>जमदग्निरिति ख्यातमतो मां विद्धि शोभने   ॥13-095-037॥</td></tr>
<tr><td> यातुधान्युवाच। <br>यथोदाहृतमेतत्ते मयि नाम महामुने। <br>नैतद्धारयितुं शक्यं गच्छावतर पद्मिनीम्   ॥13-095-038॥</td></tr>
<tr><td> अरुन्धत्युवाच। <br>धरां धरित्रीं वसुधां भर्तुस्तिष्ठाम्यनन्तरम्। <br>मनोऽनुरुन्धती भर्तुरिति मां विद्ध्यरुन्धतीम्   ॥13-095-039॥</td></tr>
<tr><td> यातुधान्युवाच। <br>नामनैरुक्तमेतत्ते दुःखव्याभाषिताक्षरम्। <br>नैतद्धारयितुं शक्यं गच्छावतर पद्मिनीम्   ॥13-095-040॥</td></tr>
<tr><td> गण्डोवाच। <br>गण्डं गण्डं गतवती गण्डगण्डेति संज्ञिता। <br>गण्डगण्डेव गण्डेति विद्धि मानलसंभवे   ॥13-095-041॥</td></tr>
<tr><td> यातुधान्युवाच। <br>नामनैरुक्तमेतत्ते दुःखव्याभाषिताक्षरम्। <br>नैतद्धारयितुं शक्यं गच्छावतर पद्मिनीम्   ॥13-095-042॥</td></tr>
<tr><td> पशुसख उवाच। <br>सखा सखे यः सख्येयः पशूनां च सखा सदा। <br>गौणं पशुसखेत्येवं विद्धि मामग्निसंभवे   ॥13-095-043॥</td></tr>
<tr><td> यातुधान्युवाच। <br>नामनैरुक्तमेतत्ते दुःखव्याभाषिताक्षरम्। <br>नैतद्धारयितुं शक्यं गच्छावतर पद्मिनीम्   ॥13-095-044॥</td></tr>
<tr><td> शुनःसख उवाच। <br>एभिरुक्तं यथा नाम नाहं वक्तुमिहोत्सहे। <br>शुनःसखसखायं मां यातुधान्युपधारय   ॥13-095-045॥</td></tr>
<tr><td> यातुधान्युवाच। <br>नाम तेऽव्यक्तमुक्तं वै वाक्यं संदिग्धया गिरा। <br>तस्मात्सकृदिदानीं त्वं ब्रूहि यन्नाम ते द्विज   ॥13-095-046॥</td></tr>
<tr><td> शुनःसख उवाच। <br>सकृदुक्तं मया नाम न गृहीतं यदा त्वया। <br>तस्मात्त्रिदण्डाभिहता गच्छ भस्मेति माचिरम्   ॥13-095-047॥</td></tr>
<tr><td> भीष्म उवाच। <br>सा ब्रह्मदण्डकल्पेन तेन मूर्ध्नि हता तदा। <br>कृत्या पपात मेदिन्यां भस्मसाच्च जगाम ह   ॥13-095-048॥</td></tr>
<tr><td>शुनःसखश्च हत्वा तां यातुधानीं महाबलाम्। <br>भुवि त्रिदण्डं विष्टभ्य शाद्वले समुपाविशत्   ॥13-095-049॥</td></tr>
<tr><td>ततस्ते मुनयः सर्वे पुष्कराणि बिसानि च। <br>यथाकाममुपादाय समुत्तस्थुर्मुदान्विताः   ॥13-095-050॥</td></tr>
<tr><td>श्रमेण महता युक्तास्ते बिसानि कलापशः। <br>तीरे निक्षिप्य पद्मिन्यास्तर्पणं चक्रुरम्भसा   ॥13-095-051॥</td></tr>
<tr><td>अथोत्थाय जलात्तस्मात्सर्वे ते वै समागमन्। <br>नापश्यंश्चापि ते तानि बिसानि पुरुषर्षभ   ॥13-095-052॥</td></tr>
<tr><td> ऋषय ऊचुः। <br>केन क्षुधाभिभूतानामस्माकं पापकर्मणा। <br>नृशंसेनापनीतानि बिसान्याहारकाङ्क्षिणाम्   ॥13-095-053॥</td></tr>
<tr><td>ते शङ्कमानास्त्वन्योन्यं पप्रच्छुर्द्विजसत्तमाः। <br>त ऊचुः शपथं सर्वे कुर्म इत्यरिकर्शन   ॥13-095-054॥</td></tr>
<tr><td>त उक्त्वा बाढमित्येव सर्व एव शुनःसखम्। <br>क्षुधार्ताः सुपरिश्रान्ताः शपथायोपचक्रमुः   ॥13-095-055॥</td></tr>
<tr><td> अत्रिरुवाच। <br>स गां स्पृशतु पादेन सूर्यं च प्रतिमेहतु। <br>अनध्यायेष्वधीयीत बिसस्तैन्यं करोति यः   ॥13-095-056॥</td></tr>
<tr><td> वसिष्ठ उवाच। <br>अनध्यायपरो लोके शुनः स परिकर्षतु। <br>परिव्राट्कामवृत्तोऽस्तु बिसस्तैन्यं करोति यः   ॥13-095-057॥</td></tr>
<tr><td>शरणागतं हन्तु मित्रं स्वसुतां चोपजीवतु। <br>अर्थान्काङ्क्षतु कीनाशाद्बिसस्तैन्यं करोति यः   ॥13-095-058॥</td></tr>
<tr><td> कश्यप उवाच। <br>सर्वत्र सर्वं पणतु न्यासलोपं करोतु च। <br>कूटसाक्षित्वमभ्येतु बिसस्तैन्यं करोति यः   ॥13-095-059॥</td></tr>
<tr><td>वृथामांसं समश्नातु वृथादानं करोतु च। <br>यातु स्त्रियं दिवा चैव बिसस्तैन्यं करोति यः   ॥13-095-060॥</td></tr>
<tr><td> भरद्वाज उवाच। <br>नृशंसस्त्यक्तधर्मास्तु स्त्रीषु ज्ञातिषु गोषु च। <br>ब्राह्मणं चापि जयतां बिसस्तैन्यं करोति यः   ॥13-095-061॥</td></tr>
<tr><td>उपाध्यायमधः कृत्वा ऋचोऽध्येतु यजूंषि च। <br>जुहोतु च स कक्षाग्नौ बिसस्तैन्यं करोति यः   ॥13-095-062॥</td></tr>
<tr><td> जमदग्निरुवाच। <br>पुरीषमुत्सृजत्वप्सु हन्तु गां चापि दोहिनीम्। <br>अनृतौ मैथुनं यातु बिसस्तैन्यं करोति यः   ॥13-095-063॥</td></tr>
<tr><td>द्वेष्यो भार्योपजीवी स्याद्दूरबन्धुश्च वैरवान्। <br>अन्योन्यस्यातिथिश्चास्तु बिसस्तैन्यं करोति यः   ॥13-095-064॥</td></tr>
<tr><td> गौतम उवाच। <br>अधीत्य वेदांस्त्यजतु त्रीनग्नीनपविध्यतु। <br>विक्रीणातु तथा सोमं बिसस्तैन्यं करोति यः   ॥13-095-065॥</td></tr>
<tr><td>उदपानप्लवे ग्रामे ब्राह्मणो वृषलीपतिः। <br>तस्य सालोक्यतां यातु बिसस्तैन्यं करोति यः   ॥13-095-066॥</td></tr>
<tr><td> विश्वामित्र उवाच। <br>जीवतो वै गुरून्भृत्यान्भरन्त्वस्य परे जनाः। <br>अगतिर्बहुपुत्रः स्याद्बिसस्तैन्यं करोति यः   ॥13-095-067॥</td></tr>
<tr><td>अशुचिर्ब्रह्मकूटोऽस्तु ऋद्ध्या चैवाप्यहंकृतः। <br>कर्षको मत्सरी चास्तु बिसस्तैन्यं करोति यः   ॥13-095-068॥</td></tr>
<tr><td>वर्षान्करोतु भृतको राज्ञश्चास्तु पुरोहितः। <br>अयाज्यस्य भवेदृत्विग्बिसस्तैन्यं करोति यः   ॥13-095-069॥</td></tr>
<tr><td> अरुन्धत्युवाच। <br>नित्यं परिवदेच्छ्वश्रूं भर्तुर्भवतु दुर्मनाः। <br>एका स्वादु समश्नातु बिसस्तैन्यं करोति या   ॥13-095-070॥</td></tr>
<tr><td>ज्ञातीनां गृहमध्यस्था सक्तूनत्तु दिनक्षये। <br>अभाग्यावीरसूरस्तु बिसस्तैन्यं करोति या   ॥13-095-071॥</td></tr>
<tr><td> गण्डोवाच। <br>अनृतं भाषतु सदा साधुभिश्च विरुध्यतु। <br>ददातु कन्यां शुल्केन बिसस्तैन्यं करोति या   ॥13-095-072॥</td></tr>
<tr><td>साधयित्वा स्वयं प्राशेद्दास्ये जीवतु चैव ह। <br>विकर्मणा प्रमीयेत बिसस्तैन्यं करोति या   ॥13-095-073॥</td></tr>
<tr><td> पशुसख उवाच। <br>दास्य एव प्रजायेत सोऽप्रसूतिरकिंचनः। <br>दैवतेष्वनमस्कारो बिसस्तैन्यं करोति यः   ॥13-095-074॥</td></tr>
<tr><td> शुनःसख उवाच। <br>अध्वर्यवे दुहितरं ददातु; च्छन्दोगे वा चरितब्रह्मचर्ये। <br>आथर्वणं वेदमधीत्य विप्रः; स्नायीत यो वै हरते बिसानि   ॥13-095-075॥</td></tr>
<tr><td> ऋषय ऊचुः। <br>इष्टमेतद्द्विजातीनां योऽयं ते शपथः कृतः। <br>त्वया कृतं बिसस्तैन्यं सर्वेषां नः शुनःसख   ॥13-095-076॥</td></tr>
<tr><td> शुनःसख उवाच। <br>न्यस्तमाद्यमपश्यद्भिर्यदुक्तं कृतकर्मभिः। <br>सत्यमेतन्न मिथ्यैतद्बिसस्तैन्यं कृतं मया   ॥13-095-077॥</td></tr>
<tr><td>मया ह्यन्तर्हितानीह बिसानीमानि पश्यत। <br>परीक्षार्थं भगवतां कृतमेतन्मयानघाः। <br>रक्षणार्थं च सर्वेषां भवतामहमागतः   ॥13-095-078॥</td></tr>
<tr><td>यातुधानी ह्यतिक्रुद्धा कृत्यैषा वो वधैषिणी। <br>वृषादर्भिप्रयुक्तैषा निहता मे तपोधनाः   ॥13-095-079॥</td></tr>
<tr><td>दुष्टा हिंस्यादियं पापा युष्मान्प्रत्यग्निसंभवा। <br>तस्मादस्म्यागतो विप्रा वासवं मां निबोधत   ॥13-095-080॥</td></tr>
<tr><td>अलोभादक्षया लोकाः प्राप्ता वः सार्वकामिकाः। <br>उत्तिष्ठध्वमितः क्षिप्रं तानवाप्नुत वै द्विजाः   ॥13-095-081॥</td></tr>
<tr><td> भीष्म उवाच। <br>ततो महर्षयः प्रीतास्तथेत्युक्त्वा पुरंदरम्। <br>सहैव त्रिदशेन्द्रेण सर्वे जग्मुस्त्रिविष्टपम्   ॥13-095-082॥</td></tr>
<tr><td>एवमेते महात्मानो भोगैर्बहुविधैरपि। <br>क्षुधा परमया युक्ताश्छन्द्यमाना महात्मभिः। <br>नैव लोभं तदा चक्रुस्ततः स्वर्गमवाप्नुवन्   ॥13-095-083॥</td></tr>
<tr><td>तस्मात्सर्वास्ववस्थासु नरो लोभं विवर्जयेत्। <br>एष धर्मः परो राजन्नलोभ इति विश्रुतः   ॥13-095-084॥</td></tr>
<tr><td>इदं नरः सच्चरितं समवायेषु कीर्तयेत्। <br>सुखभागी च भवति न च दुर्गाण्यवाप्नुते   ॥13-095-085॥</td></tr>
<tr><td>प्रीयन्ते पितरश्चास्य ऋषयो देवतास्तथा। <br>यशोधर्मार्थभागी च भवति प्रेत्य मानवः   ॥13-095-086॥</td></tr>
</table>
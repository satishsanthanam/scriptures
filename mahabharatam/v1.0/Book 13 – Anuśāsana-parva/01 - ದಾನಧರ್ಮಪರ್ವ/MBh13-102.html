<table border = "1"><tr><td>Verse</td></tr>
<tr><td> युधिष्ठिर उवाच। <br>श्रुतं मे भरतश्रेष्ठ पुष्पधूपप्रदायिनाम्। <br>फलं बलिविधाने च तद्भूयो वक्तुमर्हसि   ॥13-102-001॥</td></tr>
<tr><td>धूपप्रदानस्य फलं प्रदीपस्य तथैव च। <br>बलयश्च किमर्थं वै क्षिप्यन्ते गृहमेधिभिः   ॥13-102-002॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>नहुषं प्रति संवादमगस्त्यस्य भृगोस्तथा   ॥13-102-003॥</td></tr>
<tr><td>नहुषो हि महाराज राजर्षिः सुमहातपाः। <br>देवराज्यमनुप्राप्तः सुकृतेनेह कर्मणा   ॥13-102-004॥</td></tr>
<tr><td>तत्रापि प्रयतो राजन्नहुषस्त्रिदिवे वसन्। <br>मानुषीश्चैव दिव्याश्च कुर्वाणो विविधाः क्रियाः   ॥13-102-005॥</td></tr>
<tr><td>मानुष्यस्तत्र सर्वाः स्म क्रियास्तस्य महात्मनः। <br>प्रवृत्तास्त्रिदिवे राजन्दिव्याश्चैव सनातनाः   ॥13-102-006॥</td></tr>
<tr><td>अग्निकार्याणि समिधः कुशाः सुमनसस्तथा। <br>बलयश्चान्नलाजाभिर्धूपनं दीपकर्म च   ॥13-102-007॥</td></tr>
<tr><td>सर्वं तस्य गृहे राज्ञः प्रावर्तत महात्मनः। <br>जपयज्ञान्मनोयज्ञांस्त्रिदिवेऽपि चकार सः   ॥13-102-008॥</td></tr>
<tr><td>दैवतान्यर्चयंश्चापि विधिवत्स सुरेश्वरः। <br>सर्वाण्येव यथान्यायं यथापूर्वमरिंदम   ॥13-102-009॥</td></tr>
<tr><td>अथेन्द्रस्य भविष्यत्वादहंकारस्तमाविशत्। <br>सर्वाश्चैव क्रियास्तस्य पर्यहीयन्त भूपते   ॥13-102-010॥</td></tr>
<tr><td>स ऋषीन्वाहयामास वरदानमदान्वितः। <br>परिहीनक्रियश्चापि दुर्बलत्वमुपेयिवान्   ॥13-102-011॥</td></tr>
<tr><td>तस्य वाहयतः कालो मुनिमुख्यांस्तपोधनान्। <br>अहंकाराभिभूतस्य सुमहानत्यवर्तत   ॥13-102-012॥</td></tr>
<tr><td>अथ पर्यायश ऋषीन्वाहनायोपचक्रमे। <br>पर्यायश्चाप्यगस्त्यस्य समपद्यत भारत   ॥13-102-013॥</td></tr>
<tr><td>अथागम्य महातेजा भृगुर्ब्रह्मविदां वरः। <br>अगस्त्यमाश्रमस्थं वै समुपेत्येदमब्रवीत्   ॥13-102-014॥</td></tr>
<tr><td>एवं वयमसत्कारं देवेन्द्रस्यास्य दुर्मतेः। <br>नहुषस्य किमर्थं वै मर्षयाम महामुने   ॥13-102-015॥</td></tr>
<tr><td> अगस्त्य उवाच। <br>कथमेष मया शक्यः शप्तुं यस्य महामुने। <br>वरदेन वरो दत्तो भवतो विदितश्च सः   ॥13-102-016॥</td></tr>
<tr><td>यो मे दृष्टिपथं गच्छेत्स मे वश्यो भवेदिति। <br>इत्यनेन वरो देवाद्याचितो गच्छता दिवम्   ॥13-102-017॥</td></tr>
<tr><td>एवं न दग्धः स मया भवता च न संशयः। <br>अन्येनाप्यृषिमुख्येन न शप्तो न च पातितः   ॥13-102-018॥</td></tr>
<tr><td>अमृतं चैव पानाय दत्तमस्मै पुरा विभो। <br>महात्मने तदर्थं च नास्माभिर्विनिपात्यते   ॥13-102-019॥</td></tr>
<tr><td>प्रायच्छत वरं देवः प्रजानां दुःखकारकम्। <br>द्विजेष्वधर्मयुक्तानि स करोति नराधमः   ॥13-102-020॥</td></tr>
<tr><td>अत्र यत्प्राप्तकालं नस्तद्ब्रूहि वदतां वर। <br>भवांश्चापि यथा ब्रूयात्कुर्वीमहि तथा वयम्   ॥13-102-021॥</td></tr>
<tr><td> भृगुरुवाच। <br>पितामहनियोगेन भवन्तमहमागतः। <br>प्रतिकर्तुं बलवति नहुषे दर्पमास्थिते   ॥13-102-022॥</td></tr>
<tr><td>अद्य हि त्वा सुदुर्बुद्धी रथे योक्ष्यति देवराट्। <br>अद्यैनमहमुद्वृत्तं करिष्येऽनिन्द्रमोजसा   ॥13-102-023॥</td></tr>
<tr><td>अद्येन्द्रं स्थापयिष्यामि पश्यतस्ते शतक्रतुम्। <br>संचाल्य पापकर्माणमिन्द्रस्थानात्सुदुर्मतिम्   ॥13-102-024॥</td></tr>
<tr><td>अद्य चासौ कुदेवेन्द्रस्त्वां पदा धर्षयिष्यति। <br>दैवोपहतचित्तत्वादात्मनाशाय मन्दधीः   ॥13-102-025॥</td></tr>
<tr><td>व्युत्क्रान्तधर्मं तमहं धर्षणामर्षितो भृशम्। <br>अहिर्भवस्वेति रुषा शप्स्ये पापं द्विजद्रुहम्   ॥13-102-026॥</td></tr>
<tr><td>तत एनं सुदुर्बुद्धिं धिक्शब्दाभिहतत्विषम्। <br>धरण्यां पातयिष्यामि प्रेक्षतस्ते महामुने   ॥13-102-027॥</td></tr>
<tr><td>नहुषं पापकर्माणमैश्वर्यबलमोहितम्। <br>यथा च रोचते तुभ्यं तथा कर्तास्म्यहं मुने   ॥13-102-028॥</td></tr>
<tr><td>एवमुक्तस्तु भृगुणा मैत्रावरुणिरव्ययः। <br>अगस्त्यः परमप्रीतो बभूव विगतज्वरः   ॥13-102-029॥</td></tr>
</table>
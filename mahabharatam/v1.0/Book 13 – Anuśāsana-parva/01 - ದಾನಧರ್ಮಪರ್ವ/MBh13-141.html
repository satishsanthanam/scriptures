<table border = "1"><tr><td>Verse</td></tr>
<tr><td> भीष्म उवाच। <br>इत्युक्तस्त्वर्जुनस्तूष्णीमभूद्वायुस्तमब्रवीत्। <br>शृणु मे हैहयश्रेष्ठ कर्मात्रेः सुमहात्मनः   ॥13-141-001॥</td></tr>
<tr><td>घोरे तमस्ययुध्यन्त सहिता देवदानवाः। <br>अविध्यत शरैस्तत्र स्वर्भानुः सोमभास्करौ   ॥13-141-002॥</td></tr>
<tr><td>अथ ते तमसा ग्रस्ता निहन्यन्ते स्म दानवैः। <br>देवा नृपतिशार्दूल सहैव बलिभिस्तदा   ॥13-141-003॥</td></tr>
<tr><td>असुरैर्वध्यमानास्ते क्षीणप्राणा दिवौकसः। <br>अपश्यन्त तपस्यन्तमत्रिं विप्रं महावने   ॥13-141-004॥</td></tr>
<tr><td>अथैनमब्रुवन्देवाः शान्तक्रोधं जितेन्द्रियम्। <br>असुरैरिषुभिर्विद्धौ चन्द्रादित्याविमावुभौ   ॥13-141-005॥</td></tr>
<tr><td>वयं वध्यामहे चापि शत्रुभिस्तमसावृते। <br>नाधिगच्छाम शान्तिं च भयात्त्रायस्व नः प्रभो   ॥13-141-006॥</td></tr>
<tr><td>कथं रक्षामि भवतस्तेऽब्रुवंश्चन्द्रमा भव। <br>तिमिरघ्नश्च सविता दस्युहा चैव नो भव   ॥13-141-007॥</td></tr>
<tr><td>एवमुक्तस्तदात्रिस्तु तमोनुदभवच्छशी। <br>अपश्यत्सौम्यभावं च सूर्यस्य प्रतिदर्शनम्   ॥13-141-008॥</td></tr>
<tr><td>दृष्ट्वा नातिप्रभं सोमं तथा सूर्यं च पार्थिव। <br>प्रकाशमकरोदत्रिस्तपसा स्वेन संयुगे   ॥13-141-009॥</td></tr>
<tr><td>जगद्वितिमिरं चापि प्रदीप्तमकरोत्तदा। <br>व्यजयच्छत्रुसंघांश्च देवानां स्वेन तेजसा   ॥13-141-010॥</td></tr>
<tr><td>अत्रिणा दह्यमानांस्तान्दृष्ट्वा देवा महासुरान्। <br>पराक्रमैस्तेऽपि तदा व्यत्यघ्नन्नत्रिरक्षिताः   ॥13-141-011॥</td></tr>
<tr><td>उद्भासितश्च सविता देवास्त्राता हतासुराः। <br>अत्रिणा त्वथ सोमत्वं कृतमुत्तमतेजसा   ॥13-141-012॥</td></tr>
<tr><td>अद्वितीयेन मुनिना जपता चर्मवाससा। <br>फलभक्षेण राजर्षे पश्य कर्मात्रिणा कृतम्   ॥13-141-013॥</td></tr>
<tr><td>तस्यापि विस्तरेणोक्तं कर्मात्रेः सुमहात्मनः। <br>ब्रवीम्यहं ब्रूहि वा त्वमत्रितः क्षत्रियं वरम्   ॥13-141-014॥</td></tr>
<tr><td>इत्युक्तस्त्वर्जुनस्तूष्णीमभूद्वायुस्तमब्रवीत्। <br>शृणु राजन्महत्कर्म च्यवनस्य महात्मनः   ॥13-141-015॥</td></tr>
<tr><td>अश्विनोः प्रतिसंश्रुत्य च्यवनः पाकशासनम्। <br>प्रोवाच सहितं देवैः सोमपावश्विनौ कुरु   ॥13-141-016॥</td></tr>
<tr><td> इन्द्र उवाच। <br>अस्माभिर्वर्जितावेतौ भवेतां सोमपौ कथम्। <br>देवैर्न संमितावेतौ तस्मान्मैवं वदस्व नः   ॥13-141-017॥</td></tr>
<tr><td>अश्विभ्यां सह नेच्छामः पातुं सोमं महाव्रत। <br>पिबन्त्वन्ये यथाकामं नाहं पातुमिहोत्सहे   ॥13-141-018॥</td></tr>
<tr><td> च्यवन उवाच। <br>न चेत्करिष्यसि वचो मयोक्तं बलसूदन। <br>मया प्रमथितः सद्यः सोमं पास्यसि वै मखे   ॥13-141-019॥</td></tr>
<tr><td>ततः कर्म समारब्धं हिताय सहसाश्विनोः। <br>च्यवनेन ततो मन्त्रैरभिभूताः सुराभवन्   ॥13-141-020॥</td></tr>
<tr><td>तत्तु कर्म समारब्धं दृष्ट्वेन्द्रः क्रोधमूर्छितः। <br>उद्यम्य विपुलं शैलं च्यवनं समुपाद्रवत्। <br>तथा वज्रेण भगवानमर्षाकुललोचनः   ॥13-141-021॥</td></tr>
<tr><td>तमापतन्तं दृष्ट्वैव च्यवनस्तपसान्वितः। <br>अद्भिः सिक्त्वास्तम्भयत्तं सवज्रं सहपर्वतम्   ॥13-141-022॥</td></tr>
<tr><td>अथेन्द्रस्य महाघोरं सोऽसृजच्छत्रुमेव ह। <br>मदं मन्त्राहुतिमयं व्यादितास्यं महामुनिः   ॥13-141-023॥</td></tr>
<tr><td>तस्य दन्तसहस्रं तु बभूव शतयोजनम्। <br>द्वियोजनशतास्तस्य दंष्ट्राः परमदारुणाः। <br>हनुस्तस्याभवद्भूमावेकश्चास्यास्पृशद्दिवम्   ॥13-141-024॥</td></tr>
<tr><td>जिह्वामूले स्थितास्तस्य सर्वे देवाः सवासवाः। <br>तिमेरास्यमनुप्राप्ता यथा मत्स्या महार्णवे   ॥13-141-025॥</td></tr>
<tr><td>ते संमन्त्र्य ततो देवा मदस्यास्यगतास्तदा। <br>अब्रुवन्सहिताः शक्रं प्रणमास्मै द्विजातये। <br>अश्विभ्यां सह सोमं च पिबामो विगतज्वराः   ॥13-141-026॥</td></tr>
<tr><td>ततः स प्रणतः शक्रश्चकार च्यवनस्य तत्। <br>च्यवनः कृतवांस्तौ चाप्यश्विनौ सोमपीथिनौ   ॥13-141-027॥</td></tr>
<tr><td>ततः प्रत्याहरत्कर्म मदं च व्यभजन्मुनिः। <br>अक्षेषु मृगयायां च पाने स्त्रीषु च वीर्यवान्   ॥13-141-028॥</td></tr>
<tr><td>एतैर्दोषैर्नरो राजन्क्षयं याति न संशयः। <br>तस्मादेतान्नरो नित्यं दूरतः परिवर्जयेत्   ॥13-141-029॥</td></tr>
<tr><td>एतत्ते च्यवनस्यापि कर्म राजन्प्रकीर्तितम्। <br>ब्रवीम्यहं ब्रूहि वा त्वं च्यवनात्क्षत्रियं वरम्   ॥13-141-030॥</td></tr>
</table>
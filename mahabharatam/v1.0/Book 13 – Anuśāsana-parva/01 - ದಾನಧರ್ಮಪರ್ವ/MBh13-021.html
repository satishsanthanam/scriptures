<table border = "1"><tr><td>Verse</td></tr>
<tr><td> भीष्म उवाच। <br>अथ सा स्त्री तमुक्त्वा तु विप्रमेवं भवत्विति। <br>तैलं दिव्यमुपादाय स्नानशाटीमुपानयत्   ॥13-021-001॥</td></tr>
<tr><td>अनुज्ञाता च मुनिना सा स्त्री तेन महात्मना। <br>अथास्य तैलेनाङ्गानि सर्वाण्येवाभ्यमृक्षयत्   ॥13-021-002॥</td></tr>
<tr><td>शनैश्चोत्सादितस्तत्र स्नानशालामुपागमत्। <br>भद्रासनं ततश्चित्रं ऋषिरन्वाविशन्नवम्   ॥13-021-003॥</td></tr>
<tr><td>अथोपविष्टश्च यदा तस्मिन्भद्रासने तदा। <br>स्नापयामास शनकैस्तमृषिं सुखहस्तवत्। <br>दिव्यं च विधिवच्चक्रे सोपचारं मुनेस्तदा   ॥13-021-004॥</td></tr>
<tr><td>स तेन सुसुखोष्णेन तस्या हस्तसुखेन च। <br>व्यतीतां रजनीं कृत्स्नां नाजानात्स महाव्रतः   ॥13-021-005॥</td></tr>
<tr><td>तत उत्थाय स मुनिस्तदा परमविस्मितः। <br>पूर्वस्यां दिशि सूर्यं च सोऽपश्यदुदितं दिवि   ॥13-021-006॥</td></tr>
<tr><td>तस्य बुद्धिरियं किं नु मोहस्तत्त्वमिदं भवेत्। <br>अथोपास्य सहस्रांशुं किं करोमीत्युवाच ताम्   ॥13-021-007॥</td></tr>
<tr><td>सा चामृतरसप्रख्यमृषेरन्नमुपाहरत्। <br>तस्य स्वादुतयान्नस्य न प्रभूतं चकार सः। <br>व्यगमच्चाप्यहःशेषं ततः संध्यागमत्पुनः   ॥13-021-008॥</td></tr>
<tr><td>अथ स्त्री भगवन्तं सा सुप्यतामित्यचोदयत्। <br>तत्र वै शयने दिव्ये तस्य तस्याश्च कल्पिते   ॥13-021-009॥</td></tr>
<tr><td> अष्टावक्र उवाच। <br>न भद्रे परदारेषु मनो मे संप्रसज्जति। <br>उत्तिष्ठ भद्रे भद्रं ते स्वप वै विरमस्व च   ॥13-021-010॥</td></tr>
<tr><td> भीष्म उवाच। <br>सा तदा तेन विप्रेण तथा धृत्या निवर्तिता। <br>स्वतन्त्रास्मीत्युवाचैनं न धर्मच्छलमस्ति ते   ॥13-021-011॥</td></tr>
<tr><td> अष्टावक्र उवाच। <br>नास्ति स्वतन्त्रता स्त्रीणामस्वतन्त्रा हि योषितः। <br>प्रजापतिमतं ह्येतन्न स्त्री स्वातन्त्र्यमर्हति   ॥13-021-012॥</td></tr>
<tr><td> स्त्र्युवाच। <br>बाधते मैथुनं विप्र मम भक्तिं च पश्य वै। <br>अधर्मं प्राप्स्यसे विप्र यन्मां त्वं नाभिनन्दसि   ॥13-021-013॥</td></tr>
<tr><td> अष्टावक्र उवाच। <br>हरन्ति दोषजातानि नरं जातं यथेच्छकम्। <br>प्रभवामि सदा धृत्या भद्रे स्वं शयनं व्रज   ॥13-021-014॥</td></tr>
<tr><td> स्त्र्युवाच। <br>शिरसा प्रणमे विप्र प्रसादं कर्तुमर्हसि। <br>भूमौ निपतमानायाः शरणं भव मेऽनघ   ॥13-021-015॥</td></tr>
<tr><td>यदि वा दोषजातं त्वं परदारेषु पश्यसि। <br>आत्मानं स्पर्शयाम्यद्य पाणिं गृह्णीष्व मे द्विज   ॥13-021-016॥</td></tr>
<tr><td>न दोषो भविता चैव सत्येनैतद्ब्रवीम्यहम्। <br>स्वतन्त्रां मां विजानीहि योऽधर्मः सोऽस्तु वै मयि   ॥13-021-017॥</td></tr>
<tr><td> अष्टावक्र उवाच। <br>स्वतन्त्रा त्वं कथं भद्रे ब्रूहि कारणमत्र वै। <br>नास्ति लोके हि काचित्स्त्री या वै स्वातन्त्र्यमर्हति   ॥13-021-018॥</td></tr>
<tr><td>पिता रक्षति कौमारे भर्ता रक्षति यौवने। <br>पुत्राश्च स्थविरीभावे न स्त्री स्वातन्त्र्यमर्हति   ॥13-021-019॥</td></tr>
<tr><td> स्त्र्युवाच। <br>कौमारं ब्रह्मचर्यं मे कन्यैवास्मि न संशयः। <br>कुरु मा विमतिं विप्र श्रद्धां विजहि मा मम   ॥13-021-020॥</td></tr>
<tr><td> अष्टावक्र उवाच। <br>यथा मम तथा तुभ्यं यथा तव तथा मम। <br>जिज्ञासेयमृषेस्तस्य विघ्नः सत्यं नु किं भवेत्   ॥13-021-021॥</td></tr>
<tr><td>आश्चर्यं परमं हीदं किं नु श्रेयो हि मे भवेत्। <br>दिव्याभरणवस्त्रा हि कन्येयं मामुपस्थिता   ॥13-021-022॥</td></tr>
<tr><td>किं त्वस्याः परमं रूपं जीर्णमासीत्कथं पुनः। <br>कन्यारूपमिहाद्यैव किमिहात्रोत्तरं भवेत्   ॥13-021-023॥</td></tr>
<tr><td>यथा परं शक्तिधृतेर्न व्युत्थास्ये कथंचन। <br>न रोचये हि व्युत्थानं धृत्यैवं साधयाम्यहम्   ॥13-021-024॥</td></tr>
</table>
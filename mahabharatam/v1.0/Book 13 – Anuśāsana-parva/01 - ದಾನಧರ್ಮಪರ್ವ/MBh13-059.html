<table border = "1"><tr><td>Verse</td></tr>
<tr><td> युधिष्ठिर उवाच। <br>यौ तु स्यातां चरणेनोपपन्नौ; यौ विद्यया सदृशौ जन्मना च। <br>ताभ्यां दानं कतरस्मै विशिष्ट;मयाचमानाय च याचते च   ॥13-059-001॥</td></tr>
<tr><td> भीष्म उवाच। <br>श्रेयो वै याचतः पार्थ दत्तमाहुरयाचते। <br>अर्हत्तमो वै धृतिमान्कृपणादधृतात्मनः   ॥13-059-002॥</td></tr>
<tr><td>क्षत्रियो रक्षणधृतिर्ब्राह्मणोऽनर्थनाधृतिः। <br>ब्राह्मणो धृतिमान्विद्वान्देवान्प्रीणाति तुष्टिमान्   ॥13-059-003॥</td></tr>
<tr><td>याच्ञामाहुरनीशस्य अभिहारं च भारत। <br>उद्वेजयति याचन्हि सदा भूतानि दस्युवत्   ॥13-059-004॥</td></tr>
<tr><td>म्रियते याचमानो वै तमनु म्रियते ददत्। <br>ददत्संजीवयत्येनमात्मानं च युधिष्ठिर   ॥13-059-005॥</td></tr>
<tr><td>आनृशंस्यं परो धर्मो याचते यत्प्रदीयते। <br>अयाचतः सीदमानान्सर्वोपायैर्निमन्त्रय   ॥13-059-006॥</td></tr>
<tr><td>यदि वै तादृशा राष्ट्रे वसेयुस्ते द्विजोत्तमाः। <br>भस्मच्छन्नानिवाग्नींस्तान्बुध्येथास्त्वं प्रयत्नतः   ॥13-059-007॥</td></tr>
<tr><td>तपसा दीप्यमानास्ते दहेयुः पृथिवीमपि। <br>पूज्या हि ज्ञानविज्ञानतपोयोगसमन्विताः   ॥13-059-008॥</td></tr>
<tr><td>तेभ्यः पूजां प्रयुञ्जीथा ब्राह्मणेभ्यः परंतप। <br>ददद्बहुविधान्दायानुपच्छन्दानयाचताम्   ॥13-059-009॥</td></tr>
<tr><td>यदग्निहोत्रे सुहुते सायंप्रातर्भवेत्फलम्। <br>विद्यावेदव्रतवति तद्दानफलमुच्यते   ॥13-059-010॥</td></tr>
<tr><td>विद्यावेदव्रतस्नातानव्यपाश्रयजीविनः। <br>गूढस्वाध्यायतपसो ब्राह्मणान्संशितव्रतान्   ॥13-059-011॥</td></tr>
<tr><td>कृतैरावसथैर्हृद्यैः सप्रेष्यैः सपरिच्छदैः। <br>निमन्त्रयेथाः कौन्तेय कामैश्चान्यैर्द्विजोत्तमान्   ॥13-059-012॥</td></tr>
<tr><td>अपि ते प्रतिगृह्णीयुः श्रद्धापूतं युधिष्ठिर। <br>कार्यमित्येव मन्वाना धर्मज्ञाः सूक्ष्मदर्शिनः   ॥13-059-013॥</td></tr>
<tr><td>अपि ते ब्राह्मणा भुक्त्वा गताः सोद्धरणान्गृहान्। <br>येषां दाराः प्रतीक्षन्ते पर्जन्यमिव कर्षकाः   ॥13-059-014॥</td></tr>
<tr><td>अन्नानि प्रातःसवने नियता ब्रह्मचारिणः। <br>ब्राह्मणास्तात भुञ्जानास्त्रेताग्नीन्प्रीणयन्तु ते   ॥13-059-015॥</td></tr>
<tr><td>माध्यंदिनं ते सवनं ददतस्तात वर्तताम्। <br>गा हिरण्यानि वासांसि तेनेन्द्रः प्रीयतां तव   ॥13-059-016॥</td></tr>
<tr><td>तृतीयं सवनं तत्ते वैश्वदेवं युधिष्ठिर। <br>यद्देवेभ्यः पितृभ्यश्च विप्रेभ्यश्च प्रयच्छसि   ॥13-059-017॥</td></tr>
<tr><td>अहिंसा सर्वभूतेभ्यः संविभागश्च सर्वशः। <br>दमस्त्यागो धृतिः सत्यं भवत्ववभृथाय ते   ॥13-059-018॥</td></tr>
<tr><td>एष ते विततो यज्ञः श्रद्धापूतः सदक्षिणः। <br>विशिष्टः सर्वयज्ञेभ्यो नित्यं तात प्रवर्तताम्   ॥13-059-019॥</td></tr>
</table>
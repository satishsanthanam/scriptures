<table border = "1"><tr><td>Verse</td></tr>
<tr><td> युधिष्ठिर उवाच। <br>पितामह महाप्राज्ञ सर्वशास्त्रविशारद। <br>दैवे पुरुषकारे च किं स्विच्छ्रेष्ठतरं भवेत्   ॥13-006-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>वसिष्ठस्य च संवादं ब्रह्मणश्च युधिष्ठिर   ॥13-006-002॥</td></tr>
<tr><td>दैवमानुषयोः किं स्वित्कर्मणोः श्रेष्ठमित्युत। <br>पुरा वसिष्ठो भगवान्पितामहमपृच्छत   ॥13-006-003॥</td></tr>
<tr><td>ततः पद्मोद्भवो राजन्देवदेवः पितामहः। <br>उवाच मधुरं वाक्यमर्थवद्धेतुभूषितम्   ॥13-006-004॥</td></tr>
<tr><td>नाबीजं जायते किंचिन्न बीजेन विना फलम्। <br>बीजाद्बीजं प्रभवति बीजादेव फलं स्मृतम्   ॥13-006-005॥</td></tr>
<tr><td>यादृशं वपते बीजं क्षेत्रमासाद्य कर्षकः। <br>सुकृते दुष्कृते वापि तादृशं लभते फलम्   ॥13-006-006॥</td></tr>
<tr><td>यथा बीजं विना क्षेत्रमुप्तं भवति निष्फलम्। <br>तथा पुरुषकारेण विना दैवं न सिध्यति   ॥13-006-007॥</td></tr>
<tr><td>क्षेत्रं पुरुषकारस्तु दैवं बीजमुदाहृतम्। <br>क्षेत्रबीजसमायोगात्ततः सस्यं समृध्यते   ॥13-006-008॥</td></tr>
<tr><td>कर्मणः फलनिर्वृत्तिं स्वयमश्नाति कारकः। <br>प्रत्यक्षं दृश्यते लोके कृतस्याप्यकृतस्य च   ॥13-006-009॥</td></tr>
<tr><td>शुभेन कर्मणा सौख्यं दुःखं पापेन कर्मणा। <br>कृतं सर्वत्र लभते नाकृतं भुज्यते क्वचित्   ॥13-006-010॥</td></tr>
<tr><td>कृती सर्वत्र लभते प्रतिष्ठां भाग्यविक्षतः। <br>अकृती लभते भ्रष्टः क्षते क्षारावसेचनम्   ॥13-006-011॥</td></tr>
<tr><td>तपसा रूपसौभाग्यं रत्नानि विविधानि च। <br>प्राप्यते कर्मणा सर्वं न दैवादकृतात्मना   ॥13-006-012॥</td></tr>
<tr><td>तथा स्वर्गश्च भोगश्च निष्ठा या च मनीषिता। <br>सर्वं पुरुषकारेण कृतेनेहोपपद्यते   ॥13-006-013॥</td></tr>
<tr><td>ज्योतींषि त्रिदशा नागा यक्षाश्चन्द्रार्कमारुताः। <br>सर्वे पुरुषकारेण मानुष्याद्देवतां गताः   ॥13-006-014॥</td></tr>
<tr><td>अर्थो वा मित्रवर्गो वा ऐश्वर्यं वा कुलान्वितम्। <br>श्रीश्चापि दुर्लभा भोक्तुं तथैवाकृतकर्मभिः   ॥13-006-015॥</td></tr>
<tr><td>शौचेन लभते विप्रः क्षत्रियो विक्रमेण च। <br>वैश्यः पुरुषकारेण शूद्रः शुश्रूषया श्रियम्   ॥13-006-016॥</td></tr>
<tr><td>नादातारं भजन्त्यर्था न क्लीबं नापि निष्क्रियम्। <br>नाकर्मशीलं नाशूरं तथा नैवातपस्विनम्   ॥13-006-017॥</td></tr>
<tr><td>येन लोकास्त्रयः सृष्टा दैत्याः सर्वाश्च देवताः। <br>स एष भगवान्विष्णुः समुद्रे तप्यते तपः   ॥13-006-018॥</td></tr>
<tr><td>स्वं चेत्कर्मफलं न स्यात्सर्वमेवाफलं भवेत्। <br>लोको दैवं समालम्ब्य उदासीनो भवेन्न तु   ॥13-006-019॥</td></tr>
<tr><td>अकृत्वा मानुषं कर्म यो दैवमनुवर्तते। <br>वृथा श्राम्यति संप्राप्य पतिं क्लीबमिवाङ्गना   ॥13-006-020॥</td></tr>
<tr><td>न तथा मानुषे लोके भयमस्ति शुभाशुभे। <br>यथा त्रिदशलोके हि भयमल्पेन जायते   ॥13-006-021॥</td></tr>
<tr><td>कृतः पुरुषकारस्तु दैवमेवानुवर्तते। <br>न दैवमकृते किंचित्कस्यचिद्दातुमर्हति   ॥13-006-022॥</td></tr>
<tr><td>यदा स्थानान्यनित्यानि दृश्यन्ते दैवतेष्वपि। <br>कथं कर्म विना दैवं स्थास्यते स्थापयिष्यति   ॥13-006-023॥</td></tr>
<tr><td>न दैवतानि लोकेऽस्मिन्व्यापारं यान्ति कस्यचित्। <br>व्यासङ्गं जनयन्त्युग्रमात्माभिभवशङ्कया   ॥13-006-024॥</td></tr>
<tr><td>ऋषीणां देवतानां च सदा भवति विग्रहः। <br>कस्य वाचा ह्यदैवं स्याद्यतो दैवं प्रवर्तते   ॥13-006-025॥</td></tr>
<tr><td>कथं चास्य समुत्पत्तिर्यथा दैवं प्रवर्तते। <br>एवं त्रिदशलोकेऽपि प्राप्यन्ते बहवश्छलाः   ॥13-006-026॥</td></tr>
<tr><td>आत्मैव ह्यात्मनो बन्धुरात्मैव रिपुरात्मनः। <br>आत्मैव चात्मनः साक्षी कृतस्याप्यकृतस्य च   ॥13-006-027॥</td></tr>
<tr><td>कृतं च विकृतं किंचित्कृते कर्मणि सिध्यति। <br>सुकृते दुष्कृतं कर्म न यथार्थं प्रपद्यते   ॥13-006-028॥</td></tr>
<tr><td>देवानां शरणं पुण्यं सर्वं पुण्यैरवाप्यते। <br>पुण्यशीलं नरं प्राप्य किं दैवं प्रकरिष्यति   ॥13-006-029॥</td></tr>
<tr><td>पुरा ययातिर्विभ्रष्टश्च्यावितः पतितः क्षितौ। <br>पुनरारोपितः स्वर्गं दौहित्रैः पुण्यकर्मभिः   ॥13-006-030॥</td></tr>
<tr><td>पुरूरवाश्च राजर्षिर्द्विजैरभिहितः पुरा। <br>ऐल इत्यभिविख्यातः स्वर्गं प्राप्तो महीपतिः   ॥13-006-031॥</td></tr>
<tr><td>अश्वमेधादिभिर्यज्ञैः सत्कृतः कोसलाधिपः। <br>महर्षिशापात्सौदासः पुरुषादत्वमागतः   ॥13-006-032॥</td></tr>
<tr><td>अश्वत्थामा च रामश्च मुनिपुत्रौ धनुर्धरौ। <br>न गच्छतः स्वर्गलोकं सुकृतेनेह कर्मणा   ॥13-006-033॥</td></tr>
<tr><td>वसुर्यज्ञशतैरिष्ट्वा द्वितीय इव वासवः। <br>मिथ्याभिधानेनैकेन रसातलतलं गतः   ॥13-006-034॥</td></tr>
<tr><td>बलिर्वैरोचनिर्बद्धो धर्मपाशेन दैवतैः। <br>विष्णोः पुरुषकारेण पातालशयनः कृतः   ॥13-006-035॥</td></tr>
<tr><td>शक्रस्योदस्य चरणं प्रस्थितो जनमेजयः। <br>द्विजस्त्रीणां वधं कृत्वा किं दैवेन न वारितः   ॥13-006-036॥</td></tr>
<tr><td>अज्ञानाद्ब्राह्मणं हत्वा स्पृष्टो बालवधेन च। <br>वैशंपायनविप्रर्षिः किं दैवेन निवारितः   ॥13-006-037॥</td></tr>
<tr><td>गोप्रदानेन मिथ्या च ब्राह्मणेभ्यो महामखे। <br>पुरा नृगश्च राजर्षिः कृकलासत्वमागतः   ॥13-006-038॥</td></tr>
<tr><td>धुन्धुमारश्च राजर्षिः सत्रेष्वेव जरां गतः। <br>प्रीतिदायं परित्यज्य सुष्वाप स गिरिव्रजे   ॥13-006-039॥</td></tr>
<tr><td>पाण्डवानां हृतं राज्यं धार्तराष्ट्रैर्महाबलैः। <br>पुनः प्रत्याहृतं चैव न दैवाद्भुजसंश्रयात्   ॥13-006-040॥</td></tr>
<tr><td>तपोनियमसंयुक्ता मुनयः संशितव्रताः। <br>किं ते दैवबलाच्छापमुत्सृजन्ते न कर्मणा   ॥13-006-041॥</td></tr>
<tr><td>पापमुत्सृजते लोके सर्वं प्राप्य सुदुर्लभम्। <br>लोभमोहसमापन्नं न दैवं त्रायते नरम्   ॥13-006-042॥</td></tr>
<tr><td>यथाग्निः पवनोद्धूतः सूक्ष्मोऽपि भवते महान्। <br>तथा कर्मसमायुक्तं दैवं साधु विवर्धते   ॥13-006-043॥</td></tr>
<tr><td>यथा तैलक्षयाद्दीपः प्रम्लानिमुपगच्छति। <br>तथा कर्मक्षयाद्दैवं प्रम्लानिमुपगच्छति   ॥13-006-044॥</td></tr>
<tr><td>विपुलमपि धनौघं प्राप्य भोगान्स्त्रियो वा; पुरुष इह न शक्तः कर्महीनोऽपि भोक्तुम्। <br>सुनिहितमपि चार्थं दैवतै रक्ष्यमाणं; व्ययगुणमपि साधुं कर्मणा संश्रयन्ते   ॥13-006-045॥</td></tr>
<tr><td>भवति मनुजलोकाद्देवलोको विशिष्टो; बहुतरसुसमृद्ध्या मानुषाणां गृहाणि। <br>पितृवनभवनाभं दृश्यते चामराणां; न च फलति विकर्मा जीवलोकेन दैवम्   ॥13-006-046॥</td></tr>
<tr><td>व्यपनयति विमार्गं नास्ति दैवे प्रभुत्वं; गुरुमिव कृतमग्र्यं कर्म संयाति दैवम्। <br>अनुपहतमदीनं कामकारेण दैवं; नयति पुरुषकारः संचितस्तत्र तत्र   ॥13-006-047॥</td></tr>
<tr><td>एतत्ते सर्वमाख्यातं मया वै मुनिसत्तम। <br>फलं पुरुषकारस्य सदा संदृश्य तत्त्वतः   ॥13-006-048॥</td></tr>
<tr><td>अभ्युत्थानेन दैवस्य समारब्धेन कर्मणा। <br>विधिना कर्मणा चैव स्वर्गमार्गमवाप्नुयात्   ॥13-006-049॥</td></tr>
</table>
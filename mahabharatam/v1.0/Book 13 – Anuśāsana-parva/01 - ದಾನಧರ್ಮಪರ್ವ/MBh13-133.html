<table border = "1"><tr><td>Verse</td></tr>
<tr><td> उमोवाच। <br>किंशीलाः किंसमाचाराः पुरुषाः कैश्च कर्मभिः। <br>स्वर्गं समभिपद्यन्ते संप्रदानेन केन वा   ॥13-133-001॥</td></tr>
<tr><td> महेश्वर उवाच। <br>दाता ब्राह्मणसत्कर्ता दीनान्धकृपणादिषु। <br>भक्ष्यभोज्यान्नपानानां वाससां च प्रदायकः   ॥13-133-002॥</td></tr>
<tr><td>प्रतिश्रयान्सभाः कूपान्प्रपाः पुष्करिणीस्तथा। <br>नैत्यकानि च सर्वाणि किमिच्छकमतीव च   ॥13-133-003॥</td></tr>
<tr><td>आसनं शयनं यानं धनं रत्नं गृहांस्तथा। <br>सस्यजातानि सर्वाणि गाः क्षेत्राण्यथ योषितः   ॥13-133-004॥</td></tr>
<tr><td>सुप्रतीतमना नित्यं यः प्रयच्छति मानवः। <br>एवंभूतो मृतो देवि देवलोकेऽभिजायते   ॥13-133-005॥</td></tr>
<tr><td>तत्रोष्य सुचिरं कालं भुक्त्वा भोगाननुत्तमान्। <br>सहाप्सरोभिर्मुदितो रमित्वा नन्दनादिषु   ॥13-133-006॥</td></tr>
<tr><td>तस्मात्स्वर्गाच्च्युतो लोकान्मानुषेषूपजायते। <br>महाभोगे कुले देवि धनधान्यसमाचिते   ॥13-133-007॥</td></tr>
<tr><td>तत्र कामगुणैः सर्वैः समुपेतो मुदा युतः। <br>महाभोगो महाकोशो धनी भवति मानवः   ॥13-133-008॥</td></tr>
<tr><td>एते देवि महाभोगाः प्राणिनो दानशीलिनः। <br>ब्रह्मणा वै पुरा प्रोक्ताः सर्वस्य प्रियदर्शनाः   ॥13-133-009॥</td></tr>
<tr><td>अपरे मानवा देवि प्रदानकृपणा द्विजैः। <br>याचिता न प्रयच्छन्ति विद्यमानेऽप्यबुद्धयः   ॥13-133-010॥</td></tr>
<tr><td>दीनान्धकृपणान्दृष्ट्वा भिक्षुकानतिथीनपि। <br>याच्यमाना निवर्तन्ते जिह्वालोभसमन्विताः   ॥13-133-011॥</td></tr>
<tr><td>न धनानि न वासांसि न भोगान्न च काञ्चनम्। <br>न गावो नान्नविकृतिं प्रयच्छन्ति कदाचन   ॥13-133-012॥</td></tr>
<tr><td>अप्रवृत्तास्तु ये लुब्धा नास्तिका दानवर्जिताः। <br>एवंभूता नरा देवि निरयं यान्त्यबुद्धयः   ॥13-133-013॥</td></tr>
<tr><td>ते चेन्मनुष्यतां यान्ति यदा कालस्य पर्ययात्। <br>धनरिक्ते कुले जन्म लभन्ते स्वल्पबुद्धयः   ॥13-133-014॥</td></tr>
<tr><td>क्षुत्पिपासापरीताश्च सर्वभोगबहिष्कृताः। <br>निराशाः सर्वभोगेभ्यो जीवन्त्यधमजीविकाम्   ॥13-133-015॥</td></tr>
<tr><td>अल्पभोगकुले जाता अल्पभोगरता नराः। <br>अनेन कर्मणा देवि भवन्त्यधनिनो नराः   ॥13-133-016॥</td></tr>
<tr><td>अपरे स्तम्भिनो नित्यं मानिनः पापतो रताः। <br>आसनार्हस्य ये पीठं न प्रयच्छन्त्यचेतसः   ॥13-133-017॥</td></tr>
<tr><td>मार्गार्हस्य च ये मार्गं न यच्छन्त्यल्पबुद्धयः। <br>पाद्यार्हस्य च ये पाद्यं न ददत्यल्पबुद्धयः   ॥13-133-018॥</td></tr>
<tr><td>अर्घार्हान्न च सत्कारैरर्चयन्ति यथाविधि। <br>अर्घ्यमाचमनीयं वा न यच्छन्त्यल्पबुद्धयः   ॥13-133-019॥</td></tr>
<tr><td>गुरुं चाभिगतं प्रेम्णा गुरुवन्न बुभूषते। <br>अभिमानप्रवृत्तेन लोभेन समवस्थिताः   ॥13-133-020॥</td></tr>
<tr><td>संमान्यांश्चावमन्यन्ते वृद्धान्परिभवन्ति च। <br>एवंविधा नरा देवि सर्वे निरयगामिनः   ॥13-133-021॥</td></tr>
<tr><td>ते वै यदि नरास्तस्मान्निरयादुत्तरन्ति वै। <br>वर्षपूगैस्ततो जन्म लभन्ते कुत्सिते कुले   ॥13-133-022॥</td></tr>
<tr><td>श्वपाकपुल्कसादीनां कुत्सितानामचेतसाम्। <br>कुलेषु तेषु जायन्ते गुरुवृद्धापचायिनः   ॥13-133-023॥</td></tr>
<tr><td>न स्तम्भी न च मानी यो देवताद्विजपूजकः। <br>लोकपूज्यो नमस्कर्ता प्रश्रितो मधुरं वदन्   ॥13-133-024॥</td></tr>
<tr><td>सर्ववर्णप्रियकरः सर्वभूतहितः सदा। <br>अद्वेषी सुमुखः श्लक्ष्णः स्निग्धवाणीप्रदः सदा   ॥13-133-025॥</td></tr>
<tr><td>स्वागतेनैव सर्वेषां भूतानामविहिंसकः। <br>यथार्हसत्क्रियापूर्वमर्चयन्नुपतिष्ठति   ॥13-133-026॥</td></tr>
<tr><td>मार्गार्हाय ददन्मार्गं गुरुं गुरुवदर्चयन्। <br>अतिथिप्रग्रहरतस्तथाभ्यागतपूजकः   ॥13-133-027॥</td></tr>
<tr><td>एवंभूतो नरो देवि स्वर्गतिं प्रतिपद्यते। <br>ततो मानुषतां प्राप्य विशिष्टकुलजो भवेत्   ॥13-133-028॥</td></tr>
<tr><td>तत्रासौ विपुलैर्भोगैः सर्वरत्नसमायुतः। <br>यथार्हदाता चार्हेषु धर्मचर्यापरो भवेत्   ॥13-133-029॥</td></tr>
<tr><td>संमतः सर्वभूतानां सर्वलोकनमस्कृतः। <br>स्वकर्मफलमाप्नोति स्वयमेव नरः सदा   ॥13-133-030॥</td></tr>
<tr><td>उदात्तकुलजातीय उदात्ताभिजनः सदा। <br>एष धर्मो मया प्रोक्तो विधात्रा स्वयमीरितः   ॥13-133-031॥</td></tr>
<tr><td>यस्तु रौद्रसमाचारः सर्वसत्त्वभयंकरः। <br>हस्ताभ्यां यदि वा पद्भ्यां रज्ज्वा दण्डेन वा पुनः   ॥13-133-032॥</td></tr>
<tr><td>लोष्टैः स्तम्भैरुपायैर्वा जन्तून्बाधति शोभने। <br>हिंसार्थं निकृतिप्रज्ञः प्रोद्वेजयति चैव ह   ॥13-133-033॥</td></tr>
<tr><td>उपक्रामति जन्तूंश्च उद्वेगजननः सदा। <br>एवंशीलसमाचारो निरयं प्रतिपद्यते   ॥13-133-034॥</td></tr>
<tr><td>स चेन्मानुषतां गच्छेद्यदि कालस्य पर्ययात्। <br>बह्वाबाधपरिक्लिष्टे सोऽधमे जायते कुले   ॥13-133-035॥</td></tr>
<tr><td>लोकद्वेष्योऽधमः पुंसां स्वयं कर्मकृतैः फलैः। <br>एष देवि मनुष्येषु बोद्धव्यो ज्ञातिबन्धुषु   ॥13-133-036॥</td></tr>
<tr><td>अपरः सर्वभूतानि दयावाननुपश्यति। <br>मैत्रदृष्टिः पितृसमो निर्वैरो नियतेन्द्रियः   ॥13-133-037॥</td></tr>
<tr><td>नोद्वेजयति भूतानि न विहिंसयते तथा। <br>हस्तपादैः सुनियतैर्विश्वास्यः सर्वजन्तुषु   ॥13-133-038॥</td></tr>
<tr><td>न रज्ज्वा न च दण्डेन न लोष्टैर्नायुधेन च। <br>उद्वेजयति भूतानि श्लक्ष्णकर्मा दयापरः   ॥13-133-039॥</td></tr>
<tr><td>एवंशीलसमाचारः स्वर्गे समुपजायते। <br>तत्रासौ भवने दिव्ये मुदा वसति देववत्   ॥13-133-040॥</td></tr>
<tr><td>स चेत्कर्मक्षयान्मर्त्यो मनुष्येषूपजायते। <br>अल्पाबाधो निरीतीकः स जातः सुखमेधते   ॥13-133-041॥</td></tr>
<tr><td>सुखभागी निरायासो निरुद्वेगः सदा नरः। <br>एष देवि सतां मार्गो बाधा यत्र न विद्यते   ॥13-133-042॥</td></tr>
<tr><td> उमोवाच। <br>इमे मनुष्या दृश्यन्ते ऊहापोहविशारदाः। <br>ज्ञानविज्ञानसंपन्नाः प्रज्ञावन्तोऽर्थकोविदाः। <br>दुष्प्रज्ञाश्चापरे देव ज्ञानविज्ञानवर्जिताः   ॥13-133-043॥</td></tr>
<tr><td>केन कर्मविपाकेन प्रज्ञावान्पुरुषो भवेत्। <br>अल्पप्रज्ञो विरूपाक्ष कथं भवति मानवः। <br>एतं मे संशयं छिन्द्धि सर्वधर्मविदां वर   ॥13-133-044॥</td></tr>
<tr><td>जात्यन्धाश्चापरे देव रोगार्ताश्चापरे तथा। <br>नराः क्लीबाश्च दृश्यन्ते कारणं ब्रूहि तत्र वै   ॥13-133-045॥</td></tr>
<tr><td> महेश्वर उवाच। <br>ब्राह्मणान्वेदविदुषः सिद्धान्धर्मविदस्तथा। <br>परिपृच्छन्त्यहरहः कुशलाकुशलं तथा   ॥13-133-046॥</td></tr>
<tr><td>वर्जयन्त्यशुभं कर्म सेवमानाः शुभं तथा। <br>लभन्ते स्वर्गतिं नित्यमिह लोके सुखं तथा   ॥13-133-047॥</td></tr>
<tr><td>स चेन्मानुषतां याति मेधावी तत्र जायते। <br>श्रुतं प्रज्ञानुगं चास्य कल्याणमुपजायते   ॥13-133-048॥</td></tr>
<tr><td>परदारेषु ये मूढाश्चक्षुर्दुष्टं प्रयुञ्जते। <br>तेन दुष्टस्वभावेन जात्यन्धास्ते भवन्ति ह   ॥13-133-049॥</td></tr>
<tr><td>मनसा तु प्रदुष्टेन नग्नां पश्यन्ति ये स्त्रियम्। <br>रोगार्तास्ते भवन्तीह नरा दुष्कृतकर्मिणः   ॥13-133-050॥</td></tr>
<tr><td>ये तु मूढा दुराचारा वियोनौ मैथुने रताः। <br>पुरुषेषु सुदुष्प्रज्ञाः क्लीबत्वमुपयान्ति ते   ॥13-133-051॥</td></tr>
<tr><td>पशूंश्च ये बन्धयन्ति ये चैव गुरुतल्पगाः। <br>प्रकीर्णमैथुना ये च क्लीबा जायन्ति ते नराः   ॥13-133-052॥</td></tr>
<tr><td> उमोवाच। <br>सावद्यं किं नु वै कर्म निरवद्यं तथैव च। <br>श्रेयः कुर्वन्नवाप्नोति मानवो देवसत्तम   ॥13-133-053॥</td></tr>
<tr><td> महेश्वर उवाच। <br>श्रेयांसं मार्गमातिष्ठन्सदा यः पृच्छते द्विजान्। <br>धर्मान्वेषी गुणाकाङ्क्षी स स्वर्गं समुपाश्नुते   ॥13-133-054॥</td></tr>
<tr><td>यदि मानुषतां देवि कदाचित्स निगच्छति। <br>मेधावी धारणायुक्तः प्राज्ञस्तत्राभिजायते   ॥13-133-055॥</td></tr>
<tr><td>एष देवि सतां धर्मो मन्तव्यो भूतिकारकः। <br>नृणां हितार्थाय तव मया वै समुदाहृतः   ॥13-133-056॥</td></tr>
<tr><td> उमोवाच। <br>अपरे स्वल्पविज्ञाना धर्मविद्वेषिणो नराः। <br>ब्राह्मणान्वेदविदुषो नेच्छन्ति परिसर्पितुम्   ॥13-133-057॥</td></tr>
<tr><td>व्रतवन्तो नराः केचिच्छ्रद्धादमपरायणाः। <br>अव्रता भ्रष्टनियमास्तथान्ये राक्षसोपमाः   ॥13-133-058॥</td></tr>
<tr><td>यज्वानश्च तथैवान्ये निर्होमाश्च तथापरे। <br>केन कर्मविपाकेन भवन्तीह वदस्व मे   ॥13-133-059॥</td></tr>
<tr><td> महेश्वर उवाच। <br>आगमाल्लोकधर्माणां मर्यादाः पूर्वनिर्मिताः। <br>प्रामाण्येनानुवर्तन्ते दृश्यन्ते हि दृढव्रताः   ॥13-133-060॥</td></tr>
<tr><td>अधर्मं धर्ममित्याहुर्ये च मोहवशं गताः। <br>अव्रता नष्टमर्यादास्ते प्रोक्ता ब्रह्मराक्षसाः   ॥13-133-061॥</td></tr>
<tr><td>ते चेत्कालकृतोद्योगात्संभवन्तीह मानुषाः। <br>निर्होमा निर्वषट्कारास्ते भवन्ति नराधमाः   ॥13-133-062॥</td></tr>
<tr><td>एष देवि मया सर्वः संशयच्छेदनाय ते। <br>कुशलाकुशलो नॄणां व्याख्यातो धर्मसागरः   ॥13-133-063॥</td></tr>
</table>
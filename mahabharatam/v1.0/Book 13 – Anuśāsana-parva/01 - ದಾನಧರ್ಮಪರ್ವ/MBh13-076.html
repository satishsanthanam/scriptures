<table border = "1"><tr><td>Verse</td></tr>
<tr><td> वैशंपायन उवाच। <br>ततो युधिष्ठिरो राजा भूयः शांतनवं नृप। <br>गोदाने विस्तरं धीमान्पप्रच्छ विनयान्वितः   ॥13-076-001॥</td></tr>
<tr><td> युधिष्ठिर उवाच। <br>गोप्रदाने गुणान्सम्यक्पुनः प्रब्रूहि भारत। <br>न हि तृप्याम्यहं वीर शृण्वानोऽमृतमीदृशम्   ॥13-076-002॥</td></tr>
<tr><td>इत्युक्तो धर्मराजेन तदा शांतनवो नृप। <br>सम्यगाह गुणांस्तस्मै गोप्रदानस्य केवलान्   ॥13-076-003॥</td></tr>
<tr><td> भीष्म उवाच। <br>वत्सलां गुणसंपन्नां तरुणीं वस्त्रसंवृताम्। <br>दत्त्वेदृशीं गां विप्राय सर्वपापैः प्रमुच्यते   ॥13-076-004॥</td></tr>
<tr><td>असुर्या नाम ते लोका गां दत्त्वा तत्र गच्छति। <br>पीतोदकां जग्धतृणां नष्टदुग्धां निरिन्द्रियाम्   ॥13-076-005॥</td></tr>
<tr><td>जरोग्रामुपयुक्तार्थां जीर्णां कूपमिवाजलम्। <br>दत्त्वा तमः प्रविशति द्विजं क्लेशेन योजयेत्   ॥13-076-006॥</td></tr>
<tr><td>दुष्टा रुष्टा व्याधिता दुर्बला वा; न दातव्या याश्च मूल्यैरदत्तैः। <br>क्लेशैर्विप्रं योऽफलैः संयुनक्ति; तस्यावीर्याश्चाफलाश्चैव लोकाः   ॥13-076-007॥</td></tr>
<tr><td>बलान्विताः शीलवयोपपन्नाः; सर्वाः प्रशंसन्ति सुगन्धवत्यः। <br>यथा हि गङ्गा सरितां वरिष्ठा; तथार्जुनीनां कपिला वरिष्ठा   ॥13-076-008॥</td></tr>
<tr><td> युधिष्ठिर उवाच। <br>कस्मात्समाने बहुलाप्रदाने; सद्भिः प्रशस्तं कपिलाप्रदानम्। <br>विशेषमिच्छामि महानुभाव; श्रोतुं समर्थो हि भवान्प्रवक्तुम्   ॥13-076-009॥</td></tr>
<tr><td> भीष्म उवाच। <br>वृद्धानां ब्रुवतां तात श्रुतं मे यत्प्रभाषसे। <br>वक्ष्यामि तदशेषेण रोहिण्यो निर्मिता यथा   ॥13-076-010॥</td></tr>
<tr><td>प्रजाः सृजेति व्यादिष्टः पूर्वं दक्षः स्वयंभुवा। <br>असृजद्वृत्तिमेवाग्रे प्रजानां हितकाम्यया   ॥13-076-011॥</td></tr>
<tr><td>यथा ह्यमृतमाश्रित्य वर्तयन्ति दिवौकसः। <br>तथा वृत्तिं समाश्रित्य वर्तयन्ति प्रजा विभो   ॥13-076-012॥</td></tr>
<tr><td>अचरेभ्यश्च भूतेभ्यश्चराः श्रेष्ठास्ततो नराः। <br>ब्राह्मणाश्च ततः श्रेष्ठास्तेषु यज्ञाः प्रतिष्ठिताः   ॥13-076-013॥</td></tr>
<tr><td>यज्ञैराप्यायते सोमः स च गोषु प्रतिष्ठितः। <br>सर्वे देवाः प्रमोदन्ते पूर्ववृत्तास्ततः प्रजाः   ॥13-076-014॥</td></tr>
<tr><td>एतान्येव तु भूतानि प्राक्रोशन्वृत्तिकाङ्क्षया। <br>वृत्तिदं चान्वपद्यन्त तृषिताः पितृमातृवत्   ॥13-076-015॥</td></tr>
<tr><td>इतीदं मनसा गत्वा प्रजासर्गार्थमात्मनः। <br>प्रजापतिर्बलाधानममृतं प्रापिबत्तदा   ॥13-076-016॥</td></tr>
<tr><td>स गतस्तस्य तृप्तिं तु गन्धं सुरभिमुद्गिरन्। <br>ददर्शोद्गारसंवृत्तां सुरभिं मुखजां सुताम्   ॥13-076-017॥</td></tr>
<tr><td>सासृजत्सौरभेयीस्तु सुरभिर्लोकमातरः। <br>सुवर्णवर्णाः कपिलाः प्रजानां वृत्तिधेनवः   ॥13-076-018॥</td></tr>
<tr><td>तासाममृतवर्णानां क्षरन्तीनां समन्ततः। <br>बभूवामृतजः फेनः स्रवन्तीनामिवोर्मिजः   ॥13-076-019॥</td></tr>
<tr><td>स वत्समुखविभ्रष्टो भवस्य भुवि तिष्ठतः। <br>शिरस्यवाप तत्क्रुद्धः स तदोदैक्षत प्रभुः। <br>ललाटप्रभवेनाक्ष्णा रोहिणीः प्रदहन्निव   ॥13-076-020॥</td></tr>
<tr><td>तत्तेजस्तु ततो रौद्रं कपिला गा विशां पते। <br>नानावर्णत्वमनयन्मेघानिव दिवाकरः   ॥13-076-021॥</td></tr>
<tr><td>यास्तु तस्मादपक्रम्य सोममेवाभिसंश्रिताः। <br>यथोत्पन्नाः स्ववर्णस्थास्ता नीता नान्यवर्णताम्   ॥13-076-022॥</td></tr>
<tr><td>अथ क्रुद्धं महादेवं प्रजापतिरभाषत। <br>अमृतेनावसिक्तस्त्वं नोच्छिष्टं विद्यते गवाम्   ॥13-076-023॥</td></tr>
<tr><td>यथा ह्यमृतमादाय सोमो विष्यन्दते पुनः। <br>तथा क्षीरं क्षरन्त्येता रोहिण्योऽमृतसंभवाः   ॥13-076-024॥</td></tr>
<tr><td>न दुष्यत्यनिलो नाग्निर्न सुवर्णं न चोदधिः। <br>नामृतेनामृतं पीतं वत्सपीता न वत्सला   ॥13-076-025॥</td></tr>
<tr><td>इमाँल्लोकान्भरिष्यन्ति हविषा प्रस्नवेन च। <br>आसामैश्वर्यमश्नीहि सर्वामृतमयं शुभम्   ॥13-076-026॥</td></tr>
<tr><td>वृषभं च ददौ तस्मै सह ताभिः प्रजापतिः। <br>प्रसादयामास मनस्तेन रुद्रस्य भारत   ॥13-076-027॥</td></tr>
<tr><td>प्रीतश्चापि महादेवश्चकार वृषभं तदा। <br>ध्वजं च वाहनं चैव तस्मात्स वृषभध्वजः   ॥13-076-028॥</td></tr>
<tr><td>ततो देवैर्महादेवस्तदा पशुपतिः कृतः। <br>ईश्वरः स गवां मध्ये वृषाङ्क इति चोच्यते   ॥13-076-029॥</td></tr>
<tr><td>एवमव्यग्रवर्णानां कपिलानां महौजसाम्। <br>प्रदाने प्रथमः कल्पः सर्वासामेव कीर्तितः   ॥13-076-030॥</td></tr>
<tr><td>लोकज्येष्ठा लोकवृत्तिप्रवृत्ता; रुद्रोपेताः सोमविष्यन्दभूताः। <br>सौम्याः पुण्याः कामदाः प्राणदाश्च; गा वै दत्त्वा सर्वकामप्रदः स्यात्   ॥13-076-031॥</td></tr>
<tr><td>इमं गवां प्रभवविधानमुत्तमं; पठन्सदा शुचिरतिमङ्गलप्रियः। <br>विमुच्यते कलिकलुषेण मानवः; प्रियं सुतान्पशुधनमाप्नुयात्तथा   ॥13-076-032॥</td></tr>
<tr><td>हव्यं कव्यं तर्पणं शान्तिकर्म; यानं वासो वृद्धबालस्य पुष्टिम्। <br>एतान्सर्वान्गोप्रदाने गुणान्वै; दाता राजन्नाप्नुयाद्वै सदैव   ॥13-076-033॥</td></tr>
<tr><td> वैशंपायन उवाच। <br>पितामहस्याथ निशम्य वाक्यं; राजा सह भ्रातृभिराजमीढः। <br>सौवर्णकांस्योपदुहास्ततो गाः; पार्थो ददौ ब्राह्मणसत्तमेभ्यः   ॥13-076-034॥</td></tr>
<tr><td>तथैव तेभ्योऽभिददौ द्विजेभ्यो; गवां सहस्राणि शतानि चैव। <br>यज्ञान्समुद्दिश्य च दक्षिणार्थे; लोकान्विजेतुं परमां च कीर्तिम्   ॥13-076-035॥</td></tr>
</table>
<table border = "1"><tr><td>Verse</td></tr>
<tr><td> महेश्वर उवाच। <br>परावरज्ञे धर्मज्ञे तपोवननिवासिनि। <br>साध्वि सुभ्रु सुकेशान्ते हिमवत्पर्वतात्मजे   ॥13-134-001॥</td></tr>
<tr><td>दक्षे शमदमोपेते निर्ममे धर्मचारिणि। <br>पृच्छामि त्वां वरारोहे पृष्टा वद ममेप्सितम्   ॥13-134-002॥</td></tr>
<tr><td>सावित्री ब्रह्मणः साध्वी कौशिकस्य शची सती। <br>मार्तण्डजस्य धूमोर्णा ऋद्धिर्वैश्रवणस्य च   ॥13-134-003॥</td></tr>
<tr><td>वरुणस्य ततो गौरी सूर्यस्य च सुवर्चला। <br>रोहिणी शशिनः साध्वी स्वाहा चैव विभावसोः   ॥13-134-004॥</td></tr>
<tr><td>अदितिः कश्यपस्याथ सर्वास्ताः पतिदेवताः। <br>पृष्टाश्चोपासिताश्चैव तास्त्वया देवि नित्यशः   ॥13-134-005॥</td></tr>
<tr><td>तेन त्वां परिपृच्छामि धर्मज्ञे धर्मवादिनि। <br>स्त्रीधर्मं श्रोतुमिच्छामि त्वयोदाहृतमादितः   ॥13-134-006॥</td></tr>
<tr><td>सहधर्मचरी मे त्वं समशीला समव्रता। <br>समानसारवीर्या च तपस्तीव्रं कृतं च ते। <br>त्वया ह्युक्तो विशेषेण प्रमाणत्वमुपैष्यति   ॥13-134-007॥</td></tr>
<tr><td>स्त्रियश्चैव विशेषेण स्त्रीजनस्य गतिः सदा। <br>गौर्गां गच्छति सुश्रोणि लोकेष्वेषा स्थितिः सदा   ॥13-134-008॥</td></tr>
<tr><td>मम चार्धं शरीरस्य मम चार्धाद्विनिःसृता। <br>सुरकार्यकरी च त्वं लोकसंतानकारिणी   ॥13-134-009॥</td></tr>
<tr><td>तव सर्वः सुविदितः स्त्रीधर्मः शाश्वतः शुभे। <br>तस्मादशेषतो ब्रूहि स्त्रीधर्मं विस्तरेण मे   ॥13-134-010॥</td></tr>
<tr><td> उमोवाच। <br>भगवन्सर्वभूतेश भूतभव्यभवोद्भव। <br>त्वत्प्रभावादियं देव वाक्चैव प्रतिभाति मे   ॥13-134-011॥</td></tr>
<tr><td>इमास्तु नद्यो देवेश सर्वतीर्थोदकैर्युताः। <br>उपस्पर्शनहेतोस्त्वा समीपस्था उपासते   ॥13-134-012॥</td></tr>
<tr><td>एताभिः सह संमन्त्र्य प्रवक्ष्याम्यनुपूर्वशः। <br>प्रभवन्योऽनहंवादी स वै पुरुष उच्यते   ॥13-134-013॥</td></tr>
<tr><td>स्त्री च भूतेश सततं स्त्रियमेवानुधावति। <br>मया संमानिताश्चैव भविष्यन्ति सरिद्वराः   ॥13-134-014॥</td></tr>
<tr><td>एषा सरस्वती पुण्या नदीनामुत्तमा नदी। <br>प्रथमा सर्वसरितां नदी सागरगामिनी   ॥13-134-015॥</td></tr>
<tr><td>विपाशा च वितस्ता च चन्द्रभागा इरावती। <br>शतद्रुर्देविका सिन्धुः कौशिकी गोमती तथा   ॥13-134-016॥</td></tr>
<tr><td>तथा देवनदी चेयं सर्वतीर्थाभिसंवृता। <br>गगनाद्गां गता देवी गङ्गा सर्वसरिद्वरा   ॥13-134-017॥</td></tr>
<tr><td>इत्युक्त्वा देवदेवस्य पत्नी धर्मभृतां वरा। <br>स्मितपूर्वमिवाभाष्य सर्वास्ताः सरितस्तदा   ॥13-134-018॥</td></tr>
<tr><td>अपृच्छद्देवमहिषी स्त्रीधर्मं धर्मवत्सला। <br>स्त्रीधर्मकुशलास्ता वै गङ्गाद्याः सरितां वराः   ॥13-134-019॥</td></tr>
<tr><td>अयं भगवता दत्तः प्रश्नः स्त्रीधर्मसंश्रितः। <br>तं तु संमन्त्र्य युष्माभिर्वक्तुमिच्छामि शंकरे   ॥13-134-020॥</td></tr>
<tr><td>न चैकसाध्यं पश्यामि विज्ञानं भुवि कस्यचित्। <br>दिवि वा सागरगमास्तेन वो मानयाम्यहम्   ॥13-134-021॥</td></tr>
<tr><td> भीष्म उवाच। <br>एवं सर्वाः सरिच्छ्रेष्ठाः पृष्टाः पुण्यतमाः शिवाः। <br>ततो देवनदी गङ्गा नियुक्ता प्रतिपूज्य ताम्   ॥13-134-022॥</td></tr>
<tr><td>बह्वीभिर्बुद्धिभिः स्फीता स्त्रीधर्मज्ञा शुचिस्मिता। <br>शैलराजसुतां देवीं पुण्या पापापहां शिवाम्   ॥13-134-023॥</td></tr>
<tr><td>बुद्ध्या विनयसंपन्ना सर्वज्ञानविशारदा। <br>सस्मितं बहुबुद्ध्याढ्या गङ्गा वचनमब्रवीत्   ॥13-134-024॥</td></tr>
<tr><td>धन्याः स्मोऽनुगृहीताः स्मो देवि धर्मपरायणा। <br>या त्वं सर्वजगन्मान्या नदीर्मानयसेऽनघे   ॥13-134-025॥</td></tr>
<tr><td>प्रभवन्पृच्छते यो हि संमानयति वा पुनः। <br>नूनं जनमदुष्टात्मा पण्डिताख्यां स गच्छति   ॥13-134-026॥</td></tr>
<tr><td>ज्ञानविज्ञानसंपन्नानूहापोहविशारदान्। <br>प्रवक्तॄन्पृच्छते योऽन्यान्स वै ना पदमर्च्छति   ॥13-134-027॥</td></tr>
<tr><td>अन्यथा बहुबुद्ध्याढ्यो वाक्यं वदति संसदि। <br>अन्यथैव ह्यहंमानी दुर्बलं वदते वचः   ॥13-134-028॥</td></tr>
<tr><td>दिव्यज्ञाने दिवि श्रेष्ठे दिव्यपुण्ये सदोत्थिते। <br>त्वमेवार्हसि नो देवि स्त्रीधर्ममनुशासितुम्   ॥13-134-029॥</td></tr>
<tr><td> भीष्म उवाच। <br>ततः साराधिता देवी गङ्गया बहुभिर्गुणैः। <br>प्राह सर्वमशेषेण स्त्रीधर्मं सुरसुन्दरी   ॥13-134-030॥</td></tr>
<tr><td>स्त्रीधर्मो मां प्रति यथा प्रतिभाति यथाविधि। <br>तमहं कीर्तयिष्यामि तथैव प्रथितो भवेत्   ॥13-134-031॥</td></tr>
<tr><td>स्त्रीधर्मः पूर्व एवायं विवाहे बन्धुभिः कृतः। <br>सहधर्मचरी भर्तुर्भवत्यग्निसमीपतः   ॥13-134-032॥</td></tr>
<tr><td>सुस्वभावा सुवचना सुवृत्ता सुखदर्शना। <br>अनन्यचित्ता सुमुखी भर्तुः सा धर्मचारिणी   ॥13-134-033॥</td></tr>
<tr><td>सा भवेद्धर्मपरमा सा भवेद्धर्मभागिनी। <br>देववत्सततं साध्वी या भर्तारं प्रपश्यति   ॥13-134-034॥</td></tr>
<tr><td>शुश्रूषां परिचारं च देववद्या करोति च। <br>नान्यभावा ह्यविमनाः सुव्रता सुखदर्शना   ॥13-134-035॥</td></tr>
<tr><td>पुत्रवक्त्रमिवाभीक्ष्णं भर्तुर्वदनमीक्षते। <br>या साध्वी नियताचारा सा भवेद्धर्मचारिणी   ॥13-134-036॥</td></tr>
<tr><td>श्रुत्वा दंपतिधर्मं वै सहधर्मकृतं शुभम्। <br>अनन्यचित्ता सुमुखी भर्तुः सा धर्मचारिणी   ॥13-134-037॥</td></tr>
<tr><td>परुषाण्यपि चोक्ता या दृष्टा वा क्रूरचक्षुषा। <br>सुप्रसन्नमुखी भर्तुर्या नारी सा पतिव्रता   ॥13-134-038॥</td></tr>
<tr><td>न चन्द्रसूर्यौ न तरुं पुंनाम्नो या निरीक्षते। <br>भर्तृवर्जं वरारोहा सा भवेद्धर्मचारिणी   ॥13-134-039॥</td></tr>
<tr><td>दरिद्रं व्याधितं दीनमध्वना परिकर्शितम्। <br>पतिं पुत्रमिवोपास्ते सा नारी धर्मभागिनी   ॥13-134-040॥</td></tr>
<tr><td>या नारी प्रयता दक्षा या नारी पुत्रिणी भवेत्। <br>पतिप्रिया पतिप्राणा सा नारी धर्मभागिनी   ॥13-134-041॥</td></tr>
<tr><td>शुश्रूषां परिचर्यां च करोत्यविमनाः सदा। <br>सुप्रतीता विनीता च सा नारी धर्मभागिनी   ॥13-134-042॥</td></tr>
<tr><td>न कामेषु न भोगेषु नैश्वर्ये न सुखे तथा। <br>स्पृहा यस्या यथा पत्यौ सा नारी धर्मभागिनी   ॥13-134-043॥</td></tr>
<tr><td>कल्योत्थानरता नित्यं गुरुशुश्रूषणे रता। <br>सुसंमृष्टक्षया चैव गोशकृत्कृतलेपना   ॥13-134-044॥</td></tr>
<tr><td>अग्निकार्यपरा नित्यं सदा पुष्पबलिप्रदा। <br>देवतातिथिभृत्यानां निरुप्य पतिना सह   ॥13-134-045॥</td></tr>
<tr><td>शेषान्नमुपभुञ्जाना यथान्यायं यथाविधि। <br>तुष्टपुष्टजना नित्यं नारी धर्मेण युज्यते   ॥13-134-046॥</td></tr>
<tr><td>श्वश्रूश्वशुरयोः पादौ तोषयन्ती गुणान्विता। <br>मातापितृपरा नित्यं या नारी सा तपोधना   ॥13-134-047॥</td></tr>
<tr><td>ब्राह्मणान्दुर्बलानाथान्दीनान्धकृपणांस्तथा। <br>बिभर्त्यन्नेन या नारी सा पतिव्रतभागिनी   ॥13-134-048॥</td></tr>
<tr><td>व्रतं चरति या नित्यं दुश्चरं लघुसत्त्वया। <br>पतिचित्ता पतिहिता सा पतिव्रतभागिनी   ॥13-134-049॥</td></tr>
<tr><td>पुण्यमेतत्तपश्चैव स्वर्गश्चैष सनातनः। <br>या नारी भर्तृपरमा भवेद्भर्तृव्रता शिवा   ॥13-134-050॥</td></tr>
<tr><td>पतिर्हि देवो नारीणां पतिर्बन्धुः पतिर्गतिः। <br>पत्या समा गतिर्नास्ति दैवतं वा यथा पतिः   ॥13-134-051॥</td></tr>
<tr><td>पतिप्रसादः स्वर्गो वा तुल्यो नार्या न वा भवेत्। <br>अहं स्वर्गं न हीच्छेयं त्वय्यप्रीते महेश्वर   ॥13-134-052॥</td></tr>
<tr><td>यद्यकार्यमधर्मं वा यदि वा प्राणनाशनम्। <br>पतिर्ब्रूयाद्दरिद्रो वा व्याधितो वा कथंचन   ॥13-134-053॥</td></tr>
<tr><td>आपन्नो रिपुसंस्थो वा ब्रह्मशापार्दितोऽपि वा। <br>आपद्धर्माननुप्रेक्ष्य तत्कार्यमविशङ्कया   ॥13-134-054॥</td></tr>
<tr><td>एष देव मया प्रोक्तः स्त्रीधर्मो वचनात्तव। <br>या त्वेवंभाविनी नारी सा भवेद्धर्मभागिनी   ॥13-134-055॥</td></tr>
<tr><td> भीष्म उवाच। <br>इत्युक्तः स तु देवेशः प्रतिपूज्य गिरेः सुताम्। <br>लोकान्विसर्जयामास सर्वैरनुचरैः सह   ॥13-134-056॥</td></tr>
<tr><td>ततो ययुर्भूतगणाः सरितश्च यथागतम्। <br>गन्धर्वाप्सरसश्चैव प्रणम्य शिरसा भवम्   ॥13-134-057॥</td></tr>
</table>
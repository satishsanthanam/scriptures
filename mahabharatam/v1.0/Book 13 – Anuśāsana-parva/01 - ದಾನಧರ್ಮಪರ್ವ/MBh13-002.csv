Verse
 युधिष्ठिर उवाच। <br>पितामह महाप्राज्ञ सर्वशास्त्रविशारद। <br>श्रुतं मे महदाख्यानमिदं मतिमतां वर   ॥13-002-001॥
भूयस्तु श्रोतुमिच्छामि धर्मार्थसहितं नृप। <br>कथ्यमानं त्वया किंचित्तन्मे व्याख्यातुमर्हसि   ॥13-002-002॥
केन मृत्युर्गृहस्थेन धर्ममाश्रित्य निर्जितः। <br>इत्येतत्सर्वमाचक्ष्व तत्त्वेन मम पार्थिव   ॥13-002-003॥
 भीष्म उवाच। <br>अत्राप्युदाहरन्तीममितिहासं पुरातनम्। <br>यथा मृत्युर्गृहस्थेन धर्ममाश्रित्य निर्जितः   ॥13-002-004॥
मनोः प्रजापते राजन्निक्ष्वाकुरभवत्सुतः। <br>तस्य पुत्रशतं जज्ञे नृपतेः सूर्यवर्चसः   ॥13-002-005॥
दशमस्तस्य पुत्रस्तु दशाश्वो नाम भारत। <br>माहिष्मत्यामभूद्राजा धर्मात्मा सत्यविक्रमः   ॥13-002-006॥
दशाश्वस्य सुतस्त्वासीद्राजा परमधार्मिकः। <br>सत्ये तपसि दाने च यस्य नित्यं रतं मनः   ॥13-002-007॥
मदिराश्व इति ख्यातः पृथिव्यां पृथिवीपतिः। <br>धनुर्वेदे च वेदे च निरतो योऽभवत्सदा   ॥13-002-008॥
मदिराश्वस्य पुत्रस्तु द्युतिमान्नाम पार्थिवः। <br>महाभागो महातेजा महासत्त्वो महाबलः   ॥13-002-009॥
पुत्रो द्युतिमतस्त्वासीत्सुवीरो नाम पार्थिवः। <br>धर्मात्मा कोशवांश्चापि देवराज इवापरः   ॥13-002-010॥
सुवीरस्य तु पुत्रोऽभूत्सर्वसंग्रामदुर्जयः। <br>दुर्जयेत्यभिविख्यातः सर्वशास्त्रविशारदः   ॥13-002-011॥
दुर्जयस्येन्द्रवपुषः पुत्रोऽग्निसदृशद्युतिः। <br>दुर्योधनो नाम महान्राजासीद्राजसत्तम   ॥13-002-012॥
तस्येन्द्रसमवीर्यस्य संग्रामेष्वनिवर्तिनः। <br>विषयश्च प्रभावश्च तुल्यमेवाभ्यवर्तत   ॥13-002-013॥
रत्नैर्धनैश्च पशुभिः सस्यैश्चापि पृथग्विधैः। <br>नगरं विषयश्चास्य प्रतिपूर्णं तदाभवत्   ॥13-002-014॥
न तस्य विषये चाभूत्कृपणो नापि दुर्गतः। <br>व्याधितो वा कृशो वापि तस्मिन्नाभून्नरः क्वचित्   ॥13-002-015॥
सुदक्षिणो मधुरवागनसूयुर्जितेन्द्रियः। <br>धर्मात्मा चानृशंसश्च विक्रान्तोऽथाविकत्थनः   ॥13-002-016॥
यज्वा वदान्यो मेधावी ब्रह्मण्यः सत्यसंगरः। <br>न चावमन्ता दाता च वेदवेदाङ्गपारगः   ॥13-002-017॥
तं नर्मदा देवनदी पुण्या शीतजला शिवा। <br>चकमे पुरुषश्रेष्ठं स्वेन भावेन भारत   ॥13-002-018॥
तस्य जज्ञे तदा नद्यां कन्या राजीवलोचना। <br>नाम्ना सुदर्शना राजन्रूपेण च सुदर्शना   ॥13-002-019॥
तादृग्रूपा न नारीषु भूतपूर्वा युधिष्ठिर। <br>दुर्योधनसुता यादृगभवद्वरवर्णिनी   ॥13-002-020॥
तामग्निश्चकमे साक्षाद्राजकन्यां सुदर्शनाम्। <br>भूत्वा च ब्राह्मणः साक्षाद्वरयामास तं नृपम्   ॥13-002-021॥
दरिद्रश्चासवर्णश्च ममायमिति पार्थिवः। <br>न दित्सति सुतां तस्मै तां विप्राय सुदर्शनाम्   ॥13-002-022॥
ततोऽस्य वितते यज्ञे नष्टोऽभूद्धव्यवाहनः। <br>ततो दुर्योधनो राजा वाक्यमाहर्त्विजस्तदा   ॥13-002-023॥
दुष्कृतं मम किं नु स्याद्भवतां वा द्विजर्षभाः। <br>येन नाशं जगामाग्निः कृतं कुपुरुषेष्विव   ॥13-002-024॥
न ह्यल्पं दुष्कृतं नोऽस्ति येनाग्निर्नाशमागतः। <br>भवतां वाथ वा मह्यं तत्त्वेनैतद्विमृश्यताम्   ॥13-002-025॥
एतद्राज्ञो वचः श्रुत्वा विप्रास्ते भरतर्षभ। <br>नियता वाग्यताश्चैव पावकं शरणं ययुः   ॥13-002-026॥
तान्दर्शयामास तदा भगवान्हव्यवाहनः। <br>स्वं रूपं दीप्तिमत्कृत्वा शरदर्कसमद्युतिः   ॥13-002-027॥
ततो महात्मा तानाह दहनो ब्राह्मणर्षभान्। <br>वरयाम्यात्मनोऽर्थाय दुर्योधनसुतामिति   ॥13-002-028॥
ततस्ते काल्यमुत्थाय तस्मै राज्ञे न्यवेदयन्। <br>ब्राह्मणा विस्मिताः सर्वे यदुक्तं चित्रभानुना   ॥13-002-029॥
ततः स राजा तच्छ्रुत्वा वचनं ब्रह्मवादिनाम्। <br>अवाप्य परमं हर्षं तथेति प्राह बुद्धिमान्   ॥13-002-030॥
प्रायाचत नृपः शुल्कं भगवन्तं विभावसुम्। <br>नित्यं सांनिध्यमिह ते चित्रभानो भवेदिति। <br>तमाह भगवानग्निरेवमस्त्विति पार्थिवम्   ॥13-002-031॥
ततः सांनिध्यमध्यापि माहिष्मत्यां विभावसोः। <br>दृष्टं हि सहदेवेन दिशो विजयता तदा   ॥13-002-032॥
ततस्तां समलंकृत्य कन्यामहतवाससम्। <br>ददौ दुर्योधनो राजा पावकाय महात्मने   ॥13-002-033॥
प्रतिजग्राह चाग्निस्तां राजपुत्रीं सुदर्शनाम्। <br>विधिना वेददृष्टेन वसोर्धारामिवाध्वरे   ॥13-002-034॥
तस्या रूपेण शीलेन कुलेन वपुषा श्रिया। <br>अभवत्प्रीतिमानग्निर्गर्भं तस्यां समादधे   ॥13-002-035॥
तस्यां समभवत्पुत्रो नाम्नाग्नेयः सुदर्शनः। <br>शिशुरेवाध्यगात्सर्वं स च ब्रह्म सनातनम्   ॥13-002-036॥
अथौघवान्नाम नृपो नृगस्यासीत्पितामहः। <br>तस्याप्योघवती कन्या पुत्रश्चौघरथोऽभवत्   ॥13-002-037॥
तामोघवान्ददौ तस्मै स्वयमोघवतीं सुताम्। <br>सुदर्शनाय विदुषे भार्यार्थे देवरूपिणीम्   ॥13-002-038॥
स गृहस्थाश्रमरतस्तया सह सुदर्शनः। <br>कुरुक्षेत्रेऽवसद्राजन्नोघवत्या समन्वितः   ॥13-002-039॥
गृहस्थश्चावजेष्यामि मृत्युमित्येव स प्रभो। <br>प्रतिज्ञामकरोद्धीमान्दीप्ततेजा विशां पते   ॥13-002-040॥
तामथौघवतीं राजन्स पावकसुतोऽब्रवीत्। <br>अतिथेः प्रतिकूलं ते न कर्तव्यं कथंचन   ॥13-002-041॥
येन येन च तुष्येत नित्यमेव त्वयातिथिः। <br>अप्यात्मनः प्रदानेन न ते कार्या विचारणा   ॥13-002-042॥
एतद्व्रतं मम सदा हृदि संपरिवर्तते। <br>गृहस्थानां हि सुश्रोणि नातिथेर्विद्यते परम्   ॥13-002-043॥
प्रमाणं यदि वामोरु वचस्ते मम शोभने। <br>इदं वचनमव्यग्रा हृदि त्वं धारयेः सदा   ॥13-002-044॥
निष्क्रान्ते मयि कल्याणि तथा संनिहितेऽनघे। <br>नातिथिस्तेऽवमन्तव्यः प्रमाणं यद्यहं तव   ॥13-002-045॥
तमब्रवीदोघवती यता मूर्ध्नि कृताञ्जलिः। <br>न मे त्वद्वचनात्किंचिदकर्तव्यं कथंचन   ॥13-002-046॥
जिगीषमाणं तु गृहे तदा मृत्युः सुदर्शनम्। <br>पृष्ठतोऽन्वगमद्राजन्रन्ध्रान्वेषी तदा सदा   ॥13-002-047॥
इध्मार्थं तु गते तस्मिन्नग्निपुत्रे सुदर्शने। <br>अतिथिर्ब्राह्मणः श्रीमांस्तामाहौघवतीं तदा   ॥13-002-048॥
आतिथ्यं दत्तमिच्छामि त्वयाद्य वरवर्णिनि। <br>प्रमाणं यदि धर्मस्ते गृहस्थाश्रमसंमतः   ॥13-002-049॥
इत्युक्ता तेन विप्रेण राजपुत्री यशस्विनी। <br>विधिना प्रतिजग्राह वेदोक्तेन विशां पते   ॥13-002-050॥
आसनं चैव पाद्यं च तस्मै दत्त्वा द्विजातये। <br>प्रोवाचौघवती विप्रं केनार्थः किं ददामि ते   ॥13-002-051॥
तामब्रवीत्ततो विप्रो राजपुत्रीं सुदर्शनाम्। <br>त्वया ममार्थः कल्याणि निर्विशङ्के तदाचर   ॥13-002-052॥
यदि प्रमाणं धर्मस्ते गृहस्थाश्रमसंमतः। <br>प्रदानेनात्मनो राज्ञि कर्तुमर्हसि मे प्रियम्   ॥13-002-053॥
तथा संछन्द्यमानोऽन्यैरीप्सितैर्नृपकन्यया। <br>नान्यमात्मप्रदानात्स तस्या वव्रे वरं द्विजः   ॥13-002-054॥
सा तु राजसुता स्मृत्वा भर्तुर्वचनमादितः। <br>तथेति लज्जमाना सा तमुवाच द्विजर्षभम्   ॥13-002-055॥
ततो रहः स विप्रर्षिः सा चैवोपविवेश ह। <br>संस्मृत्य भर्तुर्वचनं गृहस्थाश्रमकाङ्क्षिणः   ॥13-002-056॥
अथेध्मान्समुपादाय स पावकिरुपागमत्। <br>मृत्युना रौद्रभावेन नित्यं बन्धुरिवान्वितः   ॥13-002-057॥
ततस्त्वाश्रममागम्य स पावकसुतस्तदा। <br>तामाजुहावौघवतीं क्वासि यातेति चासकृत्   ॥13-002-058॥
तस्मै प्रतिवचः सा तु भर्त्रे न प्रददौ तदा। <br>कराभ्यां तेन विप्रेण स्पृष्टा भर्तृव्रता सती   ॥13-002-059॥
उच्छिष्टास्मीति मन्वाना लज्जिता भर्तुरेव च। <br>तूष्णींभूताभवत्साध्वी न चोवाचाथ किंचन   ॥13-002-060॥
अथ तां पुनरेवेदं प्रोवाच स सुदर्शनः। <br>क्व सा साध्वी क्व सा याता गरीयः किमतो मम   ॥13-002-061॥
पतिव्रता सत्यशीला नित्यं चैवार्जवे रता। <br>कथं न प्रत्युदेत्यद्य स्मयमाना यथा पुरा   ॥13-002-062॥
उटजस्थस्तु तं विप्रः प्रत्युवाच सुदर्शनम्। <br>अतिथिं विद्धि संप्राप्तं पावके ब्राह्मणं च माम्   ॥13-002-063॥
अनया छन्द्यमानोऽहं भार्यया तव सत्तम। <br>तैस्तैरतिथिसत्कारैरार्जवेऽस्या दृढं मनः   ॥13-002-064॥
अनेन विधिना सेयं मामर्चति शुभानना। <br>अनुरूपं यदत्राद्य तद्भवान्वक्तुमर्हति   ॥13-002-065॥
कूटमुद्गरहस्तस्तु मृत्युस्तं वै समन्वयात्। <br>हीनप्रतिज्ञमत्रैनं वधिष्यामीति चिन्तयन्   ॥13-002-066॥
सुदर्शनस्तु मनसा कर्मणा चक्षुषा गिरा। <br>त्यक्तेर्ष्यस्त्यक्तमन्युश्च स्मयमानोऽब्रवीदिदम्   ॥13-002-067॥
सुरतं तेऽस्तु विप्राग्र्य प्रीतिर्हि परमा मम। <br>गृहस्थस्य हि धर्मोऽग्र्यः संप्राप्तातिथिपूजनम्   ॥13-002-068॥
अतिथिः पूजितो यस्य गृहस्थस्य तु गच्छति। <br>नान्यस्तस्मात्परो धर्म इति प्राहुर्मनीषिणः   ॥13-002-069॥
प्राणा हि मम दाराश्च यच्चान्यद्विद्यते वसु। <br>अतिथिभ्यो मया देयमिति मे व्रतमाहितम्   ॥13-002-070॥
निःसंदिग्धं मया वाक्यमेतत्ते समुदाहृतम्। <br>तेनाहं विप्र सत्येन स्वयमात्मानमालभे   ॥13-002-071॥
पृथिवी वायुराकाशमापो ज्योतिश्च पञ्चमम्। <br>बुद्धिरात्मा मनः कालो दिशश्चैव गुणा दश   ॥13-002-072॥
नित्यमेते हि पश्यन्ति देहिनां देहसंश्रिताः। <br>सुकृतं दुष्कृतं चापि कर्म धर्मभृतां वर   ॥13-002-073॥
यथैषा नानृता वाणी मयाद्य समुदाहृता। <br>तेन सत्येन मां देवाः पालयन्तु दहन्तु वा   ॥13-002-074॥
ततो नादः समभवद्दिक्षु सर्वासु भारत। <br>असकृत्सत्यमित्येव नैतन्मिथ्येति सर्वशः   ॥13-002-075॥
उटजात्तु ततस्तस्मान्निश्चक्राम स वै द्विजः। <br>वपुषा खं च भूमिं च व्याप्य वायुरिवोद्यतः   ॥13-002-076॥
स्वरेण विप्रः शैक्षेण त्रीँल्लोकाननुनादयन्। <br>उवाच चैनं धर्मज्ञं पूर्वमामन्त्र्य नामतः   ॥13-002-077॥
धर्मोऽहमस्मि भद्रं ते जिज्ञासार्थं तवानघ। <br>प्राप्तः सत्यं च ते ज्ञात्वा प्रीतिर्मे परमा त्वयि   ॥13-002-078॥
विजितश्च त्वया मृत्युर्योऽयं त्वामनुगच्छति। <br>रन्ध्रान्वेषी तव सदा त्वया धृत्या वशीकृतः   ॥13-002-079॥
न चास्ति शक्तिस्त्रैलोक्ये कस्यचित्पुरुषोत्तम। <br>पतिव्रतामिमां साध्वीं तवोद्वीक्षितुमप्युत   ॥13-002-080॥
रक्षिता त्वद्गुणैरेषा पतिव्रतगुणैस्तथा। <br>अधृष्या यदियं ब्रूयात्तथा तन्नान्यथा भवेत्   ॥13-002-081॥
एषा हि तपसा स्वेन संयुक्ता ब्रह्मवादिनी। <br>पावनार्थं च लोकस्य सरिच्छ्रेष्ठा भविष्यति   ॥13-002-082॥
अर्धेनौघवती नाम त्वामर्धेनानुयास्यति। <br>शरीरेण महाभागा योगो ह्यस्या वशे स्थितः   ॥13-002-083॥
अनया सह लोकांश्च गन्तासि तपसार्जितान्। <br>यत्र नावृत्तिमभ्येति शाश्वतांस्तान्सनातनान्   ॥13-002-084॥
अनेन चैव देहेन लोकांस्त्वमभिपत्स्यसे। <br>निर्जितश्च त्वया मृत्युरैश्वर्यं च तवोत्तमम्   ॥13-002-085॥
पञ्च भूतान्यतिक्रान्तः स्ववीर्याच्च मनोभवः। <br>गृहस्थधर्मेणानेन कामक्रोधौ च ते जितौ   ॥13-002-086॥
स्नेहो रागश्च तन्द्री च मोहो द्रोहश्च केवलः। <br>तव शुश्रूषया राजन्राजपुत्र्या विनिर्जिताः   ॥13-002-087॥
 भीष्म उवाच। <br>शुक्लानां तु सहस्रेण वाजिनां रथमुत्तमम्। <br>युक्तं प्रगृह्य भगवान्व्यवसायो जगाम तम्   ॥13-002-088॥
मृत्युरात्मा च लोकाश्च जिता भूतानि पञ्च च। <br>बुद्धिः कालो मनो व्योम कामक्रोधौ तथैव च   ॥13-002-089॥
तस्माद्गृहाश्रमस्थस्य नान्यद्दैवतमस्ति वै। <br>ऋतेऽतिथिं नरव्याघ्र मनसैतद्विचारय   ॥13-002-090॥
अतिथिः पूजितो यस्य ध्यायते मनसा शुभम्। <br>न तत्क्रतुशतेनापि तुल्यमाहुर्मनीषिणः   ॥13-002-091॥
पात्रं त्वतिथिमासाद्य शीलाढ्यं यो न पूजयेत्। <br>स दत्त्वा सुकृतं तस्य क्षपयेत ह्यनर्चितः   ॥13-002-092॥
एतत्ते कथितं पुत्र मयाख्यानमनुत्तमम्। <br>यथा हि विजितो मृत्युर्गृहस्थेन पुराभवत्   ॥13-002-093॥
धन्यं यशस्यमायुष्यमिदमाख्यानमुत्तमम्। <br>बुभूषताभिमन्तव्यं सर्वदुश्चरितापहम्   ॥13-002-094॥
य इदं कथयेद्विद्वानहन्यहनि भारत। <br>सुदर्शनस्य चरितं पुण्याँल्लोकानवाप्नुयात्   ॥13-002-095॥

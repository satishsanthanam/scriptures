<table border = "1"><tr><td>Verse</td></tr>
<tr><td> युधिष्ठिर उवाच। <br>साम्ना वापि प्रदाने वा ज्यायः किं भवतो मतम्। <br>प्रब्रूहि भरतश्रेष्ठ यदत्र व्यतिरिच्यते   ॥13-125-001॥</td></tr>
<tr><td> भीष्म उवाच। <br>साम्ना प्रसाद्यते कश्चिद्दानेन च तथापरः। <br>पुरुषः प्रकृतिं ज्ञात्वा तयोरेकतरं भजेत्   ॥13-125-002॥</td></tr>
<tr><td>गुणांस्तु शृणु मे राजन्सान्त्वस्य भरतर्षभ। <br>दारुणान्यपि भूतानि सान्त्वेनाराधयेद्यथा   ॥13-125-003॥</td></tr>
<tr><td>अत्राप्युदाहरन्तीममितिहासं पुरातनम्। <br>गृहीत्वा रक्षसा मुक्तो द्विजातिः कानने यथा   ॥13-125-004॥</td></tr>
<tr><td>कश्चित्तु बुद्धिसंपन्नो ब्राह्मणो विजने वने। <br>गृहीतः कृच्छ्रमापन्नो रक्षसा भक्षयिष्यता   ॥13-125-005॥</td></tr>
<tr><td>स बुद्धिश्रुतसंपन्नस्तं दृष्ट्वातीव भीषणम्। <br>सामैवास्मिन्प्रयुयुजे न मुमोह न विव्यथे   ॥13-125-006॥</td></tr>
<tr><td>रक्षस्तु वाचा संपूज्य प्रश्नं पप्रच्छ तं द्विजम्। <br>मोक्ष्यसे ब्रूहि मे प्रश्नं केनास्मि हरिणः कृशः   ॥13-125-007॥</td></tr>
<tr><td>मुहूर्तमथ संचिन्त्य ब्राह्मणस्तस्य रक्षसः। <br>आभिर्गाथाभिरव्यग्रः प्रश्नं प्रतिजगाद ह   ॥13-125-008॥</td></tr>
<tr><td>विदेशस्थो विलोकस्थो विना नूनं सुहृज्जनैः। <br>विषयानतुलान्भुङ्क्षे तेनासि हरिणः कृशः   ॥13-125-009॥</td></tr>
<tr><td>नूनं मित्राणि ते रक्षः साधूपचरितान्यपि। <br>स्वदोषादपरज्यन्ते तेनासि हरिणः कृशः   ॥13-125-010॥</td></tr>
<tr><td>धनैश्वर्याधिकाः स्तब्धास्त्वद्गुणैः परमावराः। <br>अवजानन्ति नूनं त्वां तेनासि हरिणः कृशः   ॥13-125-011॥</td></tr>
<tr><td>गुणवान्विगुणानन्यान्नूनं पश्यसि सत्कृतान्। <br>प्राज्ञोऽप्राज्ञान्विनीतात्मा तेनासि हरिणः कृशः   ॥13-125-012॥</td></tr>
<tr><td>अवृत्त्या क्लिश्यमानोऽपि वृत्त्युपायान्विगर्हयन्। <br>माहात्म्याद्व्यथसे नूनं तेनासि हरिणः कृशः   ॥13-125-013॥</td></tr>
<tr><td>संपीड्यात्मानमार्यत्वात्त्वया कश्चिदुपस्कृतः। <br>जितं त्वां मन्यते साधो तेनासि हरिणः कृशः   ॥13-125-014॥</td></tr>
<tr><td>क्लिश्यमानान्विमार्गेषु कामक्रोधावृतात्मनः। <br>मन्ये नु ध्यायसि जनांस्तेनासि हरिणः कृशः   ॥13-125-015॥</td></tr>
<tr><td>प्राज्ञैः संभावितो नूनं नप्राज्ञैरुपसंहितः। <br>ह्रीमानमर्षी दुर्वृत्तैस्तेनासि हरिणः कृशः   ॥13-125-016॥</td></tr>
<tr><td>नूनं मित्रमुखः शत्रुः कश्चिदार्यवदाचरन्। <br>वञ्चयित्वा गतस्त्वां वै तेनासि हरिणः कृशः   ॥13-125-017॥</td></tr>
<tr><td>प्रकाशार्थगतिर्नूनं रहस्यकुशलः कृती। <br>तज्ज्ञैर्न पूज्यसे नूनं तेनासि हरिणः कृशः   ॥13-125-018॥</td></tr>
<tr><td>असत्स्वभिनिविष्टेषु ब्रुवतो मुक्तसंशयम्। <br>गुणास्ते न विराजन्ते तेनासि हरिणः कृशः   ॥13-125-019॥</td></tr>
<tr><td>धनबुद्धिश्रुतैर्हीनः केवलं तेजसान्वितः। <br>महत्प्रार्थयसे नूनं तेनासि हरिणः कृशः   ॥13-125-020॥</td></tr>
<tr><td>तपःप्रणिहितात्मानं मन्ये त्वारण्यकाङ्क्षिणम्। <br>बन्धुवर्गो न गृह्णाति तेनासि हरिणः कृशः   ॥13-125-021॥</td></tr>
<tr><td>नूनमर्थवतां मध्ये तव वाक्यमनुत्तमम्। <br>न भाति कालेऽभिहितं तेनासि हरिणः कृशः   ॥13-125-022॥</td></tr>
<tr><td>दृढपूर्वश्रुतं मूर्खं कुपितं हृदयप्रियम्। <br>अनुनेतुं न शक्नोषि तेनासि हरिणः कृशः   ॥13-125-023॥</td></tr>
<tr><td>नूनमासंजयित्वा ते कृत्ये कस्मिंश्चिदीप्सिते। <br>कश्चिदर्थयतेऽत्यर्थं तेनासि हरिणः कृशः   ॥13-125-024॥</td></tr>
<tr><td>नूनं त्वा स्वगुणापेक्षं पूजयानं सुहृद्ध्रुवम्। <br>मयार्थ इति जानाति तेनासि हरिणः कृशः   ॥13-125-025॥</td></tr>
<tr><td>अन्तर्गतमभिप्रायं न नूनं लज्जयेच्छसि। <br>विवक्तुं प्राप्तिशैथिल्यात्तेनासि हरिणः कृशः   ॥13-125-026॥</td></tr>
<tr><td>नानाबुद्धिरुचीँल्लोके मनुष्यान्नूनमिच्छसि। <br>ग्रहीतुं स्वगुणैः सर्वांस्तेनासि हरिणः कृशः   ॥13-125-027॥</td></tr>
<tr><td>अविद्वान्भीरुरल्पार्थो विद्याविक्रमदानजम्। <br>यशः प्रार्थयसे नूनं तेनासि हरिणः कृशः   ॥13-125-028॥</td></tr>
<tr><td>चिराभिलषितं किंचित्फलमप्राप्तमेव ते। <br>कृतमन्यैरपहृतं तेनासि हरिणः कृशः   ॥13-125-029॥</td></tr>
<tr><td>नूनमात्मकृतं दोषमपश्यन्किंचिदात्मनि। <br>अकारणेऽभिशस्तोऽसि तेनासि हरिणः कृशः   ॥13-125-030॥</td></tr>
<tr><td>सुहृदामप्रमत्तानामप्रमोक्ष्यार्थहानिजम्। <br>दुःखमर्थगुणैर्हीनं तेनासि हरिणः कृशः   ॥13-125-031॥</td></tr>
<tr><td>साधून्गृहस्थान्दृष्ट्वा च तथासाधून्वनेचरान्। <br>मुक्तांश्चावसथे सक्तांस्तेनासि हरिणः कृशः   ॥13-125-032॥</td></tr>
<tr><td>धर्म्यमर्थं च काले च देशे चाभिहितं वचः। <br>न प्रतिष्ठति ते नूनं तेनासि हरिणः कृशः   ॥13-125-033॥</td></tr>
<tr><td>दत्तानकुशलैरर्थान्मनीषी संजिजीविषुः। <br>प्राप्य वर्तयसे नूनं तेनासि हरिणः कृशः   ॥13-125-034॥</td></tr>
<tr><td>पापान्विवर्धतो दृष्ट्वा कल्याणांश्चावसीदतः। <br>ध्रुवं मृगयसे योग्यं तेनासि हरिणः कृशः   ॥13-125-035॥</td></tr>
<tr><td>परस्परविरुद्धानां प्रियं नूनं चिकीर्षसि। <br>सुहृदामविरोधेन तेनासि हरिणः कृशः   ॥13-125-036॥</td></tr>
<tr><td>श्रोत्रियांश्च विकर्मस्थान्प्राज्ञांश्चाप्यजितेन्द्रियान्। <br>मन्येऽनुध्यायसि जनांस्तेनासि हरिणः कृशः   ॥13-125-037॥</td></tr>
<tr><td>एवं संपूजितं रक्षो विप्रं तं प्रत्यपूजयत्। <br>सखायमकरोच्चैनं संयोज्यार्थैर्मुमोच ह   ॥13-125-038॥</td></tr>
</table>
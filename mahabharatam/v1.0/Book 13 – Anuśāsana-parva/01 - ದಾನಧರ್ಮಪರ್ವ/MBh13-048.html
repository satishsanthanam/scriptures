<table border = "1"><tr><td>Verse</td></tr>
<tr><td> युधिष्ठिर उवाच। <br>अर्थाश्रयाद्वा कामाद्वा वर्णानां वाप्यनिश्चयात्। <br>अज्ञानाद्वापि वर्णानां जायते वर्णसंकरः   ॥13-048-001॥</td></tr>
<tr><td>तेषामेतेन विधिना जातानां वर्णसंकरे। <br>को धर्मः कानि कर्माणि तन्मे ब्रूहि पितामह   ॥13-048-002॥</td></tr>
<tr><td> भीष्म उवाच। <br>चातुर्वर्ण्यस्य कर्माणि चातुर्वर्ण्यं च केवलम्। <br>असृजत्स ह यज्ञार्थे पूर्वमेव प्रजापतिः   ॥13-048-003॥</td></tr>
<tr><td>भार्याश्चतस्रो विप्रस्य द्वयोरात्मास्य जायते। <br>आनुपूर्व्याद्द्वयोर्हीनौ मातृजात्यौ प्रसूयतः   ॥13-048-004॥</td></tr>
<tr><td>परं शवाद्ब्राह्मणस्यैष पुत्रः; शूद्रापुत्रं पारशवं तमाहुः। <br>शुश्रूषकः स्वस्य कुलस्य स स्या;त्स्वं चारित्रं नित्यमथो न जह्यात्   ॥13-048-005॥</td></tr>
<tr><td>सर्वानुपायानपि संप्रधार्य; समुद्धरेत्स्वस्य कुलस्य तन्तुम्। <br>ज्येष्ठो यवीयानपि यो द्विजस्य; शुश्रूषवान्दानपरायणः स्यात्   ॥13-048-006॥</td></tr>
<tr><td>तिस्रः क्षत्रियसंबन्धाद्द्वयोरात्मास्य जायते। <br>हीनवर्णस्तृतीयायां शूद्र उग्र इति स्मृतः   ॥13-048-007॥</td></tr>
<tr><td>द्वे चापि भार्ये वैश्यस्य द्वयोरात्मास्य जायते। <br>शूद्रा शूद्रस्य चाप्येका शूद्रमेव प्रजायते   ॥13-048-008॥</td></tr>
<tr><td>अतो विशिष्टस्त्वधमो गुरुदारप्रधर्षकः। <br>बाह्यं वर्णं जनयति चातुर्वर्ण्यविगर्हितम्   ॥13-048-009॥</td></tr>
<tr><td>अयाज्यं क्षत्रियो व्रात्यं सूतं स्तोमक्रियापरम्। <br>वैश्यो वैदेहकं चापि मौद्गल्यमपवर्जितम्   ॥13-048-010॥</td></tr>
<tr><td>शूद्रश्चण्डालमत्युग्रं वध्यघ्नं बाह्यवासिनम्। <br>ब्राह्मण्यां संप्रजायन्त इत्येते कुलपांसनाः। <br>एते मतिमतां श्रेष्ठ वर्णसंकरजाः प्रभो   ॥13-048-011॥</td></tr>
<tr><td>बन्दी तु जायते वैश्यान्मागधो वाक्यजीवनः। <br>शूद्रान्निषादो मत्स्यघ्नः क्षत्रियायां व्यतिक्रमात्   ॥13-048-012॥</td></tr>
<tr><td>शूद्रादायोगवश्चापि वैश्यायां ग्रामधर्मिणः। <br>ब्राह्मणैरप्रतिग्राह्यस्तक्षा स वनजीवनः   ॥13-048-013॥</td></tr>
<tr><td>एतेऽपि सदृशं वर्णं जनयन्ति स्वयोनिषु। <br>मातृजात्यां प्रसूयन्ते प्रवरा हीनयोनिषु   ॥13-048-014॥</td></tr>
<tr><td>यथा चतुर्षु वर्णेषु द्वयोरात्मास्य जायते। <br>आनन्तर्यात्तु जायन्ते तथा बाह्याः प्रधानतः   ॥13-048-015॥</td></tr>
<tr><td>ते चापि सदृशं वर्णं जनयन्ति स्वयोनिषु। <br>परस्परस्य वर्तन्तो जनयन्ति विगर्हितान्   ॥13-048-016॥</td></tr>
<tr><td>यथा च शूद्रो ब्राह्मण्यां जन्तुं बाह्यं प्रसूयते। <br>एवं बाह्यतराद्बाह्यश्चातुर्वर्ण्यात्प्रसूयते   ॥13-048-017॥</td></tr>
<tr><td>प्रतिलोमं तु वर्तन्तो बाह्याद्बाह्यतरं पुनः। <br>हीना हीनात्प्रसूयन्ते वर्णाः पञ्चदशैव ते   ॥13-048-018॥</td></tr>
<tr><td>अगम्यागमनाच्चैव वर्तते वर्णसंकरः। <br>व्रात्यानामत्र जायन्ते सैरन्ध्रा मागधेषु च। <br>प्रसाधनोपचारज्ञमदासं दासजीवनम्   ॥13-048-019॥</td></tr>
<tr><td>अतश्चायोगवं सूते वागुरावनजीवनम्। <br>मैरेयकं च वैदेहः संप्रसूतेऽथ माधुकम्   ॥13-048-020॥</td></tr>
<tr><td>निषादो मुद्गरं सूते दाशं नावोपजीविनम्। <br>मृतपं चापि चण्डालः श्वपाकमतिकुत्सितम्   ॥13-048-021॥</td></tr>
<tr><td>चतुरो मागधी सूते क्रूरान्मायोपजीविनः। <br>मांसस्वादुकरं सूदं सौगन्धमिति संज्ञितम्   ॥13-048-022॥</td></tr>
<tr><td>वैदेहकाच्च पापिष्ठं क्रूरं भार्योपजीविनम्। <br>निषादान्मद्रनाभं च खरयानप्रयायिनम्   ॥13-048-023॥</td></tr>
<tr><td>चण्डालात्पुल्कसं चापि खराश्वगजभोजिनम्। <br>मृतचेलप्रतिच्छन्नं भिन्नभाजनभोजिनम्   ॥13-048-024॥</td></tr>
<tr><td>आयोगवीषु जायन्ते हीनवर्णासु ते त्रयः। <br>क्षुद्रो वैदेहकादन्ध्रो बहिर्ग्रामप्रतिश्रयः   ॥13-048-025॥</td></tr>
<tr><td>कारावरो निषाद्यां तु चर्मकारात्प्रजायते। <br>चण्डालात्पाण्डुसौपाकस्त्वक्सारव्यवहारवान्   ॥13-048-026॥</td></tr>
<tr><td>आहिण्डिको निषादेन वैदेह्यां संप्रजायते। <br>चण्डालेन तु सौपाको मौद्गल्यसमवृत्तिमान्   ॥13-048-027॥</td></tr>
<tr><td>निषादी चापि चण्डालात्पुत्रमन्तावसायिनम्। <br>श्मशानगोचरं सूते बाह्यैरपि बहिष्कृतम्   ॥13-048-028॥</td></tr>
<tr><td>इत्येताः संकरे जात्यः पितृमातृव्यतिक्रमात्। <br>प्रच्छन्ना वा प्रकाशा वा वेदितव्याः स्वकर्मभिः   ॥13-048-029॥</td></tr>
<tr><td>चतुर्णामेव वर्णानां धर्मो नान्यस्य विद्यते। <br>वर्णानां धर्महीनेषु संज्ञा नास्तीह कस्यचित्   ॥13-048-030॥</td></tr>
<tr><td>यदृच्छयोपसंपन्नैर्यज्ञसाधुबहिष्कृतैः। <br>बाह्या बाह्यैस्तु जायन्ते यथावृत्ति यथाश्रयम्   ॥13-048-031॥</td></tr>
<tr><td>चतुष्पथश्मशानानि शैलांश्चान्यान्वनस्पतीन्। <br>युञ्जन्ते चाप्यलंकारांस्तथोपकरणानि च   ॥13-048-032॥</td></tr>
<tr><td>गोब्राह्मणार्थे साहाय्यं कुर्वाणा वै न संशयः। <br>आनृशंस्यमनुक्रोशः सत्यवाक्यमथ क्षमा   ॥13-048-033॥</td></tr>
<tr><td>स्वशरीरैः परित्राणं बाह्यानां सिद्धिकारकम्। <br>मनुजव्याघ्र भवति तत्र मे नास्ति संशयः   ॥13-048-034॥</td></tr>
<tr><td>यथोपदेशं परिकीर्तितासु; नरः प्रजायेत विचार्य बुद्धिमान्। <br>विहीनयोनिर्हि सुतोऽवसादये;त्तितीर्षमाणं सलिले यथोपलम्   ॥13-048-035॥</td></tr>
<tr><td>अविद्वांसमलं लोके विद्वांसमपि वा पुनः। <br>नयन्ते ह्युत्पथं नार्यः कामक्रोधवशानुगम्   ॥13-048-036॥</td></tr>
<tr><td>स्वभावश्चैव नारीणां नराणामिह दूषणम्। <br>इत्यर्थं न प्रसज्जन्ते प्रमदासु विपश्चितः   ॥13-048-037॥</td></tr>
<tr><td> युधिष्ठिर उवाच। <br>वर्णापेतमविज्ञातं नरं कलुषयोनिजम्। <br>आर्यरूपमिवानार्यं कथं विद्यामहे नृप   ॥13-048-038॥</td></tr>
<tr><td> भीष्म उवाच। <br>योनिसंकलुषे जातं नानाचारसमाहितम्। <br>कर्मभिः सज्जनाचीर्णैर्विज्ञेया योनिशुद्धता   ॥13-048-039॥</td></tr>
<tr><td>अनार्यत्वमनाचारः क्रूरत्वं निष्क्रियात्मता। <br>पुरुषं व्यञ्जयन्तीह लोके कलुषयोनिजम्   ॥13-048-040॥</td></tr>
<tr><td>पित्र्यं वा भजते शीलं मातृजं वा तथोभयम्। <br>न कथंचन संकीर्णः प्रकृतिं स्वां नियच्छति   ॥13-048-041॥</td></tr>
<tr><td>यथैव सदृशो रूपे मातापित्रोर्हि जायते। <br>व्याघ्रश्चित्रैस्तथा योनिं पुरुषः स्वां नियच्छति   ॥13-048-042॥</td></tr>
<tr><td>कुलस्रोतसि संछन्ने यस्य स्याद्योनिसंकरः। <br>संश्रयत्येव तच्छीलं नरोऽल्पमपि वा बहु   ॥13-048-043॥</td></tr>
<tr><td>आर्यरूपसमाचारं चरन्तं कृतके पथि। <br>स्ववर्णमन्यवर्णं वा स्वशीलं शास्ति निश्चये   ॥13-048-044॥</td></tr>
<tr><td>नानावृत्तेषु भूतेषु नानाकर्मरतेषु च। <br>जन्मवृत्तसमं लोके सुश्लिष्टं न विरज्यते   ॥13-048-045॥</td></tr>
<tr><td>शरीरमिह सत्त्वेन नरस्य परिकृष्यते। <br>ज्येष्ठमध्यावरं सत्त्वं तुल्यसत्त्वं प्रमोदते   ॥13-048-046॥</td></tr>
<tr><td>ज्यायांसमपि शीलेन विहीनं नैव पूजयेत्। <br>अपि शूद्रं तु सद्वृत्तं धर्मज्ञमभिपूजयेत्   ॥13-048-047॥</td></tr>
<tr><td>आत्मानमाख्याति हि कर्मभिर्नरः; स्वशीलचारित्रकृतैः शुभाशुभैः। <br>प्रनष्टमप्यात्मकुलं तथा नरः; पुनः प्रकाशं कुरुते स्वकर्मभिः   ॥13-048-048॥</td></tr>
<tr><td>योनिष्वेतासु सर्वासु संकीर्णास्वितरासु च। <br>यत्रात्मानं न जनयेद्बुधस्ताः परिवर्जयेत्   ॥13-048-049॥</td></tr>
</table>
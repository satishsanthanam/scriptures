<table border = "1"><tr><td>Verse</td></tr>
<tr><td> युधिष्ठिर उवाच। <br>दत्तानां फलसंप्राप्तिं गवां प्रब्रूहि मेऽनघ। <br>विस्तरेण महाबाहो न हि तृप्यामि कथ्यताम्   ॥13-070-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>ऋषेरुद्दालकेर्वाक्यं नाचिकेतस्य चोभयोः   ॥13-070-002॥</td></tr>
<tr><td>ऋषिरुद्दालकिर्दीक्षामुपगम्य ततः सुतम्। <br>त्वं मामुपचरस्वेति नाचिकेतमभाषत। <br>समाप्ते नियमे तस्मिन्महर्षिः पुत्रमब्रवीत्   ॥13-070-003॥</td></tr>
<tr><td>उपस्पर्शनसक्तस्य स्वाध्यायनिरतस्य च। <br>इध्मा दर्भाः सुमनसः कलशश्चाभितो जलम्। <br>विस्मृतं मे तदादाय नदीतीरादिहाव्रज   ॥13-070-004॥</td></tr>
<tr><td>गत्वानवाप्य तत्सर्वं नदीवेगसमाप्लुतम्। <br>न पश्यामि तदित्येवं पितरं सोऽब्रवीन्मुनिः   ॥13-070-005॥</td></tr>
<tr><td>क्षुत्पिपासाश्रमाविष्टो मुनिरुद्दालकिस्तदा। <br>यमं पश्येति तं पुत्रमशपत्स महातपाः   ॥13-070-006॥</td></tr>
<tr><td>तथा स पित्राभिहतो वाग्वज्रेण कृताञ्जलिः। <br>प्रसीदेति ब्रुवन्नेव गतसत्त्वोऽपतद्भुवि   ॥13-070-007॥</td></tr>
<tr><td>नाचिकेतं पिता दृष्ट्वा पतितं दुःखमूर्छितः। <br>किं मया कृतमित्युक्त्वा निपपात महीतले   ॥13-070-008॥</td></tr>
<tr><td>तस्य दुःखपरीतस्य स्वं पुत्रमुपगूहतः। <br>व्यतीतं तदहःशेषं सा चोग्रा तत्र शर्वरी   ॥13-070-009॥</td></tr>
<tr><td>पित्र्येणाश्रुप्रपातेन नाचिकेतः कुरूद्वह। <br>प्रास्पन्दच्छयने कौश्ये वृष्ट्या सस्यमिवाप्लुतम्   ॥13-070-010॥</td></tr>
<tr><td>स पर्यपृच्छत्तं पुत्रं श्लाघ्यं प्रत्यागतं पुनः। <br>दिव्यैर्गन्धैः समादिग्धं क्षीणस्वप्नमिवोत्थितम्   ॥13-070-011॥</td></tr>
<tr><td>अपि पुत्र जिता लोकाः शुभास्ते स्वेन कर्मणा। <br>दिष्ट्या चासि पुनः प्राप्तो न हि ते मानुषं वपुः   ॥13-070-012॥</td></tr>
<tr><td>प्रत्यक्षदर्शी सर्वस्य पित्रा पृष्टो महात्मना। <br>अन्वर्थं तं पितुर्मध्ये महर्षीणां न्यवेदयत्   ॥13-070-013॥</td></tr>
<tr><td>कुर्वन्भवच्छासनमाशु यातो; ह्यहं विशालां रुचिरप्रभावाम्। <br>वैवस्वतीं प्राप्य सभामपश्यं; सहस्रशो योजनहैमभौमाम्   ॥13-070-014॥</td></tr>
<tr><td>दृष्ट्वैव मामभिमुखमापतन्तं; गृहं निवेद्यासनमादिदेश। <br>वैवस्वतोऽर्घ्यादिभिरर्हणैश्च; भवत्कृते पूजयामास मां सः   ॥13-070-015॥</td></tr>
<tr><td>ततस्त्वहं तं शनकैरवोचं; वृतं सदस्यैरभिपूज्यमानम्। <br>प्राप्तोऽस्मि ते विषयं धर्मराज; लोकानर्हे यान्स्म तान्मे विधत्स्व   ॥13-070-016॥</td></tr>
<tr><td>यमोऽब्रवीन्मां न मृतोऽसि सौम्य; यमं पश्येत्याह तु त्वां तपस्वी। <br>पिता प्रदीप्ताग्निसमानतेजा; न तच्छक्यमनृतं विप्र कर्तुम्   ॥13-070-017॥</td></tr>
<tr><td>दृष्टस्तेऽहं प्रतिगच्छस्व तात; शोचत्यसौ तव देहस्य कर्ता। <br>ददामि किं चापि मनःप्रणीतं; प्रियातिथे तव कामान्वृणीष्व   ॥13-070-018॥</td></tr>
<tr><td>तेनैवमुक्तस्तमहं प्रत्यवोचं; प्राप्तोऽस्मि ते विषयं दुर्निवर्त्यम्। <br>इच्छाम्यहं पुण्यकृतां समृद्धाँ;ल्लोकान्द्रष्टुं यदि तेऽहं वरार्हः   ॥13-070-019॥</td></tr>
<tr><td>यानं समारोप्य तु मां स देवो; वाहैर्युक्तं सुप्रभं भानुमन्तम्। <br>संदर्शयामास तदा स्म लोका;न्सर्वांस्तदा पुण्यकृतां द्विजेन्द्र   ॥13-070-020॥</td></tr>
<tr><td>अपश्यं तत्र वेश्मानि तैजसानि कृतात्मनाम्। <br>नानासंस्थानरूपाणि सर्वरत्नमयानि च   ॥13-070-021॥</td></tr>
<tr><td>चन्द्रमण्डलशुभ्राणि किङ्किणीजालवन्ति च। <br>अनेकशतभौमानि सान्तर्जलवनानि च   ॥13-070-022॥</td></tr>
<tr><td>वैडूर्यार्कप्रकाशानि रूप्यरुक्ममयानि च। <br>तरुणादित्यवर्णानि स्थावराणि चराणि च   ॥13-070-023॥</td></tr>
<tr><td>भक्ष्यभोज्यमयाञ्शैलान्वासांसि शयनानि च। <br>सर्वकामफलांश्चैव वृक्षान्भवनसंस्थितान्   ॥13-070-024॥</td></tr>
<tr><td>नद्यो वीथ्यः सभा वापी दीर्घिकाश्चैव सर्वशः। <br>घोषवन्ति च यानानि युक्तान्येव सहस्रशः   ॥13-070-025॥</td></tr>
<tr><td>क्षीरस्रवा वै सरितो गिरींश्च; सर्पिस्तथा विमलं चापि तोयम्। <br>वैवस्वतस्यानुमतांश्च देशा;नदृष्टपूर्वान्सुबहूनपश्यम्   ॥13-070-026॥</td></tr>
<tr><td>सर्वं दृष्ट्वा तदहं धर्मराज;मवोचं वै प्रभविष्णुं पुराणम्। <br>क्षीरस्यैताः सर्पिषश्चैव नद्यः; शश्वत्स्रोताः कस्य भोज्याः प्रदिष्टाः   ॥13-070-027॥</td></tr>
<tr><td>यमोऽब्रवीद्विद्धि भोज्यास्त्वमेता; ये दातारः साधवो गोरसानाम्। <br>अन्ये लोकाः शाश्वता वीतशोकाः; समाकीर्णा गोप्रदाने रतानाम्   ॥13-070-028॥</td></tr>
<tr><td>न त्वेवासां दानमात्रं प्रशस्तं; पात्रं कालो गोविशेषो विधिश्च। <br>ज्ञात्वा देया विप्र गवान्तरं हि; दुःखं ज्ञातुं पावकादित्यभूतम्   ॥13-070-029॥</td></tr>
<tr><td>स्वाध्यायाढ्यो योऽतिमात्रं तपस्वी; वैतानस्थो ब्राह्मणः पात्रमासाम्। <br>कृच्छ्रोत्सृष्टाः पोषणाभ्यागताश्च; द्वारैरेतैर्गोविशेषाः प्रशस्ताः   ॥13-070-030॥</td></tr>
<tr><td>तिस्रो रात्रीरद्भिरुपोष्य भूमौ; तृप्ता गावस्तर्पितेभ्यः प्रदेयाः। <br>वत्सैः प्रीताः सुप्रजाः सोपचारा;स्त्र्यहं दत्त्वा गोरसैर्वर्तितव्यम्   ॥13-070-031॥</td></tr>
<tr><td>दत्त्वा धेनुं सुव्रतां कांस्यदोहां; कल्याणवत्सामपलायिनीं च। <br>यावन्ति लोमानि भवन्ति तस्या;स्तावद्वर्षाण्यश्नुते स्वर्गलोकम्   ॥13-070-032॥</td></tr>
<tr><td>तथानड्वाहं ब्राह्मणाय प्रदाय; दान्तं धुर्यं बलवन्तं युवानम्। <br>कुलानुजीवं वीर्यवन्तं बृहन्तं; भुङ्क्ते लोकान्संमितान्धेनुदस्य   ॥13-070-033॥</td></tr>
<tr><td>गोषु क्षान्तं गोशरण्यं कृतज्ञं; वृत्तिग्लानं तादृशं पात्रमाहुः। <br>वृत्तिग्लाने संभ्रमे वा महार्थे; कृष्यर्थे वा होमहेतोः प्रसूत्याम्   ॥13-070-034॥</td></tr>
<tr><td>गुर्वर्थे वा बालपुष्ट्याभिषङ्गा;द्गावो दातुं देशकालोऽविशिष्टः। <br>अन्तर्जाताः सुक्रयज्ञानलब्धाः; प्राणक्रीता निर्जिताश्चौदकाश्च   ॥13-070-035॥</td></tr>
<tr><td> नाचिकेत उवाच। <br>श्रुत्वा वैवस्वतवचस्तमहं पुनरब्रुवम्। <br>अगोमी गोप्रदातॄणां कथं लोकान्निगच्छति   ॥13-070-036॥</td></tr>
<tr><td>ततो यमोऽब्रवीद्धीमान्गोप्रदाने परां गतिम्। <br>गोप्रदानानुकल्पं तु गामृते सन्ति गोप्रदाः   ॥13-070-037॥</td></tr>
<tr><td>अलाभे यो गवां दद्याद्घृतधेनुं यतव्रतः। <br>तस्यैता घृतवाहिन्यः क्षरन्ते वत्सला इव   ॥13-070-038॥</td></tr>
<tr><td>घृतालाभे च यो दद्यात्तिलधेनुं यतव्रतः। <br>स दुर्गात्तारितो धेन्वा क्षीरनद्यां प्रमोदते   ॥13-070-039॥</td></tr>
<tr><td>तिलालाभे च यो दद्याज्जलधेनुं यतव्रतः। <br>स कामप्रवहां शीतां नदीमेतामुपाश्नुते   ॥13-070-040॥</td></tr>
<tr><td>एवमादीनि मे तत्र धर्मराजो न्यदर्शयत्। <br>दृष्ट्वा च परमं हर्षमवापमहमच्युत   ॥13-070-041॥</td></tr>
<tr><td>निवेदये चापि प्रियं भवत्सु; क्रतुर्महानल्पधनप्रचारः। <br>प्राप्तो मया तात स मत्प्रसूतः; प्रपत्स्यते वेदविधिप्रवृत्तः   ॥13-070-042॥</td></tr>
<tr><td>शापो ह्ययं भवतोऽनुग्रहाय; प्राप्तो मया यत्र दृष्टो यमो मे। <br>दानव्युष्टिं तत्र दृष्ट्वा महार्थां; निःसंदिग्धं दानधर्मांश्चरिष्ये   ॥13-070-043॥</td></tr>
<tr><td>इदं च मामब्रवीद्धर्मराजः; पुनः पुनः संप्रहृष्टो द्विजर्षे। <br>दानेन तात प्रयतोऽभूः सदैव; विशेषतो गोप्रदानं च कुर्याः   ॥13-070-044॥</td></tr>
<tr><td>शुद्धो ह्यर्थो नावमन्यः स्वधर्मा;त्पात्रे देयं देशकालोपपन्ने। <br>तस्माद्गावस्ते नित्यमेव प्रदेया; मा भूच्च ते संशयः कश्चिदत्र   ॥13-070-045॥</td></tr>
<tr><td>एताः पुरा अददन्नित्यमेव; शान्तात्मानो दानपथे निविष्टाः। <br>तपांस्युग्राण्यप्रतिशङ्कमाना;स्ते वै दानं प्रददुश्चापि शक्त्या   ॥13-070-046॥</td></tr>
<tr><td>काले शक्त्या मत्सरं वर्जयित्वा; शुद्धात्मानः श्रद्धिनः पुण्यशीलाः। <br>दत्त्वा तप्त्वा लोकममुं प्रपन्ना; देदीप्यन्ते पुण्यशीलाश्च नाके   ॥13-070-047॥</td></tr>
<tr><td>एतद्दानं न्यायलब्धं द्विजेभ्यः; पात्रे दत्तं प्रापणीयं परीक्ष्य। <br>काम्याष्टम्यां वर्तितव्यं दशाहं; रसैर्गवां शकृता प्रस्नवैर्वा   ॥13-070-048॥</td></tr>
<tr><td>वेदव्रती स्याद्वृषभप्रदाता; वेदावाप्तिर्गोयुगस्य प्रदाने। <br>तीर्थावाप्तिर्गोप्रयुक्तप्रदाने; पापोत्सर्गः कपिलायाः प्रदाने   ॥13-070-049॥</td></tr>
<tr><td>गामप्येकां कपिलां संप्रदाय; न्यायोपेतां कल्मषाद्विप्रमुच्येत्। <br>गवां रसात्परमं नास्ति किंचि;द्गवां दानं सुमहत्तद्वदन्ति   ॥13-070-050॥</td></tr>
<tr><td>गावो लोकान्धारयन्ति क्षरन्त्यो; गावश्चान्नं संजनयन्ति लोके। <br>यस्तज्जानन्न गवां हार्दमेति; स वै गन्ता निरयं पापचेताः   ॥13-070-051॥</td></tr>
<tr><td>यत्ते दातुं गोसहस्रं शतं वा; शतार्धं वा दश वा साधुवत्साः। <br>अप्येकां वा साधवे ब्राह्मणाय; सास्यामुष्मिन्पुण्यतीर्था नदी वै   ॥13-070-052॥</td></tr>
<tr><td>प्राप्त्या पुष्ट्या लोकसंरक्षणेन; गावस्तुल्याः सूर्यपादैः पृथिव्याम्। <br>शब्दश्चैकः संततिश्चोपभोग;स्तस्माद्गोदः सूर्य इवाभिभाति   ॥13-070-053॥</td></tr>
<tr><td>गुरुं शिष्यो वरयेद्गोप्रदाने; स वै वक्ता नियतं स्वर्गदाता। <br>विधिज्ञानां सुमहानेष धर्मो; विधिं ह्याद्यं विधयः संश्रयन्ति   ॥13-070-054॥</td></tr>
<tr><td>एतद्दानं न्यायलब्धं द्विजेभ्यः; पात्रे दत्त्वा प्रापयेथाः परीक्ष्य। <br>त्वय्याशंसन्त्यमरा मानवाश्च; वयं चापि प्रसृते पुण्यशीलाः   ॥13-070-055॥</td></tr>
<tr><td>इत्युक्तोऽहं धर्मराज्ञा महर्षे; धर्मात्मानं शिरसाभिप्रणम्य। <br>अनुज्ञातस्तेन वैवस्वतेन; प्रत्यागमं भगवत्पादमूलम्   ॥13-070-056॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>तीर्थानां दर्शनं श्रेयः स्नानं च भरतर्षभ। <br>श्रवणं च महाप्राज्ञ श्रोतुमिच्छामि तत्त्वतः   ॥13-026-001॥</td></tr>
<tr><td>पृथिव्यां यानि तीर्थानि पुण्यानि भरतर्षभ। <br>वक्तुमर्हसि मे तानि श्रोतास्मि नियतः प्रभो   ॥13-026-002॥</td></tr>
<tr><td> भीष्म उवाच। <br>इममङ्गिरसा प्रोक्तं तीर्थवंशं महाद्युते। <br>श्रोतुमर्हसि भद्रं ते प्राप्स्यसे धर्ममुत्तमम्   ॥13-026-003॥</td></tr>
<tr><td>तपोवनगतं विप्रमभिगम्य महामुनिम्। <br>पप्रच्छाङ्गिरसं वीर गौतमः संशितव्रतः   ॥13-026-004॥</td></tr>
<tr><td>अस्ति मे भगवन्कश्चित्तीर्थेभ्यो धर्मसंशयः। <br>तत्सर्वं श्रोतुमिच्छामि तन्मे शंस महामुने   ॥13-026-005॥</td></tr>
<tr><td>उपस्पृश्य फलं किं स्यात्तेषु तीर्थेषु वै मुने। <br>प्रेत्यभावे महाप्राज्ञ तद्यथास्ति तथा वद   ॥13-026-006॥</td></tr>
<tr><td> अङ्गिरा उवाच। <br>सप्ताहं चन्द्रभागां वै वितस्तामूर्मिमालिनीम्। <br>विगाह्य वै निराहारो निर्ममो मुनिवद्भवेत्   ॥13-026-007॥</td></tr>
<tr><td>काश्मीरमण्डले नद्यो याः पतन्ति महानदम्। <br>ता नदीः सिन्धुमासाद्य शीलवान्स्वर्गमाप्नुयात्   ॥13-026-008॥</td></tr>
<tr><td>पुष्करं च प्रभासं च नैमिषं सागरोदकम्। <br>देविकामिन्द्रमार्गं च स्वर्णबिन्दुं विगाह्य च। <br>विबोध्यते विमानस्थः सोऽप्सरोभिरभिष्टुतः   ॥13-026-009॥</td></tr>
<tr><td>हिरण्यबिन्दुं विक्षोभ्य प्रयतश्चाभिवाद्य तम्। <br>कुशेशयं च देवत्वं पूयते तस्य किल्बिषम्   ॥13-026-010॥</td></tr>
<tr><td>इन्द्रतोयां समासाद्य गन्धमादनसंनिधौ। <br>करतोयां कुरङ्गेषु त्रिरात्रोपोषितो नरः। <br>अश्वमेधमवाप्नोति विगाह्य नियतः शुचिः   ॥13-026-011॥</td></tr>
<tr><td>गङ्गाद्वारे कुशावर्ते बिल्वके नेमिपर्वते। <br>तथा कनखले स्नात्वा धूतपाप्मा दिवं व्रजेत्   ॥13-026-012॥</td></tr>
<tr><td>अपां ह्रद उपस्पृश्य वाजपेयफलं लभेत्। <br>ब्रह्मचारी जितक्रोधः सत्यसंधस्त्वहिंसकः   ॥13-026-013॥</td></tr>
<tr><td>यत्र भागीरथी गङ्गा भजते दिशमुत्तराम्। <br>महेश्वरस्य निष्ठाने यो नरस्त्वभिषिच्यते। <br>एकमासं निराहारः स्वयं पश्यति देवताः   ॥13-026-014॥</td></tr>
<tr><td>सप्तगङ्गे त्रिगङ्गे च इन्द्रमार्गे च तर्पयन्। <br>सुधां वै लभते भोक्तुं यो नरो जायते पुनः   ॥13-026-015॥</td></tr>
<tr><td>महाश्रम उपस्पृश्य योऽग्निहोत्रपरः शुचिः। <br>एकमासं निराहारः सिद्धिं मासेन स व्रजेत्   ॥13-026-016॥</td></tr>
<tr><td>महाह्रद उपस्पृश्य भृगुतुङ्गे त्वलोलुपः। <br>त्रिरात्रोपोषितो भूत्वा मुच्यते ब्रह्महत्यया   ॥13-026-017॥</td></tr>
<tr><td>कन्याकूप उपस्पृश्य बलाकायां कृतोदकः। <br>देवेषु कीर्तिं लभते यशसा च विराजते   ॥13-026-018॥</td></tr>
<tr><td>देशकाल उपस्पृश्य तथा सुन्दरिकाह्रदे। <br>अश्विभ्यां रूपवर्चस्यं प्रेत्य वै लभते नरः   ॥13-026-019॥</td></tr>
<tr><td>महागङ्गामुपस्पृश्य कृत्तिकाङ्गारके तथा। <br>पक्षमेकं निराहारः स्वर्गमाप्नोति निर्मलः   ॥13-026-020॥</td></tr>
<tr><td>वैमानिक उपस्पृश्य किङ्किणीकाश्रमे तथा। <br>निवासेऽप्सरसां दिव्ये कामचारी महीयते   ॥13-026-021॥</td></tr>
<tr><td>कालिकाश्रममासाद्य विपाशायां कृतोदकः। <br>ब्रह्मचारी जितक्रोधस्त्रिरात्रान्मुच्यते भवात्   ॥13-026-022॥</td></tr>
<tr><td>आश्रमे कृत्तिकानां तु स्नात्वा यस्तर्पयेत्पितॄन्। <br>तोषयित्वा महादेवं निर्मलः स्वर्गमाप्नुयात्   ॥13-026-023॥</td></tr>
<tr><td>महापुर उपस्पृश्य त्रिरात्रोपोषितो नरः। <br>त्रसानां स्थावराणां च द्विपदानां भयं त्यजेत्   ॥13-026-024॥</td></tr>
<tr><td>देवदारुवने स्नात्वा धूतपाप्मा कृतोदकः। <br>देवलोकमवाप्नोति सप्तरात्रोषितः शुचिः   ॥13-026-025॥</td></tr>
<tr><td>कौशन्ते च कुशस्तम्बे द्रोणशर्मपदे तथा। <br>आपःप्रपतने स्नातः सेव्यते सोऽप्सरोगणैः   ॥13-026-026॥</td></tr>
<tr><td>चित्रकूटे जनस्थाने तथा मन्दाकिनीजले। <br>विगाह्य वै निराहारो राजलक्ष्मीं निगच्छति   ॥13-026-027॥</td></tr>
<tr><td>श्यामायास्त्वाश्रमं गत्वा उष्य चैवाभिषिच्य च। <br>त्रींस्त्रिरात्रान्स संधाय गन्धर्वनगरे वसेत्   ॥13-026-028॥</td></tr>
<tr><td>रमण्यां च उपस्पृश्य तथा वै गन्धतारिके। <br>एकमासं निराहारस्त्वन्तर्धानफलं लभेत्   ॥13-026-029॥</td></tr>
<tr><td>कौशिकीद्वारमासाद्य वायुभक्षस्त्वलोलुपः। <br>एकविंशतिरात्रेण स्वर्गमारोहते नरः   ॥13-026-030॥</td></tr>
<tr><td>मतङ्गवाप्यां यः स्नायादेकरात्रेण सिध्यति। <br>विगाहति ह्यनालम्बमन्धकं वै सनातनम्   ॥13-026-031॥</td></tr>
<tr><td>नैमिषे स्वर्गतीर्थे च उपस्पृश्य जितेन्द्रियः। <br>फलं पुरुषमेधस्य लभेन्मासं कृतोदकः   ॥13-026-032॥</td></tr>
<tr><td>गङ्गाह्रद उपस्पृश्य तथा चैवोत्पलावने। <br>अश्वमेधमवाप्नोति तत्र मासं कृतोदकः   ॥13-026-033॥</td></tr>
<tr><td>गङ्गायमुनयोस्तीर्थे तथा कालंजरे गिरौ। <br>षष्टिह्रद उपस्पृश्य दानं नान्यद्विशिष्यते   ॥13-026-034॥</td></tr>
<tr><td>दश तीर्थसहस्राणि तिस्रः कोट्यस्तथापराः। <br>समागच्छन्ति माघ्यां तु प्रयागे भरतर्षभ   ॥13-026-035॥</td></tr>
<tr><td>माघमासं प्रयागे तु नियतः संशितव्रतः। <br>स्नात्वा तु भरतश्रेष्ठ निर्मलः स्वर्गमाप्नुयात्   ॥13-026-036॥</td></tr>
<tr><td>मरुद्गण उपस्पृश्य पितॄणामाश्रमे शुचिः। <br>वैवस्वतस्य तीर्थे च तीर्थभूतो भवेन्नरः   ॥13-026-037॥</td></tr>
<tr><td>तथा ब्रह्मशिरो गत्वा भागीरथ्यां कृतोदकः। <br>एकमासं निराहारः सोमलोकमवाप्नुयात्   ॥13-026-038॥</td></tr>
<tr><td>कपोतके नरः स्नात्वा अष्टावक्रे कृतोदकः। <br>द्वादशाहं निराहारो नरमेधफलं लभेत्   ॥13-026-039॥</td></tr>
<tr><td>मुञ्जपृष्ठं गयां चैव निरृतिं देवपर्वतम्। <br>तृतीयां क्रौञ्चपादीं च ब्रह्महत्या विशुध्यति   ॥13-026-040॥</td></tr>
<tr><td>कलश्यां वाप्युपस्पृश्य वेद्यां च बहुशोजलाम्। <br>अग्नेः पुरे नरः स्नात्वा विशालायां कृतोदकः। <br>देवह्रद उपस्पृश्य ब्रह्मभूतो विराजते   ॥13-026-041॥</td></tr>
<tr><td>पुरापवर्तनं नन्दां महानन्दां च सेव्य वै। <br>नन्दने सेव्यते दान्तस्त्वप्सरोभिरहिंसकः   ॥13-026-042॥</td></tr>
<tr><td>उर्वशीकृत्तिकायोगे गत्वा यः सुसमाहितः। <br>लौहित्ये विधिवत्स्नात्वा पुण्डरीकफलं लभेत्   ॥13-026-043॥</td></tr>
<tr><td>रामह्रद उपस्पृश्य विशालायां कृतोदकः। <br>द्वादशाहं निराहारः कल्मषाद्विप्रमुच्यते   ॥13-026-044॥</td></tr>
<tr><td>महाह्रद उपस्पृश्य शुद्धेन मनसा नरः। <br>एकमासं निराहारो जमदग्निगतिं लभेत्   ॥13-026-045॥</td></tr>
<tr><td>विन्ध्ये संताप्य चात्मानं सत्यसंधस्त्वहिंसकः। <br>षण्मासं पदमास्थाय मासेनैकेन शुध्यति   ॥13-026-046॥</td></tr>
<tr><td>नर्मदायामुपस्पृश्य तथा सूर्पारकोदके। <br>एकपक्षं निराहारो राजपुत्रो विधीयते   ॥13-026-047॥</td></tr>
<tr><td>जम्बूमार्गे त्रिभिर्मासैः संयतः सुसमाहितः। <br>अहोरात्रेण चैकेन सिद्धिं समधिगच्छति   ॥13-026-048॥</td></tr>
<tr><td>कोकामुखे विगाह्यापो गत्वा चण्डालिकाश्रमम्। <br>शाकभक्षश्चीरवासाः कुमारीर्विन्दते दश   ॥13-026-049॥</td></tr>
<tr><td>वैवस्वतस्य सदनं न स गच्छेत्कदाचन। <br>यस्य कन्याह्रदे वासो देवलोकं स गच्छति   ॥13-026-050॥</td></tr>
<tr><td>प्रभासे त्वेकरात्रेण अमावास्यां समाहितः। <br>सिध्यतेऽत्र महाबाहो यो नरो जायते पुनः   ॥13-026-051॥</td></tr>
<tr><td>उज्जानक उपस्पृश्य आर्ष्टिषेणस्य चाश्रमे। <br>पिङ्गायाश्चाश्रमे स्नात्वा सर्वपापैः प्रमुच्यते   ॥13-026-052॥</td></tr>
<tr><td>कुल्यायां समुपस्पृश्य जप्त्वा चैवाघमर्षणम्। <br>अश्वमेधमवाप्नोति त्रिरात्रोपोषितः शुचिः   ॥13-026-053॥</td></tr>
<tr><td>पिण्डारक उपस्पृश्य एकरात्रोषितो नरः। <br>अग्निष्टोममवाप्नोति प्रभातां शर्वरीं शुचिः   ॥13-026-054॥</td></tr>
<tr><td>तथा ब्रह्मसरो गत्वा धर्मारण्योपशोभितम्। <br>पुण्डरीकमवाप्नोति प्रभातां शर्वरीं शुचिः   ॥13-026-055॥</td></tr>
<tr><td>मैनाके पर्वते स्नात्वा तथा संध्यामुपास्य च। <br>कामं जित्वा च वै मासं सर्वमेधफलं लभेत्   ॥13-026-056॥</td></tr>
<tr><td>विख्यातो हिमवान्पुण्यः शंकरश्वशुरो गिरिः। <br>आकरः सर्वरत्नानां सिद्धचारणसेवितः   ॥13-026-057॥</td></tr>
<tr><td>शरीरमुत्सृजेत्तत्र विधिपूर्वमनाशके। <br>अध्रुवं जीवितं ज्ञात्वा यो वै वेदान्तगो द्विजः   ॥13-026-058॥</td></tr>
<tr><td>अभ्यर्च्य देवतास्तत्र नमस्कृत्य मुनींस्तथा। <br>ततः सिद्धो दिवं गच्छेद्ब्रह्मलोकं सनातनम्   ॥13-026-059॥</td></tr>
<tr><td>कामं क्रोधं च लोभं च यो जित्वा तीर्थमावसेत्। <br>न तेन किंचिन्न प्राप्तं तीर्थाभिगमनाद्भवेत्   ॥13-026-060॥</td></tr>
<tr><td>यान्यगम्यानि तीर्थानि दुर्गाणि विषमाणि च। <br>मनसा तानि गम्यानि सर्वतीर्थसमासतः   ॥13-026-061॥</td></tr>
<tr><td>इदं मेध्यमिदं धन्यमिदं स्वर्ग्यमिदं सुखम्। <br>इदं रहस्यं देवानामाप्लाव्यानां च पावनम्   ॥13-026-062॥</td></tr>
<tr><td>इदं दद्याद्द्विजातीनां साधूनामात्मजस्य वा। <br>सुहृदां च जपेत्कर्णे शिष्यस्यानुगतस्य वा   ॥13-026-063॥</td></tr>
<tr><td>दत्तवान्गौतमस्येदमङ्गिरा वै महातपाः। <br>गुरुभिः समनुज्ञातः काश्यपेन च धीमता   ॥13-026-064॥</td></tr>
<tr><td>महर्षीणामिदं जप्यं पावनानां तथोत्तमम्। <br>जपंश्चाभ्युत्थितः शश्वन्निर्मलः स्वर्गमाप्नुयात्   ॥13-026-065॥</td></tr>
<tr><td>इदं यश्चापि शृणुयाद्रहस्यं त्वङ्गिरोमतम्। <br>उत्तमे च कुले जन्म लभेज्जातिं च संस्मरेत्   ॥13-026-066॥</td></tr>
</table>
<table border = "1"><tr><td>Verse</td></tr>
<tr><td> वायुरुवाच। <br>शृणु मूढ गुणान्कांश्चिद्ब्राह्मणानां महात्मनाम्। <br>ये त्वया कीर्तिता राजंस्तेभ्योऽथ ब्राह्मणो वरः   ॥13-138-001॥</td></tr>
<tr><td>त्यक्त्वा महीत्वं भूमिस्तु स्पर्धयाङ्गनृपस्य ह। <br>नाशं जगाम तां विप्रो व्यष्टम्भयत कश्यपः   ॥13-138-002॥</td></tr>
<tr><td>अक्षया ब्राह्मणा राजन्दिवि चेह च नित्यदा। <br>अपिबत्तेजसा ह्यापः स्वयमेवाङ्गिराः पुरा   ॥13-138-003॥</td></tr>
<tr><td>स ताः पिबन्क्षीरमिव नातृप्यत महातपाः। <br>अपूरयन्महौघेन महीं सर्वां च पार्थिव   ॥13-138-004॥</td></tr>
<tr><td>तस्मिन्नहं च क्रुद्धे वै जगत्त्यक्त्वा ततो गतः। <br>व्यतिष्ठमग्निहोत्रे च चिरमङ्गिरसो भयात्   ॥13-138-005॥</td></tr>
<tr><td>अभिशप्तश्च भगवान्गौतमेन पुरंदरः। <br>अहल्यां कामयानो वै धर्मार्थं च न हिंसितः   ॥13-138-006॥</td></tr>
<tr><td>तथा समुद्रो नृपते पूर्णो मृष्टेन वारिणा। <br>ब्राह्मणैरभिशप्तः सँल्लवणोदः कृतो विभो   ॥13-138-007॥</td></tr>
<tr><td>सुवर्णवर्णो निर्धूमः संहतोर्ध्वशिखः कविः। <br>क्रुद्धेनाङ्गिरसा शप्तो गुणैरेतैर्विवर्जितः   ॥13-138-008॥</td></tr>
<tr><td>मरुतश्चूर्णितान्पश्य येऽहसन्त महोदधिम्। <br>सुवर्णधारिणा नित्यमवशप्ता द्विजातिना   ॥13-138-009॥</td></tr>
<tr><td>समो न त्वं द्विजातिभ्यः श्रेष्ठं विद्धि नराधिप। <br>गर्भस्थान्ब्राह्मणान्सम्यङ्नमस्यति किल प्रभुः   ॥13-138-010॥</td></tr>
<tr><td>दण्डकानां महद्राज्यं ब्राह्मणेन विनाशितम्। <br>तालजङ्घं महत्क्षत्रमौर्वेणैकेन नाशितम्   ॥13-138-011॥</td></tr>
<tr><td>त्वया च विपुलं राज्यं बलं धर्मः श्रुतं तथा। <br>दत्तात्रेयप्रसादेन प्राप्तं परमदुर्लभम्   ॥13-138-012॥</td></tr>
<tr><td>अग्निं त्वं यजसे नित्यं कस्मादर्जुन ब्राह्मणम्। <br>स हि सर्वस्य लोकस्य हव्यवाट्किं न वेत्सि तम्   ॥13-138-013॥</td></tr>
<tr><td>अथ वा ब्राह्मणश्रेष्ठमनु भूतानुपालकम्। <br>कर्तारं जीवलोकस्य कस्माज्जानन्विमुह्यसे   ॥13-138-014॥</td></tr>
<tr><td>तथा प्रजापतिर्ब्रह्मा अव्यक्तः प्रभवाप्ययः। <br>येनेदं निखिलं विश्वं जनितं स्थावरं चरम्   ॥13-138-015॥</td></tr>
<tr><td>अण्डजातं तु ब्रह्माणं केचिदिच्छन्त्यपण्डिताः। <br>अण्डाद्भिन्नाद्बभुः शैला दिशोऽम्भः पृथिवी दिवम्   ॥13-138-016॥</td></tr>
<tr><td>द्रष्टव्यं नैतदेवं हि कथं ज्यायस्तमो हि सः। <br>स्मृतमाकाशमण्डं तु तस्माज्जातः पितामहः   ॥13-138-017॥</td></tr>
<tr><td>तिष्ठेत्कथमिति ब्रूहि न किंचिद्धि तदा भवेत्। <br>अहंकार इति प्रोक्तः सर्वतेजोगतः प्रभुः   ॥13-138-018॥</td></tr>
<tr><td>नास्त्यण्डमस्ति तु ब्रह्मा स राजँल्लोकभावनः। <br>इत्युक्तः स तदा तूष्णीमभूद्वायुस्तमब्रवीत्   ॥13-138-019॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>तिलानां कीदृशं दानमथ दीपस्य चैव ह। <br>अन्नानां वाससां चैव भूय एव ब्रवीहि मे   ॥13-067-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>ब्राह्मणस्य च संवादं यमस्य च युधिष्ठिर   ॥13-067-002॥</td></tr>
<tr><td>मध्यदेशे महान्ग्रामो ब्राह्मणानां बभूव ह। <br>गङ्गायमुनयोर्मध्ये यामुनस्य गिरेरधः   ॥13-067-003॥</td></tr>
<tr><td>पर्णशालेति विख्यातो रमणीयो नराधिप। <br>विद्वांसस्तत्र भूयिष्ठा ब्राह्मणाश्चावसंस्तदा   ॥13-067-004॥</td></tr>
<tr><td>अथ प्राह यमः कंचित्पुरुषं कृष्णवाससम्। <br>रक्ताक्षमूर्ध्वरोमाणं काकजङ्घाक्षिनासिकम्   ॥13-067-005॥</td></tr>
<tr><td>गच्छ त्वं ब्राह्मणग्रामं ततो गत्वा तमानय। <br>अगस्त्यं गोत्रतश्चापि नामतश्चापि शर्मिणम्   ॥13-067-006॥</td></tr>
<tr><td>शमे निविष्टं विद्वांसमध्यापकमनादृतम्। <br>मा चान्यमानयेथास्त्वं सगोत्रं तस्य पार्श्वतः   ॥13-067-007॥</td></tr>
<tr><td>स हि तादृग्गुणस्तेन तुल्योऽध्ययनजन्मना। <br>अपत्येषु तथा वृत्ते समस्तेनैव धीमता। <br>तमानय यथोद्दिष्टं पूजा कार्या हि तस्य मे   ॥13-067-008॥</td></tr>
<tr><td>स गत्वा प्रतिकूलं तच्चकार यमशासनम्। <br>तमाक्रम्यानयामास प्रतिषिद्धो यमेन यः   ॥13-067-009॥</td></tr>
<tr><td>तस्मै यमः समुत्थाय पूजां कृत्वा च वीर्यवान्। <br>प्रोवाच नीयतामेष सोऽन्य आनीयतामिति   ॥13-067-010॥</td></tr>
<tr><td>एवमुक्ते तु वचने धर्मराजेन स द्विजः। <br>उवाच धर्मराजानं निर्विण्णोऽध्ययनेन वै। <br>यो मे कालो भवेच्छेषस्तं वसेयमिहाच्युत   ॥13-067-011॥</td></tr>
<tr><td> यम उवाच। <br>नाहं कालस्य विहितं प्राप्नोमीह कथंचन। <br>यो हि धर्मं चरति वै तं तु जानामि केवलम्   ॥13-067-012॥</td></tr>
<tr><td>गच्छ विप्र त्वमद्यैव आलयं स्वं महाद्युते। <br>ब्रूहि वा त्वं यथा स्वैरं करवाणि किमित्युत   ॥13-067-013॥</td></tr>
<tr><td> ब्राह्मण उवाच। <br>यत्तत्र कृत्वा सुमहत्पुण्यं स्यात्तद्ब्रवीहि मे। <br>सर्वस्य हि प्रमाणं त्वं त्रैलोक्यस्यापि सत्तम   ॥13-067-014॥</td></tr>
<tr><td> यम उवाच। <br>शृणु तत्त्वेन विप्रर्षे प्रदानविधिमुत्तमम्। <br>तिलाः परमकं दानं पुण्यं चैवेह शाश्वतम्   ॥13-067-015॥</td></tr>
<tr><td>तिलाश्च संप्रदातव्या यथाशक्ति द्विजर्षभ। <br>नित्यदानात्सर्वकामांस्तिला निर्वर्तयन्त्युत   ॥13-067-016॥</td></tr>
<tr><td>तिलाञ्श्राद्धे प्रशंसन्ति दानमेतद्ध्यनुत्तमम्। <br>तान्प्रयच्छस्व विप्रेभ्यो विधिदृष्टेन कर्मणा   ॥13-067-017॥</td></tr>
<tr><td>तिला भक्षयितव्याश्च सदा त्वालभनं च तैः। <br>कार्यं सततमिच्छद्भिः श्रेयः सर्वात्मना गृहे   ॥13-067-018॥</td></tr>
<tr><td>तथापः सर्वदा देयाः पेयाश्चैव न संशयः। <br>पुष्करिण्यस्तडागानि कूपांश्चैवात्र खानयेत्   ॥13-067-019॥</td></tr>
<tr><td>एतत्सुदुर्लभतरमिह लोके द्विजोत्तम। <br>आपो नित्यं प्रदेयास्ते पुण्यं ह्येतदनुत्तमम्   ॥13-067-020॥</td></tr>
<tr><td>प्रपाश्च कार्याः पानार्थं नित्यं ते द्विजसत्तम। <br>भुक्तेऽप्यथ प्रदेयं ते पानीयं वै विशेषतः   ॥13-067-021॥</td></tr>
<tr><td>इत्युक्ते स तदा तेन यमदूतेन वै गृहान्। <br>नीतश्चकार च तथा सर्वं तद्यमशासनम्   ॥13-067-022॥</td></tr>
<tr><td>नीत्वा तं यमदूतोऽपि गृहीत्वा शर्मिणं तदा। <br>ययौ स धर्मराजाय न्यवेदयत चापि तम्   ॥13-067-023॥</td></tr>
<tr><td>तं धर्मराजो धर्मज्ञं पूजयित्वा प्रतापवान्। <br>कृत्वा च संविदं तेन विससर्ज यथागतम्   ॥13-067-024॥</td></tr>
<tr><td>तस्यापि च यमः सर्वमुपदेशं चकार ह। <br>प्रत्येत्य च स तत्सर्वं चकारोक्तं यमेन तत्   ॥13-067-025॥</td></tr>
<tr><td>तथा प्रशंसते दीपान्यमः पितृहितेप्सया। <br>तस्माद्दीपप्रदो नित्यं संतारयति वै पितॄन्   ॥13-067-026॥</td></tr>
<tr><td>दातव्याः सततं दीपास्तस्माद्भरतसत्तम। <br>देवानां च पितॄणां च चक्षुष्यास्ते मताः प्रभो   ॥13-067-027॥</td></tr>
<tr><td>रत्नदानं च सुमहत्पुण्यमुक्तं जनाधिप। <br>तानि विक्रीय यजते ब्राह्मणो ह्यभयंकरः   ॥13-067-028॥</td></tr>
<tr><td>यद्वै ददाति विप्रेभ्यो ब्राह्मणः प्रतिगृह्य वै। <br>उभयोः स्यात्तदक्षय्यं दातुरादातुरेव च   ॥13-067-029॥</td></tr>
<tr><td>यो ददाति स्थितः स्थित्यां तादृशाय प्रतिग्रहम्। <br>उभयोरक्षयं धर्मं तं मनुः प्राह धर्मवित्   ॥13-067-030॥</td></tr>
<tr><td>वाससां तु प्रदानेन स्वदारनिरतो नरः। <br>सुवस्त्रश्च सुवेषश्च भवतीत्यनुशुश्रुम   ॥13-067-031॥</td></tr>
<tr><td>गावः सुवर्णं च तथा तिलाश्चैवानुवर्णिताः। <br>बहुशः पुरुषव्याघ्र वेदप्रामाण्यदर्शनात्   ॥13-067-032॥</td></tr>
<tr><td>विवाहांश्चैव कुर्वीत पुत्रानुत्पादयेत च। <br>पुत्रलाभो हि कौरव्य सर्वलाभाद्विशिष्यते   ॥13-067-033॥</td></tr>
</table>
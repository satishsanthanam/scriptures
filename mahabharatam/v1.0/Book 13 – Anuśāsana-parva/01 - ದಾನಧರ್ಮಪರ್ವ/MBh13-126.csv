Verse
 युधिष्ठिर उवाच। <br>पितामह महाप्राज्ञ सर्वशास्त्रविशारद। <br>आगमैर्बहुभिः स्फीतो भवान्नः प्रथितः कुले   ॥13-126-001॥
त्वत्तो धर्मार्थसंयुक्तमायत्यां च सुखोदयम्। <br>आश्चर्यभूतं लोकस्य श्रोतुमिच्छाम्यरिंदम   ॥13-126-002॥
अयं च कालः संप्राप्तो दुर्लभज्ञातिबान्धवः। <br>शास्ता च न हि नः कश्चित्त्वामृते भरतर्षभ   ॥13-126-003॥
यदि तेऽहमनुग्राह्यो भ्रातृभिः सहितोऽनघ। <br>वक्तुमर्हसि नः प्रश्नं यत्त्वां पृच्छामि पार्थिव   ॥13-126-004॥
अयं नारायणः श्रीमान्सर्वपार्थिवसंमतः। <br>भवन्तं बहुमानेन प्रश्रयेण च सेवते   ॥13-126-005॥
अस्य चैव समक्षं त्वं पार्थिवानां च सर्वशः। <br>भ्रातॄणां च प्रियार्थं मे स्नेहाद्भाषितुमर्हसि   ॥13-126-006॥
 वैशंपायन उवाच। <br>तस्य तद्वचनं श्रुत्वा स्नेहादागतसंभ्रमः। <br>भीष्मो भागीरथीपुत्र इदं वचनमब्रवीत्   ॥13-126-007॥
हन्त ते कथयिष्यामि कथामतिमनोरमाम्। <br>अस्य विष्णोः पुरा राजन्प्रभावोऽयं मया श्रुतः   ॥13-126-008॥
यश्च गोवृषभाङ्कस्य प्रभावस्तं च मे शृणु। <br>रुद्राण्याः संशयो यश्च दंपत्योस्तं च मे शृणु   ॥13-126-009॥
व्रतं चचार धर्मात्मा कृष्णो द्वादशवार्षिकम्। <br>दीक्षितं चागतौ द्रष्टुमुभौ नारदपर्वतौ   ॥13-126-010॥
कृष्णद्वैपायनश्चैव धौम्यश्च जपतां वरः। <br>देवलः काश्यपश्चैव हस्तिकाश्यप एव च   ॥13-126-011॥
अपरे ऋषयः सन्तो दीक्षादमसमन्विताः। <br>शिष्यैरनुगताः सर्वे देवकल्पैस्तपोधनैः   ॥13-126-012॥
तेषामतिथिसत्कारमर्चनीयं कुलोचितम्। <br>देवकीतनयः प्रीतो देवकल्पमकल्पयत्   ॥13-126-013॥
हरितेषु सुवर्णेषु बर्हिष्केषु नवेषु च। <br>उपोपविविशुः प्रीता विष्टरेषु महर्षयः   ॥13-126-014॥
कथाश्चक्रुस्ततस्ते तु मधुरा धर्मसंहिताः। <br>राजर्षीणां सुराणां च ये वसन्ति तपोधनाः   ॥13-126-015॥
ततो नारायणं तेजो व्रतचर्येन्धनोत्थितम्। <br>वक्त्रान्निःसृत्य कृष्णस्य वह्निरद्भुतकर्मणः   ॥13-126-016॥
सोऽग्निर्ददाह तं शैलं सद्रुमं सलताक्षुपम्। <br>सपक्षिमृगसंघातं सश्वापदसरीसृपम्   ॥13-126-017॥
मृगैश्च विविधाकारैर्हाहाभूतमचेतनम्। <br>शिखरं तस्य शैलस्य मथितं दीप्तदर्शनम्   ॥13-126-018॥
स तु वह्निर्महाज्वालो दग्ध्वा सर्वमशेषतः। <br>विष्णोः समीपमागम्य पादौ शिष्यवदस्पृशत्   ॥13-126-019॥
ततो विष्णुर्वनं दृष्ट्वा निर्दग्धमरिकर्शनः। <br>सौम्यैर्दृष्टिनिपातैस्तत्पुनः प्रकृतिमानयत्   ॥13-126-020॥
तथैव स गिरिर्भूयः प्रपुष्पितलताद्रुमः। <br>सपक्षिगणसंघुष्टः सश्वापदसरीसृपः   ॥13-126-021॥
तदद्भुतमचिन्त्यं च दृष्ट्वा मुनिगणस्तदा। <br>विस्मितो हृष्टलोमा च बभूवास्राविलेक्षणः   ॥13-126-022॥
ततो नारायणो दृष्ट्वा तानृषीन्विस्मयान्वितान्। <br>प्रश्रितं मधुरं स्निग्धं पप्रच्छ वदतां वरः   ॥13-126-023॥
किमस्य ऋषिपूगस्य त्यक्तसङ्गस्य नित्यशः। <br>निर्ममस्यागमवतो विस्मयः समुपागतः   ॥13-126-024॥
एतं मे संशयं सर्वं याथातथ्यमनिन्दिताः। <br>ऋषयो वक्तुमर्हन्ति निश्चितार्थं तपोधनाः   ॥13-126-025॥
 ऋषय ऊचुः। <br>भवान्विसृजते लोकान्भवान्संहरते पुनः। <br>भवाञ्शीतं भवानुष्णं भवानेव प्रवर्षति   ॥13-126-026॥
पृथिव्यां यानि भूतानि स्थावराणि चराणि च। <br>तेषां पिता त्वं माता च प्रभुः प्रभव एव च   ॥13-126-027॥
एतन्नो विस्मयकरं प्रशंस मधुसूदन। <br>त्वमेवार्हसि कल्याण वक्तुं वह्नेर्विनिर्गमम्   ॥13-126-028॥
ततो विगतसंत्रासा वयमप्यरिकर्शन। <br>यच्छ्रुतं यच्च दृष्टं नस्तत्प्रवक्ष्यामहे हरे   ॥13-126-029॥
 वासुदेव उवाच। <br>एतत्तद्वैष्णवं तेजो मम वक्त्राद्विनिःसृतम्। <br>कृष्णवर्त्मा युगान्ताभो येनायं मथितो गिरिः   ॥13-126-030॥
ऋषयश्चार्तिमापन्ना जितक्रोधा जितेन्द्रियाः। <br>भवन्तो व्यथिताश्चासन्देवकल्पास्तपोधनाः   ॥13-126-031॥
व्रतचर्यापरीतस्य तपस्विव्रतसेवया। <br>मम वह्निः समुद्भूतो न वै व्यथितुमर्हथ   ॥13-126-032॥
व्रतं चर्तुमिहायातस्त्वहं गिरिमिमं शुभम्। <br>पुत्रं चात्मसमं वीर्ये तपसा स्रष्टुमागतः   ॥13-126-033॥
ततो ममात्मा यो देहे सोऽग्निर्भूत्वा विनिःसृतः। <br>गतश्च वरदं द्रष्टुं सर्वलोकपितामहम्   ॥13-126-034॥
तेन चात्मानुशिष्टो मे पुत्रत्वे मुनिसत्तमाः। <br>तेजसोऽर्धेन पुत्रस्ते भवितेति वृषध्वजः   ॥13-126-035॥
सोऽयं वह्निरुपागम्य पादमूले ममान्तिकम्। <br>शिष्यवत्परिचर्याथ शान्तः प्रकृतिमागतः   ॥13-126-036॥
एतदस्य रहस्यं वः पद्मनाभस्य धीमतः। <br>मया प्रेम्णा समाख्यातं न भीः कार्या तपोधनाः   ॥13-126-037॥
सर्वत्र गतिरव्यग्रा भवतां दीर्घदर्शनाः। <br>तपस्विव्रतसंदीप्ता ज्ञानविज्ञानशोभिताः   ॥13-126-038॥
यच्छ्रुतं यच्च वो दृष्टं दिवि वा यदि वा भुवि। <br>आश्चर्यं परमं किंचित्तद्भवन्तो ब्रुवन्तु मे   ॥13-126-039॥
तस्यामृतनिकाशस्य वाङ्मधोरस्ति मे स्पृहा। <br>भवद्भिः कथितस्येह तपोवननिवासिभिः   ॥13-126-040॥
यद्यप्यहमदृष्टं वा दिव्यमद्भुतदर्शनम्। <br>दिवि वा भुवि वा किंचित्पश्याम्यमलदर्शनाः   ॥13-126-041॥
प्रकृतिः सा मम परा न क्वचित्प्रतिहन्यते। <br>न चात्मगतमैश्वर्यमाश्चर्यं प्रतिभाति मे   ॥13-126-042॥
श्रद्धेयः कथितो ह्यर्थः सज्जनश्रवणं गतः। <br>चिरं तिष्ठति मेदिन्यां शैले लेख्यमिवार्पितम्   ॥13-126-043॥
तदहं सज्जनमुखान्निःसृतं तत्समागमे। <br>कथयिष्याम्यहरहर्बुद्धिदीपकरं नृणाम्   ॥13-126-044॥
ततो मुनिगणाः सर्वे प्रश्रिताः कृष्णसंनिधौ। <br>नेत्रैः पद्मदलप्रख्यैरपश्यन्त जनार्दनम्   ॥13-126-045॥
वर्धयन्तस्तथैवान्ये पूजयन्तस्तथापरे। <br>वाग्भिरृग्भूषितार्थाभिः स्तुवन्तो मधुसूदनम्   ॥13-126-046॥
ततो मुनिगणाः सर्वे नारदं देवदर्शनम्। <br>तदा नियोजयामासुर्वचने वाक्यकोविदम्   ॥13-126-047॥
यदाश्चर्यमचिन्त्यं च गिरौ हिमवति प्रभो। <br>अनुभूतं मुनिगणैस्तीर्थयात्रापरायणैः   ॥13-126-048॥
तद्भवानृषिसंघस्य हितार्थं सर्वचोदितः। <br>यथादृष्टं हृषीकेशे सर्वमाख्यातुमर्हति   ॥13-126-049॥
एवमुक्तः स मुनिभिर्नारदो भगवानृषिः। <br>कथयामास देवर्षिः पूर्ववृत्तां कथां शुभाम्   ॥13-126-050॥

<table border = "1"><tr><td>Verse</td></tr>
<tr><td> उमोवाच। <br>भगवन्सर्वभूतेश सुरासुरनमस्कृत। <br>धर्माधर्मे नृणां देव ब्रूहि मे संशयं विभो   ॥13-132-001॥</td></tr>
<tr><td>कर्मणा मनसा वाचा त्रिविधं हि नरः सदा। <br>बध्यते बन्धनैः पाशैर्मुच्यतेऽप्यथ वा पुनः   ॥13-132-002॥</td></tr>
<tr><td>केन शीलेन वा देव कर्मणा कीदृशेन वा। <br>समाचारैर्गुणैर्वाक्यैः स्वर्गं यान्तीह मानवाः   ॥13-132-003॥</td></tr>
<tr><td> महेश्वर उवाच। <br>देवि धर्मार्थतत्त्वज्ञे सत्यनित्ये दमे रते। <br>सर्वप्राणिहितः प्रश्नः श्रूयतां बुद्धिवर्धनः   ॥13-132-004॥</td></tr>
<tr><td>सत्यधर्मरताः सन्तः सर्वलिप्साविवर्जिताः। <br>नाधर्मेण न धर्मेण बध्यन्ते छिन्नसंशयाः   ॥13-132-005॥</td></tr>
<tr><td>प्रलयोत्पत्तितत्त्वज्ञाः सर्वज्ञाः समदर्शिनः। <br>वीतरागा विमुच्यन्ते पुरुषाः सर्वबन्धनैः   ॥13-132-006॥</td></tr>
<tr><td>कर्मणा मनसा वाचा ये न हिंसन्ति किंचन। <br>ये न सज्जन्ति कस्मिंश्चिद्बध्यन्ते ते न कर्मभिः   ॥13-132-007॥</td></tr>
<tr><td>प्राणातिपाताद्विरताः शीलवन्तो दयान्विताः। <br>तुल्यद्वेष्यप्रिया दान्ता मुच्यन्ते कर्मबन्धनैः   ॥13-132-008॥</td></tr>
<tr><td>सर्वभूतदयावन्तो विश्वास्याः सर्वजन्तुषु। <br>त्यक्तहिंसासमाचारास्ते नराः स्वर्गगामिनः   ॥13-132-009॥</td></tr>
<tr><td>परस्वे निर्ममा नित्यं परदारविवर्जकाः। <br>धर्मलब्धार्थभोक्तारस्ते नराः स्वर्गगामिनः   ॥13-132-010॥</td></tr>
<tr><td>मातृवत्स्वसृवच्चैव नित्यं दुहितृवच्च ये। <br>परदारेषु वर्तन्ते ते नराः स्वर्गगामिनः   ॥13-132-011॥</td></tr>
<tr><td>स्तैन्यान्निवृत्ताः सततं संतुष्टाः स्वधनेन च। <br>स्वभाग्यान्युपजीवन्ति ते नराः स्वर्गगामिनः   ॥13-132-012॥</td></tr>
<tr><td>स्वदारनिरता ये च ऋतुकालाभिगामिनः। <br>अग्राम्यसुखभोगाश्च ते नराः स्वर्गगामिनः   ॥13-132-013॥</td></tr>
<tr><td>परदारेषु ये नित्यं चारित्रावृतलोचनाः। <br>यतेन्द्रियाः शीलपरास्ते नराः स्वर्गगामिनः   ॥13-132-014॥</td></tr>
<tr><td>एष देवकृतो मार्गः सेवितव्यः सदा नरैः। <br>अकषायकृतश्चैव मार्गः सेव्यः सदा बुधैः   ॥13-132-015॥</td></tr>
<tr><td>दानधर्मतपोयुक्तः शीलशौचदयात्मकः। <br>वृत्त्यर्थं धर्महेतोर्वा सेवितव्यः सदा नरैः। <br>स्वर्गवासमभीप्सद्भिर्न सेव्यस्त्वत उत्तरः   ॥13-132-016॥</td></tr>
<tr><td> उमोवाच। <br>वाचाथ बध्यते येन मुच्यतेऽप्यथ वा पुनः। <br>तानि कर्माणि मे देव वद भूतपतेऽनघ   ॥13-132-017॥</td></tr>
<tr><td> महेश्वर उवाच। <br>आत्महेतोः परार्थे वा नर्महास्याश्रयात्तथा। <br>ये मृषा न वदन्तीह ते नराः स्वर्गगामिनः   ॥13-132-018॥</td></tr>
<tr><td>वृत्त्यर्थं धर्महेतोर्वा कामकारात्तथैव च। <br>अनृतं ये न भाषन्ते ते नराः स्वर्गगामिनः   ॥13-132-019॥</td></tr>
<tr><td>श्लक्ष्णां वाणीं निराबाधां मधुरां पापवर्जिताम्। <br>स्वागतेनाभिभाषन्ते ते नराः स्वर्गगामिनः   ॥13-132-020॥</td></tr>
<tr><td>कटुकां ये न भाषन्ते परुषां निष्ठुरां गिरम्। <br>अपैशुन्यरताः सन्तस्ते नराः स्वर्गगामिनः   ॥13-132-021॥</td></tr>
<tr><td>पिशुनां ये न भाषन्ते मित्रभेदकरीं गिरम्। <br>ऋतां मैत्रीं प्रभाषन्ते ते नराः स्वर्गगामिनः   ॥13-132-022॥</td></tr>
<tr><td>वर्जयन्ति सदा सूच्यं परद्रोहं च मानवाः। <br>सर्वभूतसमा दान्तास्ते नराः स्वर्गगामिनः   ॥13-132-023॥</td></tr>
<tr><td>शठप्रलापाद्विरता विरुद्धपरिवर्जकाः। <br>सौम्यप्रलापिनो नित्यं ते नराः स्वर्गगामिनः   ॥13-132-024॥</td></tr>
<tr><td>न कोपाद्व्याहरन्ते ये वाचं हृदयदारणीम्। <br>सान्त्वं वदन्ति क्रुद्धापि ते नराः स्वर्गगामिनः   ॥13-132-025॥</td></tr>
<tr><td>एष वाणीकृतो देवि धर्मः सेव्यः सदा नरैः। <br>शुभः सत्यगुणो नित्यं वर्जनीया मृषा बुधैः   ॥13-132-026॥</td></tr>
<tr><td> उमोवाच। <br>मनसा बध्यते येन कर्मणा पुरुषः सदा। <br>तन्मे ब्रूहि महाभाग देवदेव पिनाकधृक्   ॥13-132-027॥</td></tr>
<tr><td> महेश्वर उवाच। <br>मानसेनेह धर्मेण संयुक्ताः पुरुषाः सदा। <br>स्वर्गं गच्छन्ति कल्याणि तन्मे कीर्तयतः शृणु   ॥13-132-028॥</td></tr>
<tr><td>दुष्प्रणीतेन मनसा दुष्प्रणीततराकृतिः। <br>बध्यते मानवो येन शृणु चान्यच्छुभानने   ॥13-132-029॥</td></tr>
<tr><td>अरण्ये विजने न्यस्तं परस्वं वीक्ष्य ये नराः। <br>मनसापि न हिंसन्ति ते नराः स्वर्गगामिनः   ॥13-132-030॥</td></tr>
<tr><td>ग्रामे गृहे वा यद्द्रव्यं पारक्यं विजने स्थितम्। <br>नाभिनन्दन्ति वै नित्यं ते नराः स्वर्गगामिनः   ॥13-132-031॥</td></tr>
<tr><td>तथैव परदारान्ये कामवृत्तान्रहोगतान्। <br>मनसापि न हिंसन्ति ते नराः स्वर्गगामिनः   ॥13-132-032॥</td></tr>
<tr><td>शत्रुं मित्रं च ये नित्यं तुल्येन मनसा नराः। <br>भजन्ति मैत्राः संगम्य ते नराः स्वर्गगामिनः   ॥13-132-033॥</td></tr>
<tr><td>श्रुतवन्तो दयावन्तः शुचयः सत्यसंगराः। <br>स्वैरर्थैः परिसंतुष्टास्ते नराः स्वर्गगामिनः   ॥13-132-034॥</td></tr>
<tr><td>अवैरा ये त्वनायासा मैत्रचित्तपराः सदा। <br>सर्वभूतदयावन्तस्ते नराः स्वर्गगामिनः   ॥13-132-035॥</td></tr>
<tr><td>श्रद्धावन्तो दयावन्तश्चोक्षाश्चोक्षजनप्रियाः। <br>धर्माधर्मविदो नित्यं ते नराः स्वर्गगामिनः   ॥13-132-036॥</td></tr>
<tr><td>शुभानामशुभानां च कर्मणां फलसंचये। <br>विपाकज्ञाश्च ये देवि ते नराः स्वर्गगामिनः   ॥13-132-037॥</td></tr>
<tr><td>न्यायोपेता गुणोपेता देवद्विजपराः सदा। <br>समतां समनुप्राप्तास्ते नराः स्वर्गगामिनः   ॥13-132-038॥</td></tr>
<tr><td>शुभैः कर्मफलैर्देवि मयैते परिकीर्तिताः। <br>स्वर्गमार्गोपगा भूयः किमन्यच्छ्रोतुमिच्छसि   ॥13-132-039॥</td></tr>
<tr><td> उमोवाच। <br>महान्मे संशयः कश्चिन्मर्त्यान्प्रति महेश्वर। <br>तस्मात्तं नैपुणेनाद्य ममाख्यातुं त्वमर्हसि   ॥13-132-040॥</td></tr>
<tr><td>केनायुर्लभते दीर्घं कर्मणा पुरुषः प्रभो। <br>तपसा वापि देवेश केनायुर्लभते महत्   ॥13-132-041॥</td></tr>
<tr><td>क्षीणायुः केन भवति कर्मणा भुवि मानवः। <br>विपाकं कर्मणां देव वक्तुमर्हस्यनिन्दित   ॥13-132-042॥</td></tr>
<tr><td>अपरे च महाभोगा मन्दभोगास्तथापरे। <br>अकुलीनास्तथा चान्ये कुलीनाश्च तथापरे   ॥13-132-043॥</td></tr>
<tr><td>दुर्दर्शाः केचिदाभान्ति नराः काष्ठमया इव। <br>प्रियदर्शास्तथा चान्ये दर्शनादेव मानवाः   ॥13-132-044॥</td></tr>
<tr><td>दुष्प्रज्ञाः केचिदाभान्ति केचिदाभान्ति पण्डिताः। <br>महाप्रज्ञास्तथैवान्ये ज्ञानविज्ञानदर्शिनः   ॥13-132-045॥</td></tr>
<tr><td>अल्पाबाधास्तथा केचिन्महाबाधास्तथापरे। <br>दृश्यन्ते पुरुषा देव तन्मे शंसितुमर्हसि   ॥13-132-046॥</td></tr>
<tr><td> महेश्वर उवाच। <br>हन्त तेऽहं प्रवक्ष्यामि देवि कर्मफलोदयम्। <br>मर्त्यलोके नराः सर्वे येन स्वं भुञ्जते फलम्   ॥13-132-047॥</td></tr>
<tr><td>प्राणातिपाती यो रौद्रो दण्डहस्तोद्यतस्तथा। <br>नित्यमुद्यतदण्डश्च हन्ति भूतगणान्नरः   ॥13-132-048॥</td></tr>
<tr><td>निर्दयः सर्वभूतानां नित्यमुद्वेगकारकः। <br>अपि कीटपिपीलानामशरण्यः सुनिर्घृणः   ॥13-132-049॥</td></tr>
<tr><td>एवंभूतो नरो देवि निरयं प्रतिपद्यते। <br>विपरीतस्तु धर्मात्मा रूपवानभिजायते   ॥13-132-050॥</td></tr>
<tr><td>निरयं याति हिंसात्मा याति स्वर्गमहिंसकः। <br>यातनां निरये रौद्रां स कृच्छ्रां लभते नरः   ॥13-132-051॥</td></tr>
<tr><td>अथ चेन्निरयात्तस्मात्समुत्तरति कर्हिचित्। <br>मानुष्यं लभते चापि हीनायुस्तत्र जायते   ॥13-132-052॥</td></tr>
<tr><td>पापेन कर्मणा देवि बद्धो हिंसारतिर्नरः। <br>अप्रियः सर्वभूतानां हीनायुरुपजायते   ॥13-132-053॥</td></tr>
<tr><td>यस्तु शुक्लाभिजातीयः प्राणिघातविवर्जकः। <br>निक्षिप्तदण्डो निर्दण्डो न हिनस्ति कदाचन   ॥13-132-054॥</td></tr>
<tr><td>न घातयति नो हन्ति घ्नन्तं नैवानुमोदते। <br>सर्वभूतेषु सस्नेहो यथात्मनि तथापरे   ॥13-132-055॥</td></tr>
<tr><td>ईदृशः पुरुषोत्कर्षो देवि देवत्वमश्नुते। <br>उपपन्नान्सुखान्भोगानुपाश्नाति मुदा युतः   ॥13-132-056॥</td></tr>
<tr><td>अथ चेन्मानुषे लोके कदाचिदुपपद्यते। <br>तत्र दीर्घायुरुत्पन्नः स नरः सुखमेधते   ॥13-132-057॥</td></tr>
<tr><td>एवं दीर्घायुषां मार्गः सुवृत्तानां सुकर्मणाम्। <br>प्राणिहिंसाविमोक्षेण ब्रह्मणा समुदीरितः   ॥13-132-058॥</td></tr>
</table>
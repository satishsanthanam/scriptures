Verse
 युधिष्ठिर उवाच। <br>कां तु ब्राह्मणपूजायां व्युष्टिं दृष्ट्वा जनाधिप। <br>कं वा कर्मोदयं मत्वा तानर्चसि महामते   ॥13-137-001॥
 भीष्म उवाच। <br>अत्राप्युदाहरन्तीममितिहासं पुरातनम्। <br>पवनस्य च संवादमर्जुनस्य च भारत   ॥13-137-002॥
सहस्रभुजभृच्छ्रीमान्कार्तवीर्योऽभवत्प्रभुः। <br>अस्य लोकस्य सर्वस्य माहिष्मत्यां महाबलः   ॥13-137-003॥
स तु रत्नाकरवतीं सद्वीपां सागराम्बराम्। <br>शशास सर्वां पृथिवीं हैहयः सत्यविक्रमः   ॥13-137-004॥
स्ववित्तं तेन दत्तं तु दत्तात्रेयाय कारणे। <br>क्षत्रधर्मं पुरस्कृत्य विनयं श्रुतमेव च   ॥13-137-005॥
आराधयामास च तं कृतवीर्यात्मजो मुनिम्। <br>न्यमन्त्रयत संहृष्टः स द्विजश्च वरैस्त्रिभिः   ॥13-137-006॥
स वरैश्छन्दितस्तेन नृपो वचनमब्रवीत्। <br>सहस्रबाहुर्भूयां वै चमूमध्ये गृहेऽन्यथा   ॥13-137-007॥
मम बाहुसहस्रं तु पश्यन्तां सैनिका रणे। <br>विक्रमेण महीं कृत्स्नां जयेयं विपुलव्रत। <br>तां च धर्मेण संप्राप्य पालयेयमतन्द्रितः   ॥13-137-008॥
चतुर्थं तु वरं याचे त्वामहं द्विजसत्तम। <br>तं ममानुग्रहकृते दातुमर्हस्यनिन्दित। <br>अनुशासन्तु मां सन्तो मिथ्यावृत्तं तदाश्रयम्   ॥13-137-009॥
इत्युक्तः स द्विजः प्राह तथास्त्विति नराधिपम्। <br>एवं समभवंस्तस्य वरास्ते दीप्ततेजसः   ॥13-137-010॥
ततः स रथमास्थाय ज्वलनार्कसमद्युतिः। <br>अब्रवीद्वीर्यसंमोहात्को न्वस्ति सदृशो मया। <br>वीर्यधैर्ययशःशौचैर्विक्रमेणौजसापि वा   ॥13-137-011॥
तद्वाक्यान्ते चान्तरिक्षे वागुवाचाशरीरिणी। <br>न त्वं मूढ विजानीषे ब्राह्मणं क्षत्रियाद्वरम्। <br>सहितो ब्राह्मणेनेह क्षत्रियो रक्षति प्रजाः   ॥13-137-012॥
 अर्जुन उवाच। <br>कुर्यां भूतानि तुष्टोऽहं क्रुद्धो नाशं तथा नये। <br>कर्मणा मनसा वाचा न मत्तोऽस्ति वरो द्विजः   ॥13-137-013॥
पूर्वो ब्रह्मोत्तरो वादो द्वितीयः क्षत्रियोत्तरः। <br>त्वयोक्तौ यौ तु तौ हेतू विशेषस्त्वत्र दृश्यते   ॥13-137-014॥
ब्राह्मणाः संश्रिताः क्षत्रं न क्षत्रं ब्राह्मणाश्रितम्। <br>श्रितान्ब्रह्मोपधा विप्राः खादन्ति क्षत्रियान्भुवि   ॥13-137-015॥
क्षत्रियेष्वाश्रितो धर्मः प्रजानां परिपालनम्। <br>क्षत्राद्वृत्तिर्ब्राह्मणानां तैः कथं ब्राह्मणो वरः   ॥13-137-016॥
सर्वभूतप्रधानांस्तान्भैक्षवृत्तीनहं सदा। <br>आत्मसंभावितान्विप्रान्स्थापयाम्यात्मनो वशे   ॥13-137-017॥
कथितं ह्यनया सत्यं गायत्र्या कन्यया दिवि। <br>विजेष्याम्यवशान्सर्वान्ब्राह्मणांश्चर्मवाससः   ॥13-137-018॥
न च मां च्यावयेद्राष्ट्रात्त्रिषु लोकेषु कश्चन। <br>देवो वा मानुषो वापि तस्माज्ज्येष्ठो द्विजादहम्   ॥13-137-019॥
अद्य ब्रह्मोत्तरं लोकं करिष्ये क्षत्रियोत्तरम्। <br>न हि मे संयुगे कश्चित्सोढुमुत्सहते बलम्   ॥13-137-020॥
अर्जुनस्य वचः श्रुत्वा वित्रस्ताभून्निशाचरी। <br>अथैनमन्तरिक्षस्थस्ततो वायुरभाषत   ॥13-137-021॥
त्यजैनं कलुषं भावं ब्राह्मणेभ्यो नमस्कुरु। <br>एतेषां कुर्वतः पापं राष्ट्रक्षोभो हि ते भवेत्   ॥13-137-022॥
अथ वा त्वां महीपाल शमयिष्यन्ति वै द्विजाः। <br>निरसिष्यन्ति वा राष्ट्राद्धतोत्साहं महाबलाः   ॥13-137-023॥
तं राजा कस्त्वमित्याह ततस्तं प्राह मारुतः। <br>वायुर्वै देवदूतोऽस्मि हितं त्वां प्रब्रवीम्यहम्   ॥13-137-024॥
 अर्जुन उवाच। <br>अहो त्वयाद्य विप्रेषु भक्तिरागः प्रदर्शितः। <br>यादृशं पृथिवी भूतं तादृशं ब्रूहि वै द्विजम्   ॥13-137-025॥
वायोर्वा सदृशं किंचिद्ब्रूहि त्वं ब्राह्मणोत्तमम्। <br>अपां वै सदृशं ब्रूहि सूर्यस्य नभसोऽपि वा   ॥13-137-026॥

<table border = "1"><tr><td>Verse</td></tr>
<tr><td> युधिष्ठिर उवाच। <br>मया गवां पुरीषं वै श्रिया जुष्टमिति श्रुतम्। <br>एतदिच्छाम्यहं श्रोतुं संशयोऽत्र हि मे महान्   ॥13-081-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>गोभिर्नृपेह संवादं श्रिया भरतसत्तम   ॥13-081-002॥</td></tr>
<tr><td>श्रीः कृत्वेह वपुः कान्तं गोमध्यं प्रविवेश ह। <br>गावोऽथ विस्मितास्तस्या दृष्ट्वा रूपस्य संपदम्   ॥13-081-003॥</td></tr>
<tr><td> गाव ऊचुः। <br>कासि देवि कुतो वा त्वं रूपेणाप्रतिमा भुवि। <br>विस्मिताः स्म महाभागे तव रूपस्य संपदा   ॥13-081-004॥</td></tr>
<tr><td>इच्छामस्त्वां वयं ज्ञातुं का त्वं क्व च गमिष्यसि। <br>तत्त्वेन च सुवर्णाभे सर्वमेतद्ब्रवीहि नः   ॥13-081-005॥</td></tr>
<tr><td> श्रीरुवाच। <br>लोककान्तास्मि भद्रं वः श्रीर्नाम्नेह परिश्रुता। <br>मया दैत्याः परित्यक्ता विनष्टाः शाश्वतीः समाः   ॥13-081-006॥</td></tr>
<tr><td>इन्द्रो विवस्वान्सोमश्च विष्णुरापोऽग्निरेव च। <br>मयाभिपन्ना ऋध्यन्ते ऋषयो देवतास्तथा   ॥13-081-007॥</td></tr>
<tr><td>यांश्च द्विषाम्यहं गावस्ते विनश्यन्ति सर्वशः। <br>धर्मार्थकामहीनाश्च ते भवन्त्यसुखान्विताः   ॥13-081-008॥</td></tr>
<tr><td>एवंप्रभावां मां गावो विजानीत सुखप्रदाम्। <br>इच्छामि चापि युष्मासु वस्तुं सर्वासु नित्यदा। <br>आगता प्रार्थयानाहं श्रीजुष्टा भवतानघाः   ॥13-081-009॥</td></tr>
<tr><td> गाव ऊचुः। <br>अध्रुवां चञ्चलां च त्वां सामान्यां बहुभिः सह। <br>न त्वामिच्छामि भद्रं ते गम्यतां यत्र रोचते   ॥13-081-010॥</td></tr>
<tr><td>वपुष्मन्त्यो वयं सर्वाः किमस्माकं त्वयाद्य वै। <br>यत्रेष्टं गम्यतां तत्र कृतकार्या वयं त्वया   ॥13-081-011॥</td></tr>
<tr><td> श्रीरुवाच। <br>किमेतद्वः क्षमं गावो यन्मां नेहाभ्यनन्दथ। <br>न मां संप्रति गृह्णीथ कस्माद्वै दुर्लभां सतीम्   ॥13-081-012॥</td></tr>
<tr><td>सत्यश्च लोकवादोऽयं लोके चरति सुव्रताः। <br>स्वयं प्राप्ते परिभवो भवतीति विनिश्चयः   ॥13-081-013॥</td></tr>
<tr><td>महदुग्रं तपः कृत्वा मां निषेवन्ति मानवाः। <br>देवदानवगन्धर्वाः पिशाचोरगराक्षसाः   ॥13-081-014॥</td></tr>
<tr><td>क्षममेतद्धि वो गावः प्रतिगृह्णीत मामिह। <br>नावमन्या ह्यहं सौम्यास्त्रैलोक्ये सचराचरे   ॥13-081-015॥</td></tr>
<tr><td> गाव ऊचुः। <br>नावमन्यामहे देवि न त्वां परिभवामहे। <br>अध्रुवा चलचित्तासि ततस्त्वां वर्जयामहे   ॥13-081-016॥</td></tr>
<tr><td>बहुनात्र किमुक्तेन गम्यतां यत्र वाञ्छसि। <br>वपुष्मत्यो वयं सर्वाः किमस्माकं त्वयानघे   ॥13-081-017॥</td></tr>
<tr><td> श्रीरुवाच। <br>अवज्ञाता भविष्यामि सर्वलोकेषु मानदाः। <br>प्रत्याख्यानेन युष्माभिः प्रसादः क्रियतामिति   ॥13-081-018॥</td></tr>
<tr><td>महाभागा भवत्यो वै शरण्याः शरणागताम्। <br>परित्रायन्तु मां नित्यं भजमानामनिन्दिताम्। <br>माननां त्वहमिच्छामि भवत्यः सततं शुभाः   ॥13-081-019॥</td></tr>
<tr><td>अप्येकाङ्गे तु वो वस्तुमिच्छामि च सुकुत्सिते। <br>न वोऽस्ति कुत्सितं किंचिदङ्गेष्वालक्ष्यतेऽनघाः   ॥13-081-020॥</td></tr>
<tr><td>पुण्याः पवित्राः सुभगा ममादेशं प्रयच्छत। <br>वसेयं यत्र चाङ्गेऽहं तन्मे व्याख्यातुमर्हथ   ॥13-081-021॥</td></tr>
<tr><td> भीष्म उवाच। <br>एवमुक्तास्तु ता गावः शुभाः करुणवत्सलाः। <br>संमन्त्र्य सहिताः सर्वाः श्रियमूचुर्नराधिप   ॥13-081-022॥</td></tr>
<tr><td>अवश्यं मानना कार्या तवास्माभिर्यशस्विनि। <br>शकृन्मूत्रे निवस नः पुण्यमेतद्धि नः शुभे   ॥13-081-023॥</td></tr>
<tr><td> श्रीरुवाच। <br>दिष्ट्या प्रसादो युष्माभिः कृतो मेऽनुग्रहात्मकः। <br>एवं भवतु भद्रं वः पूजितास्मि सुखप्रदाः   ॥13-081-024॥</td></tr>
<tr><td> भीष्म उवाच। <br>एवं कृत्वा तु समयं श्रीर्गोभिः सह भारत। <br>पश्यन्तीनां ततस्तासां तत्रैवान्तरधीयत   ॥13-081-025॥</td></tr>
<tr><td>एतद्गोशकृतः पुत्र माहात्म्यं तेऽनुवर्णितम्। <br>माहात्म्यं च गवां भूयः श्रूयतां गदतो मम   ॥13-081-026॥</td></tr>
</table>
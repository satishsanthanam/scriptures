<table border = "1"><tr><td>Verse</td></tr>
<tr><td> भीष्म उवाच। <br>एवमुक्तः स भगवान्मैत्रेयं प्रत्यभाषत। <br>दिष्ट्यैवं त्वं विजानासि दिष्ट्या ते बुद्धिरीदृशी। <br>लोको ह्ययं गुणानेव भूयिष्ठं स्म प्रशंसति   ॥13-123-001॥</td></tr>
<tr><td>रूपमानवयोमानश्रीमानाश्चाप्यसंशयम्। <br>दिष्ट्या नाभिभवन्ति त्वां दैवस्तेऽयमनुग्रहः। <br>यत्ते भृशतरं दानाद्वर्तयिष्यामि तच्छृणु   ॥13-123-002॥</td></tr>
<tr><td>यानीहागमशास्त्राणि याश्च काश्चित्प्रवृत्तयः। <br>तानि वेदं पुरस्कृत्य प्रवृत्तानि यथाक्रमम्   ॥13-123-003॥</td></tr>
<tr><td>अहं दानं प्रशंसामि भवानपि तपःश्रुते। <br>तपः पवित्रं वेदस्य तपः स्वर्गस्य साधनम्   ॥13-123-004॥</td></tr>
<tr><td>तपसा महदाप्नोति विद्यया चेति नः श्रुतम्। <br>तपसैव चापनुदेद्यच्चान्यदपि दुष्कृतम्   ॥13-123-005॥</td></tr>
<tr><td>यद्यद्धि किंचित्संधाय पुरुषस्तप्यते तपः। <br>सर्वमेतदवाप्नोति ब्राह्मणो वेदपारगः   ॥13-123-006॥</td></tr>
<tr><td>दुरन्वयं दुष्प्रधृष्यं दुरापं दुरतिक्रमम्। <br>सर्वं वै तपसाभ्येति तपो हि बलवत्तरम्   ॥13-123-007॥</td></tr>
<tr><td>सुरापोऽसंमतादायी भ्रूणहा गुरुतल्पगः। <br>तपसा तरते सर्वमेनसश्च प्रमुच्यते   ॥13-123-008॥</td></tr>
<tr><td>सर्वविद्यस्तु चक्षुष्मानपि यादृशतादृशः। <br>तपस्विनौ च तावाहुस्ताभ्यां कार्यं सदा नमः   ॥13-123-009॥</td></tr>
<tr><td>सर्वे पूज्याः श्रुतधनास्तथैव च तपस्विनः। <br>दानप्रदाः सुखं प्रेत्य प्राप्नुवन्तीह च श्रियम्   ॥13-123-010॥</td></tr>
<tr><td>इमं च ब्रह्मलोकं च लोकं च बलवत्तरम्। <br>अन्नदानैः सुकृतिनः प्रतिपद्यन्ति लौकिकाः   ॥13-123-011॥</td></tr>
<tr><td>पूजिताः पूजयन्त्येतान्मानिता मानयन्ति च। <br>अदाता यत्र यत्रैति सर्वतः संप्रणुद्यते   ॥13-123-012॥</td></tr>
<tr><td>अकर्ता चैव कर्ता च लभते यस्य यादृशम्। <br>यद्येवोर्ध्वं यद्यवाक्च त्वं लोकमभियास्यसि   ॥13-123-013॥</td></tr>
<tr><td>प्राप्स्यसे त्वन्नपानानि यानि दास्यसि कानिचित्। <br>मेधाव्यसि कुले जातः श्रुतवाननृशंसवान्   ॥13-123-014॥</td></tr>
<tr><td>कौमारदारव्रतवान्मैत्रेय निरतो भव। <br>एतद्गृहाण प्रथमं प्रशस्तं गृहमेधिनाम्   ॥13-123-015॥</td></tr>
<tr><td>यो भर्ता वासितातुष्टो भर्तुस्तुष्टा च वासिता। <br>यस्मिन्नेवं कुले सर्वं कल्याणं तत्र वर्तते   ॥13-123-016॥</td></tr>
<tr><td>अद्भिर्गात्रान्मलमिव तमोऽग्निप्रभया यथा। <br>दानेन तपसा चैव सर्वपापमपोह्यते   ॥13-123-017॥</td></tr>
<tr><td>स्वस्ति प्राप्नुहि मैत्रेय गृहान्साधु व्रजाम्यहम्। <br>एतन्मनसि कर्तव्यं श्रेय एवं भविष्यति   ॥13-123-018॥</td></tr>
<tr><td>तं प्रणम्याथ मैत्रेयः कृत्वा चाभिप्रदक्षिणम्। <br>स्वस्ति प्राप्नोतु भगवानित्युवाच कृताञ्जलिः   ॥13-123-019॥</td></tr>
</table>
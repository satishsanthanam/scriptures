<table border = "1"><tr><td>Verse</td></tr>
<tr><td> भीष्म उवाच। <br>नहुषस्तु ततः श्रुत्वा च्यवनं तं तथागतम्। <br>त्वरितः प्रययौ तत्र सहामात्यपुरोहितः   ॥13-051-001॥</td></tr>
<tr><td>शौचं कृत्वा यथान्यायं प्राञ्जलिः प्रयतो नृपः। <br>आत्मानमाचचक्षे च च्यवनाय महात्मने   ॥13-051-002॥</td></tr>
<tr><td>अर्चयामास तं चापि तस्य राज्ञः पुरोहितः। <br>सत्यव्रतं महाभागं देवकल्पं विशां पते   ॥13-051-003॥</td></tr>
<tr><td> नहुष उवाच। <br>करवाणि प्रियं किं ते तन्मे व्याख्यातुमर्हसि। <br>सर्वं कर्तास्मि भगवन्यद्यपि स्यात्सुदुष्करम्   ॥13-051-004॥</td></tr>
<tr><td> च्यवन उवाच। <br>श्रमेण महता युक्ताः कैवर्ता मत्स्यजीविनः। <br>मम मूल्यं प्रयच्छैभ्यो मत्स्यानां विक्रयैः सह   ॥13-051-005॥</td></tr>
<tr><td> नहुष उवाच। <br>सहस्रं दीयतां मूल्यं निषादेभ्यः पुरोहित। <br>निष्क्रयार्थं भगवतो यथाह भृगुनन्दनः   ॥13-051-006॥</td></tr>
<tr><td> च्यवन उवाच। <br>सहस्रं नाहमर्हामि किं वा त्वं मन्यसे नृप। <br>सदृशं दीयतां मूल्यं स्वबुद्ध्या निश्चयं कुरु   ॥13-051-007॥</td></tr>
<tr><td> नहुष उवाच। <br>सहस्राणां शतं क्षिप्रं निषादेभ्यः प्रदीयताम्। <br>स्यादेतत्तु भवेन्मूल्यं किं वान्यन्मन्यते भवान्   ॥13-051-008॥</td></tr>
<tr><td> च्यवन उवाच। <br>नाहं शतसहस्रेण निमेयः पार्थिवर्षभ। <br>दीयतां सदृशं मूल्यममात्यैः सह चिन्तय   ॥13-051-009॥</td></tr>
<tr><td> नहुष उवाच। <br>कोटिः प्रदीयतां मूल्यं निषादेभ्यः पुरोहित। <br>यदेतदपि नौपम्यमतो भूयः प्रदीयताम्   ॥13-051-010॥</td></tr>
<tr><td> च्यवन उवाच। <br>राजन्नार्हाम्यहं कोटिं भूयो वापि महाद्युते। <br>सदृशं दीयतां मूल्यं ब्राह्मणैः सह चिन्तय   ॥13-051-011॥</td></tr>
<tr><td> नहुष उवाच। <br>अर्धराज्यं समग्रं वा निषादेभ्यः प्रदीयताम्। <br>एतन्मूल्यमहं मन्ये किं वान्यन्मन्यसे द्विज   ॥13-051-012॥</td></tr>
<tr><td> च्यवन उवाच। <br>अर्धराज्यं समग्रं वा नाहमर्हामि पार्थिव। <br>सदृशं दीयतां मूल्यमृषिभिः सह चिन्त्यताम्   ॥13-051-013॥</td></tr>
<tr><td> भीष्म उवाच। <br>महर्षेर्वचनं श्रुत्वा नहुषो दुःखकर्शितः। <br>स चिन्तयामास तदा सहामात्यपुरोहितः   ॥13-051-014॥</td></tr>
<tr><td>तत्र त्वन्यो वनचरः कश्चिन्मूलफलाशनः। <br>नहुषस्य समीपस्थो गविजातोऽभवन्मुनिः   ॥13-051-015॥</td></tr>
<tr><td>स समाभाष्य राजानमब्रवीद्द्विजसत्तमः। <br>तोषयिष्याम्यहं विप्रं यथा तुष्टो भविष्यति   ॥13-051-016॥</td></tr>
<tr><td>नाहं मिथ्यावचो ब्रूयां स्वैरेष्वपि कुतोऽन्यथा। <br>भवतो यदहं ब्रूयां तत्कार्यमविशङ्कया   ॥13-051-017॥</td></tr>
<tr><td> नहुष उवाच। <br>ब्रवीतु भगवान्मूल्यं महर्षेः सदृशं भृगोः। <br>परित्रायस्व मामस्माद्विषयं च कुलं च मे   ॥13-051-018॥</td></tr>
<tr><td>हन्याद्धि भगवान्क्रुद्धस्त्रैलोक्यमपि केवलम्। <br>किं पुनर्मां तपोहीनं बाहुवीर्यपरायणम्   ॥13-051-019॥</td></tr>
<tr><td>अगाधेऽम्भसि मग्नस्य सामात्यस्य सहर्त्विजः। <br>प्लवो भव महर्षे त्वं कुरु मूल्यविनिश्चयम्   ॥13-051-020॥</td></tr>
<tr><td> भीष्म उवाच। <br>नहुषस्य वचः श्रुत्वा गविजातः प्रतापवान्। <br>उवाच हर्षयन्सर्वानमात्यान्पार्थिवं च तम्   ॥13-051-021॥</td></tr>
<tr><td>अनर्घेया महाराज द्विजा वर्णमहत्तमाः। <br>गावश्च पृथिवीपाल गौर्मूल्यं परिकल्प्यताम्   ॥13-051-022॥</td></tr>
<tr><td>नहुषस्तु ततः श्रुत्वा महर्षेर्वचनं नृप। <br>हर्षेण महता युक्तः सहामात्यपुरोहितः   ॥13-051-023॥</td></tr>
<tr><td>अभिगम्य भृगोः पुत्रं च्यवनं संशितव्रतम्। <br>इदं प्रोवाच नृपते वाचा संतर्पयन्निव   ॥13-051-024॥</td></tr>
<tr><td>उत्तिष्ठोत्तिष्ठ विप्रर्षे गवा क्रीतोऽसि भार्गव। <br>एतन्मूल्यमहं मन्ये तव धर्मभृतां वर   ॥13-051-025॥</td></tr>
<tr><td> च्यवन उवाच। <br>उत्तिष्ठाम्येष राजेन्द्र सम्यक्क्रीतोऽस्मि तेऽनघ। <br>गोभिस्तुल्यं न पश्यामि धनं किंचिदिहाच्युत   ॥13-051-026॥</td></tr>
<tr><td>कीर्तनं श्रवणं दानं दर्शनं चापि पार्थिव। <br>गवां प्रशस्यते वीर सर्वपापहरं शिवम्   ॥13-051-027॥</td></tr>
<tr><td>गावो लक्ष्म्याः सदा मूलं गोषु पाप्मा न विद्यते। <br>अन्नमेव सदा गावो देवानां परमं हविः   ॥13-051-028॥</td></tr>
<tr><td>स्वाहाकारवषट्कारौ गोषु नित्यं प्रतिष्ठितौ। <br>गावो यज्ञप्रणेत्र्यो वै तथा यज्ञस्य ता मुखम्   ॥13-051-029॥</td></tr>
<tr><td>अमृतं ह्यक्षयं दिव्यं क्षरन्ति च वहन्ति च। <br>अमृतायतनं चैताः सर्वलोकनमस्कृताः   ॥13-051-030॥</td></tr>
<tr><td>तेजसा वपुषा चैव गावो वह्निसमा भुवि। <br>गावो हि सुमहत्तेजः प्राणिनां च सुखप्रदाः   ॥13-051-031॥</td></tr>
<tr><td>निविष्टं गोकुलं यत्र श्वासं मुञ्चति निर्भयम्। <br>विराजयति तं देशं पाप्मानं चापकर्षति   ॥13-051-032॥</td></tr>
<tr><td>गावः स्वर्गस्य सोपानं गावः स्वर्गेऽपि पूजिताः। <br>गावः कामदुघा देव्यो नान्यत्किंचित्परं स्मृतम्   ॥13-051-033॥</td></tr>
<tr><td>इत्येतद्गोषु मे प्रोक्तं माहात्म्यं पार्थिवर्षभ। <br>गुणैकदेशवचनं शक्यं पारायणं न तु   ॥13-051-034॥</td></tr>
<tr><td> निषादा ऊचुः। <br>दर्शनं कथनं चैव सहास्माभिः कृतं मुने। <br>सतां सप्तपदं मित्रं प्रसादं नः कुरु प्रभो   ॥13-051-035॥</td></tr>
<tr><td>हवींषि सर्वाणि यथा ह्युपभुङ्क्ते हुताशनः। <br>एवं त्वमपि धर्मात्मन्पुरुषाग्निः प्रतापवान्   ॥13-051-036॥</td></tr>
<tr><td>प्रसादयामहे विद्वन्भवन्तं प्रणता वयम्। <br>अनुग्रहार्थमस्माकमियं गौः प्रतिगृह्यताम्   ॥13-051-037॥</td></tr>
<tr><td> च्यवन उवाच। <br>कृपणस्य च यच्चक्षुर्मुनेराशीविषस्य च। <br>नरं समूलं दहति कक्षमग्निरिव ज्वलन्   ॥13-051-038॥</td></tr>
<tr><td>प्रतिगृह्णामि वो धेनुं कैवर्ता मुक्तकिल्बिषाः। <br>दिवं गच्छत वै क्षिप्रं मत्स्यैर्जालोद्धृतैः सह   ॥13-051-039॥</td></tr>
<tr><td> भीष्म उवाच। <br>ततस्तस्य प्रसादात्ते महर्षेर्भावितात्मनः। <br>निषादास्तेन वाक्येन सह मत्स्यैर्दिवं ययुः   ॥13-051-040॥</td></tr>
<tr><td>ततः स राजा नहुषो विस्मितः प्रेक्ष्य धीवरान्। <br>आरोहमाणांस्त्रिदिवं मत्स्यांश्च भरतर्षभ   ॥13-051-041॥</td></tr>
<tr><td>ततस्तौ गविजश्चैव च्यवनश्च भृगूद्वहः। <br>वराभ्यामनुरूपाभ्यां छन्दयामासतुर्नृपम्   ॥13-051-042॥</td></tr>
<tr><td>ततो राजा महावीर्यो नहुषः पृथिवीपतिः। <br>परमित्यब्रवीत्प्रीतस्तदा भरतसत्तम   ॥13-051-043॥</td></tr>
<tr><td>ततो जग्राह धर्मे स स्थितिमिन्द्रनिभो नृपः। <br>तथेति चोदितः प्रीतस्तावृषी प्रत्यपूजयत्   ॥13-051-044॥</td></tr>
<tr><td>समाप्तदीक्षश्च्यवनस्ततोऽगच्छत्स्वमाश्रमम्। <br>गविजश्च महातेजाः स्वमाश्रमपदं ययौ   ॥13-051-045॥</td></tr>
<tr><td>निषादाश्च दिवं जग्मुस्ते च मत्स्या जनाधिप। <br>नहुषोऽपि वरं लब्ध्वा प्रविवेश पुरं स्वकम्   ॥13-051-046॥</td></tr>
<tr><td>एतत्ते कथितं तात यन्मां त्वं परिपृच्छसि। <br>दर्शने यादृशः स्नेहः संवासे च युधिष्ठिर   ॥13-051-047॥</td></tr>
<tr><td>महाभाग्यं गवां चैव तथा धर्मविनिश्चयम्। <br>किं भूयः कथ्यतां वीर किं ते हृदि विवक्षितम्   ॥13-051-048॥</td></tr>
</table>
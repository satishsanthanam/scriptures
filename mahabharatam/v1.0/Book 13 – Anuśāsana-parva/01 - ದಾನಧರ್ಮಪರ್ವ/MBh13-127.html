<table border = "1"><tr><td>Verse</td></tr>
<tr><td> भीष्म उवाच। <br>ततो नारायणसुहृन्नारदो भगवानृषिः। <br>शंकरस्योमया सार्धं संवादं प्रत्यभाषत   ॥13-127-001॥</td></tr>
<tr><td>तपश्चचार धर्मात्मा वृषभाङ्कः सुरेश्वरः। <br>पुण्ये गिरौ हिमवति सिद्धचारणसेविते   ॥13-127-002॥</td></tr>
<tr><td>नानौषधियुते रम्ये नानापुष्पसमाकुले। <br>अप्सरोगणसंकीर्णे भूतसंघनिषेविते   ॥13-127-003॥</td></tr>
<tr><td>तत्र देवो मुदा युक्तो भूतसंघशतैर्वृतः। <br>नानारूपैर्विरूपैश्च दिव्यैरद्भुतदर्शनैः   ॥13-127-004॥</td></tr>
<tr><td>सिंहव्याघ्रगजप्रख्यैः सर्वजातिसमन्वितैः। <br>क्रोष्टुकद्वीपिवदनैरृक्षर्षभमुखैस्तथा   ॥13-127-005॥</td></tr>
<tr><td>उलूकवदनैर्भीमैः श्येनभासमुखैस्तथा। <br>नानावर्णमृगप्रख्यैः सर्वजातिसमन्वयैः। <br>किंनरैर्देवगन्धर्वैर्यक्षभूतगणैस्तथा   ॥13-127-006॥</td></tr>
<tr><td>दिव्यपुष्पसमाकीर्णं दिव्यमालाविभूषितम्। <br>दिव्यचन्दनसंयुक्तं दिव्यधूपेन धूपितम्। <br>तत्सदो वृषभाङ्कस्य दिव्यवादित्रनादितम्   ॥13-127-007॥</td></tr>
<tr><td>मृदङ्गपणवोद्घुष्टं शङ्खभेरीनिनादितम्। <br>नृत्यद्भिर्भूतसंघैश्च बर्हिणैश्च समन्ततः   ॥13-127-008॥</td></tr>
<tr><td>प्रनृत्ताप्सरसं दिव्यं दिव्यस्त्रीगणसेवितम्। <br>दृष्टिकान्तमनिर्देश्यं दिव्यमद्भुतदर्शनम्   ॥13-127-009॥</td></tr>
<tr><td>स गिरिस्तपसा तस्य भूतेशस्य व्यरोचत   ॥13-127-010॥</td></tr>
<tr><td>स्वाध्यायपरमैर्विप्रैर्ब्रह्मघोषैर्विनादितः। <br>षट्पदैरुपगीतैश्च माधवाप्रतिमो गिरिः   ॥13-127-011॥</td></tr>
<tr><td>तं महोत्सवसंकाशं भीमरूपधरं पुनः। <br>दृष्ट्वा मुनिगणस्यासीत्परा प्रीतिर्जनार्दन   ॥13-127-012॥</td></tr>
<tr><td>मुनयश्च महाभागाः सिद्धाश्चैवोर्ध्वरेतसः। <br>मरुतो वसवः साध्या विश्वेदेवाः सनातनाः   ॥13-127-013॥</td></tr>
<tr><td>यक्षा नागाः पिशाचाश्च लोकपाला हुताशनाः। <br>भावाश्च सर्वे न्यग्भूतास्तत्रैवासन्समागताः   ॥13-127-014॥</td></tr>
<tr><td>ऋतवः सर्वपुष्पैश्च व्यकिरन्त महाद्भुतैः। <br>ओषध्यो ज्वलमानाश्च द्योतयन्ति स्म तद्वनम्   ॥13-127-015॥</td></tr>
<tr><td>विहगाश्च मुदा युक्ताः प्रानृत्यन्व्यनदंश्च ह। <br>गिरिपृष्ठेषु रम्येषु व्याहरन्तो जनप्रियाः   ॥13-127-016॥</td></tr>
<tr><td>तत्र देवो गिरितटे दिव्यधातुविभूषिते। <br>पर्यङ्क इव विभ्राजन्नुपविष्टो महामनाः   ॥13-127-017॥</td></tr>
<tr><td>व्याघ्रचर्माम्बरधरः सिंहचर्मोत्तरच्छदः। <br>व्यालयज्ञोपवीती च लोहिताङ्गदभूषणः   ॥13-127-018॥</td></tr>
<tr><td>हरिश्मश्रुर्जटी भीमो भयकर्ता सुरद्विषाम्। <br>अभयः सर्वभूतानां भक्तानां वृषभध्वजः   ॥13-127-019॥</td></tr>
<tr><td>दृष्ट्वा तमृषयः सर्वे शिरोभिरवनीं गताः। <br>विमुक्ताः सर्वपापेभ्यः क्षान्ता विगतकल्मषाः   ॥13-127-020॥</td></tr>
<tr><td>तस्य भूतपतेः स्थानं भीमरूपधरं बभौ। <br>अप्रधृष्यतरं चैव महोरगसमाकुलम्   ॥13-127-021॥</td></tr>
<tr><td>क्षणेनैवाभवत्सर्वमद्भुतं मधुसूदन। <br>तत्सदो वृषभाङ्कस्य भीमरूपधरं बभौ   ॥13-127-022॥</td></tr>
<tr><td>तमभ्ययाच्छैलसुता भूतस्त्रीगणसंवृता। <br>हरतुल्याम्बरधरा समानव्रतचारिणी   ॥13-127-023॥</td></tr>
<tr><td>बिभ्रती कलशं रौक्मं सर्वतीर्थजलोद्भवम्। <br>गिरिस्रवाभिः पुण्याभिः सर्वतोऽनुगता शुभा   ॥13-127-024॥</td></tr>
<tr><td>पुष्पवृष्ट्याभिवर्षन्ती गन्धैर्बहुविधैस्तथा। <br>सेवन्ती हिमवत्पार्श्वं हरपार्श्वमुपागमत्   ॥13-127-025॥</td></tr>
<tr><td>ततः स्मयन्ती पाणिभ्यां नर्मार्थं चारुदर्शना। <br>हरनेत्रे शुभे देवी सहसा सा समावृणोत्   ॥13-127-026॥</td></tr>
<tr><td>संवृताभ्यां तु नेत्राभ्यां तमोभूतमचेतनम्। <br>निर्होमं निर्वषट्कारं तत्सदः सहसाभवत्   ॥13-127-027॥</td></tr>
<tr><td>जनश्च विमनाः सर्वो भयत्राससमन्वितः। <br>निमीलिते भूतपतौ नष्टसूर्य इवाभवत्   ॥13-127-028॥</td></tr>
<tr><td>ततो वितिमिरो लोकः क्षणेन समपद्यत। <br>ज्वाला च महती दीप्ता ललाटात्तस्य निःसृता   ॥13-127-029॥</td></tr>
<tr><td>तृतीयं चास्य संभूतं नेत्रमादित्यसंनिभम्। <br>युगान्तसदृशं दीप्तं येनासौ मथितो गिरिः   ॥13-127-030॥</td></tr>
<tr><td>ततो गिरिसुता दृष्ट्वा दीप्ताग्निसदृशेक्षणम्। <br>हरं प्रणम्य शिरसा ददर्शायतलोचना   ॥13-127-031॥</td></tr>
<tr><td>दह्यमाने वने तस्मिन्सशालसरलद्रुमे। <br>सचन्दनवने रम्ये दिव्यौषधिविदीपिते   ॥13-127-032॥</td></tr>
<tr><td>मृगयूथैर्द्रुतैर्भीतैर्हरपार्श्वमुपागतैः। <br>शरणं चाप्यविन्दद्भिस्तत्सदः संकुलं बभौ   ॥13-127-033॥</td></tr>
<tr><td>ततो नभःस्पृशज्वालो विद्युल्लोलार्चिरुज्ज्वलः। <br>द्वादशादित्यसदृशो युगान्ताग्निरिवापरः   ॥13-127-034॥</td></tr>
<tr><td>क्षणेन तेन दग्धः स हिमवानभवन्नगः। <br>सधातुशिखराभोगो दीनदग्धवनौषधिः   ॥13-127-035॥</td></tr>
<tr><td>तं दृष्ट्वा मथितं शैलं शैलराजसुता ततः। <br>भगवन्तं प्रपन्ना सा साञ्जलिप्रग्रहा स्थिता   ॥13-127-036॥</td></tr>
<tr><td>उमां शर्वस्तदा दृष्ट्वा स्त्रीभावागतमार्दवाम्। <br>पितुर्दैन्यमनिच्छन्तीं प्रीत्यापश्यत्ततो गिरिम्   ॥13-127-037॥</td></tr>
<tr><td>ततोऽभवत्पुनः सर्वः प्रकृतिस्थः सुदर्शनः। <br>प्रहृष्टविहगश्चैव प्रपुष्पितवनद्रुमः   ॥13-127-038॥</td></tr>
<tr><td>प्रकृतिस्थं गिरिं दृष्ट्वा प्रीता देवी महेश्वरम्। <br>उवाच सर्वभूतानां पतिं पतिमनिन्दिता   ॥13-127-039॥</td></tr>
<tr><td>भगवन्सर्वभूतेश शूलपाणे महाव्रत। <br>संशयो मे महाञ्जातस्तं मे व्याख्यातुमर्हसि   ॥13-127-040॥</td></tr>
<tr><td>किमर्थं ते ललाटे वै तृतीयं नेत्रमुत्थितम्। <br>किमर्थं च गिरिर्दग्धः सपक्षिगणकाननः   ॥13-127-041॥</td></tr>
<tr><td>किमर्थं च पुनर्देव प्रकृतिस्थः क्षणात्कृतः। <br>तथैव द्रुमसंछन्नः कृतोऽयं ते महेश्वर   ॥13-127-042॥</td></tr>
<tr><td> महेश्वर उवाच। <br>नेत्रे मे संवृते देवि त्वया बाल्यादनिन्दिते। <br>नष्टालोकस्ततो लोकः क्षणेन समपद्यत   ॥13-127-043॥</td></tr>
<tr><td>नष्टादित्ये तथा लोके तमोभूते नगात्मजे। <br>तृतीयं लोचनं दीप्तं सृष्टं ते रक्षता प्रजाः   ॥13-127-044॥</td></tr>
<tr><td>तस्य चाक्ष्णो महत्तेजो येनायं मथितो गिरिः। <br>त्वत्प्रियार्थं च मे देवि प्रकृतिस्थः क्षणात्कृतः   ॥13-127-045॥</td></tr>
<tr><td> उमोवाच। <br>भगवन्केन ते वक्त्रं चन्द्रवत्प्रियदर्शनम्। <br>पूर्वं तथैव श्रीकान्तमुत्तरं पश्चिमं तथा   ॥13-127-046॥</td></tr>
<tr><td>दक्षिणं च मुखं रौद्रं केनोर्ध्वं कपिला जटाः। <br>केन कण्ठश्च ते नीलो बर्हिबर्हनिभः कृतः   ॥13-127-047॥</td></tr>
<tr><td>हस्ते चैतत्पिनाकं ते सततं केन तिष्ठति। <br>जटिलो ब्रह्मचारी च किमर्थमसि नित्यदा   ॥13-127-048॥</td></tr>
<tr><td>एतं मे संशयं सर्वं वद भूतपतेऽनघ। <br>सधर्मचारिणी चाहं भक्ता चेति वृषध्वज   ॥13-127-049॥</td></tr>
<tr><td>एवमुक्तः स भगवाञ्शैलपुत्र्या पिनाकधृक्। <br>तस्या वृत्त्या च बुद्ध्या च प्रीतिमानभवत्प्रभुः   ॥13-127-050॥</td></tr>
<tr><td>ततस्तामब्रवीद्देवः सुभगे श्रूयतामिति। <br>हेतुभिर्यैर्ममैतानि रूपाणि रुचिरानने   ॥13-127-051॥</td></tr>
</table>
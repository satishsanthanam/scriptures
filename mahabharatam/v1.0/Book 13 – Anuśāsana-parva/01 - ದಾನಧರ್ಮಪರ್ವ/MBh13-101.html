<table border = "1"><tr><td>Verse</td></tr>
<tr><td> युधिष्ठिर उवाच। <br>आलोकदानं नामैतत्कीदृशं भरतर्षभ। <br>कथमेतत्समुत्पन्नं फलं चात्र ब्रवीहि मे   ॥13-101-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>मनोः प्रजापतेर्वादं सुवर्णस्य च भारत   ॥13-101-002॥</td></tr>
<tr><td>तपस्वी कश्चिदभवत्सुवर्णो नाम नामतः। <br>वर्णतो हेमवर्णः स सुवर्ण इति पप्रथे   ॥13-101-003॥</td></tr>
<tr><td>कुलशीलगुणोपेतः स्वाध्याये च परं गतः। <br>बहून्स्ववंशप्रभवान्समतीतः स्वकैर्गुणैः   ॥13-101-004॥</td></tr>
<tr><td>स कदाचिन्मनुं विप्रो ददर्शोपससर्प च। <br>कुशलप्रश्नमन्योन्यं तौ च तत्र प्रचक्रतुः   ॥13-101-005॥</td></tr>
<tr><td>ततस्तौ सिद्धसंकल्पौ मेरौ काञ्चनपर्वते। <br>रमणीये शिलापृष्ठे सहितौ संन्यषीदताम्   ॥13-101-006॥</td></tr>
<tr><td>तत्र तौ कथयामास्तां कथा नानाविधाश्रयाः। <br>ब्रह्मर्षिदेवदैत्यानां पुराणानां महात्मनाम्   ॥13-101-007॥</td></tr>
<tr><td>सुवर्णस्त्वब्रवीद्वाक्यं मनुं स्वायंभुवं प्रभुम्। <br>हितार्थं सर्वभूतानां प्रश्नं मे वक्तुमर्हसि   ॥13-101-008॥</td></tr>
<tr><td>सुमनोभिर्यदिज्यन्ते दैवतानि प्रजेश्वर। <br>किमेतत्कथमुत्पन्नं फलयोगं च शंस मे   ॥13-101-009॥</td></tr>
<tr><td> मनुरुवाच। <br>अत्राप्युदाहरन्तीममितिहासं पुरातनम्। <br>शुक्रस्य च बलेश्चैव संवादं वै समागमे   ॥13-101-010॥</td></tr>
<tr><td>बलेर्वैरोचनस्येह त्रैलोक्यमनुशासतः। <br>समीपमाजगामाशु शुक्रो भृगुकुलोद्वहः   ॥13-101-011॥</td></tr>
<tr><td>तमर्घ्यादिभिरभ्यर्च्य भार्गवं सोऽसुराधिपः। <br>निषसादासने पश्चाद्विधिवद्भूरिदक्षिणः   ॥13-101-012॥</td></tr>
<tr><td>कथेयमभवत्तत्र या त्वया परिकीर्तिता। <br>सुमनोधूपदीपानां संप्रदाने फलं प्रति   ॥13-101-013॥</td></tr>
<tr><td>ततः पप्रच्छ दैत्येन्द्रः कवीन्द्रं प्रश्नमुत्तमम्। <br>सुमनोधूपदीपानां किं फलं ब्रह्मवित्तम। <br>प्रदानस्य द्विजश्रेष्ठ तद्भवान्वक्तुमर्हति   ॥13-101-014॥</td></tr>
<tr><td> शुक्र उवाच। <br>तपः पूर्वं समुत्पन्नं धर्मस्तस्मादनन्तरम्। <br>एतस्मिन्नन्तरे चैव वीरुदोषध्य एव च   ॥13-101-015॥</td></tr>
<tr><td>सोमस्यात्मा च बहुधा संभूतः पृथिवीतले। <br>अमृतं च विषं चैव याश्चान्यास्तुल्यजातयः   ॥13-101-016॥</td></tr>
<tr><td>अमृतं मनसः प्रीतिं सद्यः पुष्टिं ददाति च। <br>मनो ग्लपयते तीव्रं विषं गन्धेन सर्वशः   ॥13-101-017॥</td></tr>
<tr><td>अमृतं मङ्गलं विद्धि महद्विषममङ्गलम्। <br>ओषध्यो ह्यमृतं सर्वं विषं तेजोऽग्निसंभवम्   ॥13-101-018॥</td></tr>
<tr><td>मनो ह्लादयते यस्माच्छ्रियं चापि दधाति ह। <br>तस्मात्सुमनसः प्रोक्ता नरैः सुकृतकर्मभिः   ॥13-101-019॥</td></tr>
<tr><td>देवताभ्यः सुमनसो यो ददाति नरः शुचिः। <br>तस्मात्सुमनसः प्रोक्ता यस्मात्तुष्यन्ति देवताः   ॥13-101-020॥</td></tr>
<tr><td>यं यमुद्दिश्य दीयेरन्देवं सुमनसः प्रभो। <br>मङ्गलार्थं स तेनास्य प्रीतो भवति दैत्यप   ॥13-101-021॥</td></tr>
<tr><td>ज्ञेयास्तूग्राश्च सौम्याश्च तेजस्विन्यश्च ताः पृथक्। <br>ओषध्यो बहुवीर्याश्च बहुरूपास्तथैव च   ॥13-101-022॥</td></tr>
<tr><td>यज्ञियानां च वृक्षाणामयज्ञियान्निबोध मे। <br>आसुराणि च माल्यानि दैवतेभ्यो हितानि च   ॥13-101-023॥</td></tr>
<tr><td>राक्षसानां सुराणां च यक्षाणां च तथा प्रियाः। <br>पितॄणां मानुषाणां च कान्ता यास्त्वनुपूर्वशः   ॥13-101-024॥</td></tr>
<tr><td>वन्या ग्राम्याश्चेह तथा कृष्टोप्ताः पर्वताश्रयाः। <br>अकण्टकाः कण्टकिन्यो गन्धरूपरसान्विताः   ॥13-101-025॥</td></tr>
<tr><td>द्विविधो हि स्मृतो गन्ध इष्टोऽनिष्टश्च पुष्पजः। <br>इष्टगन्धानि देवानां पुष्पाणीति विभावयेत्   ॥13-101-026॥</td></tr>
<tr><td>अकण्टकानां वृक्षाणां श्वेतप्रायाश्च वर्णतः। <br>तेषां पुष्पाणि देवानामिष्टानि सततं प्रभो   ॥13-101-027॥</td></tr>
<tr><td>जलजानि च माल्यानि पद्मादीनि च यानि च। <br>गन्धर्वनागयक्षेभ्यस्तानि दद्याद्विचक्षणः   ॥13-101-028॥</td></tr>
<tr><td>ओषध्यो रक्तपुष्पाश्च कटुकाः कण्टकान्विताः। <br>शत्रूणामभिचारार्थमथर्वसु निदर्शिताः   ॥13-101-029॥</td></tr>
<tr><td>तीक्ष्णवीर्यास्तु भूतानां दुरालम्भाः सकण्टकाः। <br>रक्तभूयिष्ठवर्णाश्च कृष्णाश्चैवोपहारयेत्   ॥13-101-030॥</td></tr>
<tr><td>मनोहृदयनन्दिन्यो विमर्दे मधुराश्च याः। <br>चारुरूपाः सुमनसो मानुषाणां स्मृता विभो   ॥13-101-031॥</td></tr>
<tr><td>न तु श्मशानसंभूता न देवायतनोद्भवाः। <br>संनयेत्पुष्टियुक्तेषु विवाहेषु रहःसु च   ॥13-101-032॥</td></tr>
<tr><td>गिरिसानुरुहाः सौम्या देवानामुपपादयेत्। <br>प्रोक्षिताभ्युक्षिताः सौम्या यथायोगं यथास्मृति   ॥13-101-033॥</td></tr>
<tr><td>गन्धेन देवास्तुष्यन्ति दर्शनाद्यक्षराक्षसाः। <br>नागाः समुपभोगेन त्रिभिरेतैस्तु मानुषाः   ॥13-101-034॥</td></tr>
<tr><td>सद्यः प्रीणाति देवान्वै ते प्रीता भावयन्त्युत। <br>संकल्पसिद्धा मर्त्यानामीप्सितैश्च मनोरथैः   ॥13-101-035॥</td></tr>
<tr><td>देवाः प्रीणन्ति सततं मानिता मानयन्ति च। <br>अवज्ञातावधूताश्च निर्दहन्त्यधमान्नरान्   ॥13-101-036॥</td></tr>
<tr><td>अतऊर्ध्वं प्रवक्ष्यामि धूपदानविधौ फलम्। <br>धूपांश्च विविधान्साधूनसाधूंश्च निबोध मे   ॥13-101-037॥</td></tr>
<tr><td>निर्यासः सरलश्चैव कृत्रिमश्चैव ते त्रयः। <br>इष्टानिष्टो भवेद्गन्धस्तन्मे विस्तरतः शृणु   ॥13-101-038॥</td></tr>
<tr><td>निर्यासाः सल्लकीवर्ज्या देवानां दयितास्तु ते। <br>गुग्गुलुः प्रवरस्तेषां सर्वेषामिति निश्चयः   ॥13-101-039॥</td></tr>
<tr><td>अगुरुः सारिणां श्रेष्ठो यक्षराक्षसभोगिनाम्। <br>दैत्यानां सल्लकीजश्च काङ्क्षितो यश्च तद्विधः   ॥13-101-040॥</td></tr>
<tr><td>अथ सर्जरसादीनां गन्धैः पार्थिवदारवैः। <br>फाणितासवसंयुक्तैर्मनुष्याणां विधीयते   ॥13-101-041॥</td></tr>
<tr><td>देवदानवभूतानां सद्यस्तुष्टिकरः स्मृतः। <br>येऽन्ये वैहारिकास्ते तु मानुषाणामिति स्मृताः   ॥13-101-042॥</td></tr>
<tr><td>य एवोक्ताः सुमनसां प्रदाने गुणहेतवः। <br>धूपेष्वपि परिज्ञेयास्त एव प्रीतिवर्धनाः   ॥13-101-043॥</td></tr>
<tr><td>दीपदाने प्रवक्ष्यामि फलयोगमनुत्तमम्। <br>यथा येन यदा चैव प्रदेया यादृशाश्च ते   ॥13-101-044॥</td></tr>
<tr><td>ज्योतिस्तेजः प्रकाशश्चाप्यूर्ध्वगं चापि वर्ण्यते। <br>प्रदानं तेजसां तस्मात्तेजो वर्धयते नृणाम्   ॥13-101-045॥</td></tr>
<tr><td>अन्धं तमस्तमिस्रं च दक्षिणायनमेव च। <br>उत्तरायणमेतस्माज्ज्योतिर्दानं प्रशस्यते   ॥13-101-046॥</td></tr>
<tr><td>यस्मादूर्ध्वगमेतत्तु तमसश्चैव भेषजम्। <br>तस्मादूर्ध्वगतेर्दाता भवेदिति विनिश्चयः   ॥13-101-047॥</td></tr>
<tr><td>देवास्तेजस्विनो यस्मात्प्रभावन्तः प्रकाशकाः। <br>तामसा राक्षसाश्चेति तस्माद्दीपः प्रदीयते   ॥13-101-048॥</td></tr>
<tr><td>आलोकदानाच्चक्षुष्मान्प्रभायुक्तो भवेन्नरः। <br>तान्दत्त्वा नोपहिंसेत न हरेन्नोपनाशयेत्   ॥13-101-049॥</td></tr>
<tr><td>दीपहर्ता भवेदन्धस्तमोगतिरसुप्रभः। <br>दीपप्रदः स्वर्गलोके दीपमाली विराजते   ॥13-101-050॥</td></tr>
<tr><td>हविषा प्रथमः कल्पो द्वितीयस्त्वौषधीरसैः। <br>वसामेदोस्थिनिर्यासैर्न कार्यः पुष्टिमिच्छता   ॥13-101-051॥</td></tr>
<tr><td>गिरिप्रपाते गहने चैत्यस्थाने चतुष्पथे। <br>दीपदाता भवेन्नित्यं य इच्छेद्भूतिमात्मनः   ॥13-101-052॥</td></tr>
<tr><td>कुलोद्द्योतो विशुद्धात्मा प्रकाशत्वं च गच्छति। <br>ज्योतिषां चैव सालोक्यं दीपदाता नरः सदा   ॥13-101-053॥</td></tr>
<tr><td>बलिकर्मसु वक्ष्यामि गुणान्कर्मफलोदयान्। <br>देवयक्षोरगनृणां भूतानामथ रक्षसाम्   ॥13-101-054॥</td></tr>
<tr><td>येषां नाग्रभुजो विप्रा देवतातिथिबालकाः। <br>राक्षसानेव तान्विद्धि निर्वषट्कारमङ्गलान्   ॥13-101-055॥</td></tr>
<tr><td>तस्मादग्रं प्रयच्छेत देवेभ्यः प्रतिपूजितम्। <br>शिरसा प्रणतश्चापि हरेद्बलिमतन्द्रितः   ॥13-101-056॥</td></tr>
<tr><td>गृह्या हि देवता नित्यमाशंसन्ति गृहात्सदा। <br>बाह्याश्चागन्तवो येऽन्ये यक्षराक्षसपन्नगाः   ॥13-101-057॥</td></tr>
<tr><td>इतो दत्तेन जीवन्ति देवताः पितरस्तथा। <br>ते प्रीताः प्रीणयन्त्येतानायुषा यशसा धनैः   ॥13-101-058॥</td></tr>
<tr><td>बलयः सह पुष्पैस्तु देवानामुपहारयेत्। <br>दधिद्रप्सयुताः पुण्याः सुगन्धाः प्रियदर्शनाः   ॥13-101-059॥</td></tr>
<tr><td>कार्या रुधिरमांसाढ्या बलयो यक्षरक्षसाम्। <br>सुरासवपुरस्कारा लाजोल्लेपनभूषिताः   ॥13-101-060॥</td></tr>
<tr><td>नागानां दयिता नित्यं पद्मोत्पलविमिश्रिताः। <br>तिलान्गुडसुसंपन्नान्भूतानामुपहारयेत्   ॥13-101-061॥</td></tr>
<tr><td>अग्रदाताग्रभोगी स्याद्बलवर्णसमन्वितः। <br>तस्मादग्रं प्रयच्छेत देवेभ्यः प्रतिपूजितम्   ॥13-101-062॥</td></tr>
<tr><td>ज्वलत्यहरहो वेश्म याश्चास्य गृहदेवताः। <br>ताः पूज्या भूतिकामेन प्रसृताग्रप्रदायिना   ॥13-101-063॥</td></tr>
<tr><td>इत्येतदसुरेन्द्राय काव्यः प्रोवाच भार्गवः। <br>सुवर्णाय मनुः प्राह सुवर्णो नारदाय च   ॥13-101-064॥</td></tr>
<tr><td>नारदोऽपि मयि प्राह गुणानेतान्महाद्युते। <br>त्वमप्येतद्विदित्वेह सर्वमाचर पुत्रक   ॥13-101-065॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>शतायुरुक्तः पुरुषः शतवीर्यश्च वैदिके। <br>कस्मान्म्रियन्ते पुरुषा बाला अपि पितामह   ॥13-107-001॥</td></tr>
<tr><td>आयुष्मान्केन भवति स्वल्पायुर्वापि मानवः। <br>केन वा लभते कीर्तिं केन वा लभते श्रियम्   ॥13-107-002॥</td></tr>
<tr><td>तपसा ब्रह्मचर्येण जपैर्होमैस्तथौषधैः। <br>जन्मना यदि वाचारात्तन्मे ब्रूहि पितामह   ॥13-107-003॥</td></tr>
<tr><td> भीष्म उवाच। <br>अत्र ते वर्तयिष्यामि यन्मां त्वमनुपृच्छसि। <br>अल्पायुर्येन भवति दीर्घायुर्वापि मानवः   ॥13-107-004॥</td></tr>
<tr><td>येन वा लभते कीर्तिं येन वा लभते श्रियम्। <br>यथा च वर्तन्पुरुषः श्रेयसा संप्रयुज्यते   ॥13-107-005॥</td></tr>
<tr><td>आचाराल्लभते ह्यायुराचाराल्लभते श्रियम्। <br>आचारात्कीर्तिमाप्नोति पुरुषः प्रेत्य चेह च   ॥13-107-006॥</td></tr>
<tr><td>दुराचारो हि पुरुषो नेहायुर्विन्दते महत्। <br>त्रसन्ति यस्माद्भूतानि तथा परिभवन्ति च   ॥13-107-007॥</td></tr>
<tr><td>तस्मात्कुर्यादिहाचारं य इच्छेद्भूतिमात्मनः। <br>अपि पापशरीरस्य आचारो हन्त्यलक्षणम्   ॥13-107-008॥</td></tr>
<tr><td>आचारलक्षणो धर्मः सन्तश्चाचारलक्षणाः। <br>साधूनां च यथा वृत्तमेतदाचारलक्षणम्   ॥13-107-009॥</td></tr>
<tr><td>अप्यदृष्टं श्रुतं वापि पुरुषं धर्मचारिणम्। <br>भूतिकर्माणि कुर्वाणं तं जनाः कुर्वते प्रियम्   ॥13-107-010॥</td></tr>
<tr><td>ये नास्तिका निष्क्रियाश्च गुरुशास्त्रातिलङ्घिनः। <br>अधर्मज्ञा दुराचारास्ते भवन्ति गतायुषः   ॥13-107-011॥</td></tr>
<tr><td>विशीला भिन्नमर्यादा नित्यं संकीर्णमैथुनाः। <br>अल्पायुषो भवन्तीह नरा निरयगामिनः   ॥13-107-012॥</td></tr>
<tr><td>सर्वलक्षणहीनोऽपि समुदाचारवान्नरः। <br>श्रद्दधानोऽनसूयश्च शतं वर्षाणि जीवति   ॥13-107-013॥</td></tr>
<tr><td>अक्रोधनः सत्यवादी भूतानामविहिंसकः। <br>अनसूयुरजिह्मश्च शतं वर्षाणि जीवति   ॥13-107-014॥</td></tr>
<tr><td>लोष्टमर्दी तृणच्छेदी नखखादी च यो नरः। <br>नित्योच्छिष्टः संकुसुको नेहायुर्विन्दते महत्   ॥13-107-015॥</td></tr>
<tr><td>ब्राह्मे मुहूर्ते बुध्येत धर्मार्थौ चानुचिन्तयेत्। <br>उत्थायाचम्य तिष्ठेत पूर्वां संध्यां कृताञ्जलिः   ॥13-107-016॥</td></tr>
<tr><td>एवमेवापरां संध्यां समुपासीत वाग्यतः। <br>नेक्षेतादित्यमुद्यन्तं नास्तं यान्तं कदाचन   ॥13-107-017॥</td></tr>
<tr><td>ऋषयो दीर्घसंध्यत्वाद्दीर्घमायुरवाप्नुवन्। <br>तस्मात्तिष्ठेत्सदा पूर्वां पश्चिमां चैव वाग्यतः   ॥13-107-018॥</td></tr>
<tr><td>ये च पूर्वामुपासन्ते द्विजाः संध्यां न पश्चिमाम्। <br>सर्वांस्तान्धार्मिको राजा शूद्रकर्माणि कारयेत्   ॥13-107-019॥</td></tr>
<tr><td>परदारा न गन्तव्याः सर्ववर्णेषु कर्हिचित्। <br>न हीदृशमनायुष्यं लोके किंचन विद्यते। <br>यादृशं पुरुषस्येह परदारोपसेवनम्   ॥13-107-020॥</td></tr>
<tr><td>प्रसाधनं च केशानामञ्जनं दन्तधावनम्। <br>पूर्वाह्ण एव कुर्वीत देवतानां च पूजनम्   ॥13-107-021॥</td></tr>
<tr><td>पुरीषमूत्रे नोदीक्षेन्नाधितिष्ठेत्कदाचन। <br>उदक्यया च संभाषां न कुर्वीत कदाचन   ॥13-107-022॥</td></tr>
<tr><td>नोत्सृजेत पुरीषं च क्षेत्रे ग्रामस्य चान्तिके। <br>उभे मूत्रपुरीषे तु नाप्सु कुर्यात्कदाचन   ॥13-107-023॥</td></tr>
<tr><td>प्राङ्मुखो नित्यमश्नीयाद्वाग्यतोऽन्नमकुत्सयन्। <br>प्रस्कन्दयेच्च मनसा भुक्त्वा चाग्निमुपस्पृशेत्   ॥13-107-024॥</td></tr>
<tr><td>आयुष्यं प्राङ्मुखो भुङ्क्ते यशस्यं दक्षिणामुखः। <br>धन्यं पश्चान्मुखो भुङ्क्ते ऋतं भुङ्क्ते उदङ्मुखः   ॥13-107-025॥</td></tr>
<tr><td>नाधितिष्ठेत्तुषाञ्जातु केशभस्मकपालिकाः। <br>अन्यस्य चाप्युपस्थानं दूरतः परिवर्जयेत्   ॥13-107-026॥</td></tr>
<tr><td>शान्तिहोमांश्च कुर्वीत सावित्राणि च कारयेत्। <br>निषण्णश्चापि खादेत न तु गच्छन्कथंचन   ॥13-107-027॥</td></tr>
<tr><td>मूत्रं न तिष्ठता कार्यं न भस्मनि न गोव्रजे   ॥13-107-028॥</td></tr>
<tr><td>आर्द्रपादस्तु भुञ्जीत नार्द्रपादस्तु संविशेत्। <br>आर्द्रपादस्तु भुञ्जानो वर्षाणां जीवते शतम्   ॥13-107-029॥</td></tr>
<tr><td>त्रीणि तेजांसि नोच्छिष्ट आलभेत कदाचन। <br>अग्निं गां ब्राह्मणं चैव तथास्यायुर्न रिष्यते   ॥13-107-030॥</td></tr>
<tr><td>त्रीणि तेजांसि नोच्छिष्ट उदीक्षेत कदाचन। <br>सूर्याचन्द्रमसौ चैव नक्षत्राणि च सर्वशः   ॥13-107-031॥</td></tr>
<tr><td>ऊर्ध्वं प्राणा ह्युत्क्रामन्ति यूनः स्थविर आयति। <br>प्रत्युत्थानाभिवादाभ्यां पुनस्तान्प्रतिपद्यते   ॥13-107-032॥</td></tr>
<tr><td>अभिवादयेत वृद्धांश्च आसनं चैव दापयेत्। <br>कृताञ्जलिरुपासीत गच्छन्तं पृष्ठतोऽन्वियात्   ॥13-107-033॥</td></tr>
<tr><td>न चासीतासने भिन्ने भिन्नं कांस्यं च वर्जयेत्। <br>नैकवस्त्रेण भोक्तव्यं न नग्नः स्नातुमर्हति। <br>स्वप्तव्यं नैव नग्नेन न चोच्छिष्टोऽपि संविशेत्   ॥13-107-034॥</td></tr>
<tr><td>उच्छिष्टो न स्पृशेच्छीर्षं सर्वे प्राणास्तदाश्रयाः। <br>केशग्रहान्प्रहारांश्च शिरस्येतान्विवर्जयेत्   ॥13-107-035॥</td></tr>
<tr><td>न पाणिभ्यामुभाभ्यां च कण्डूयेज्जातु वै शिरः। <br>न चाभीक्ष्णं शिरः स्नायात्तथास्यायुर्न रिष्यते   ॥13-107-036॥</td></tr>
<tr><td>शिरःस्नातश्च तैलेन नाङ्गं किंचिदुपस्पृशेत्। <br>तिलपिष्टं न चाश्नीयात्तथायुर्विन्दते महत्   ॥13-107-037॥</td></tr>
<tr><td>नाध्यापयेत्तथोच्छिष्टो नाधीयीत कदाचन। <br>वाते च पूतिगन्धे च मनसापि न चिन्तयेत्   ॥13-107-038॥</td></tr>
<tr><td>अत्र गाथा यमोद्गीताः कीर्तयन्ति पुराविदः। <br>आयुरस्य निकृन्तामि प्रजामस्याददे तथा   ॥13-107-039॥</td></tr>
<tr><td>य उच्छिष्टः प्रवदति स्वाध्यायं चाधिगच्छति। <br>यश्चानध्यायकालेऽपि मोहादभ्यस्यति द्विजः। <br>तस्माद्युक्तोऽप्यनध्याये नाधीयीत कदाचन   ॥13-107-040॥</td></tr>
<tr><td>प्रत्यादित्यं प्रत्यनिलं प्रति गां च प्रति द्विजान्। <br>ये मेहन्ति च पन्थानं ते भवन्ति गतायुषः   ॥13-107-041॥</td></tr>
<tr><td>उभे मूत्रपुरीषे तु दिवा कुर्यादुदङ्मुखः। <br>दक्षिणाभिमुखो रात्रौ तथास्यायुर्न रिष्यते   ॥13-107-042॥</td></tr>
<tr><td>त्रीन्कृशान्नावजानीयाद्दीर्घमायुर्जिजीविषुः। <br>ब्राह्मणं क्षत्रियं सर्पं सर्वे ह्याशीविषास्त्रयः   ॥13-107-043॥</td></tr>
<tr><td>दहत्याशीविषः क्रुद्धो यावत्पश्यति चक्षुषा। <br>क्षत्रियोऽपि दहेत्क्रुद्धो यावत्स्पृशति तेजसा   ॥13-107-044॥</td></tr>
<tr><td>ब्राह्मणस्तु कुलं हन्याद्ध्यानेनावेक्षितेन च। <br>तस्मादेतत्त्रयं यत्नादुपसेवेत पण्डितः   ॥13-107-045॥</td></tr>
<tr><td>गुरुणा वैरनिर्बन्धो न कर्तव्यः कदाचन। <br>अनुमान्यः प्रसाद्यश्च गुरुः क्रुद्धो युधिष्ठिर   ॥13-107-046॥</td></tr>
<tr><td>सम्यङ्मिथ्याप्रवृत्तेऽपि वर्तितव्यं गुराविह। <br>गुरुनिन्दा दहत्यायुर्मनुष्याणां न संशयः   ॥13-107-047॥</td></tr>
<tr><td>दूरादावसथान्मूत्रं दूरात्पादावसेचनम्। <br>उच्छिष्टोत्सर्जनं चैव दूरे कार्यं हितैषिणा   ॥13-107-048॥</td></tr>
<tr><td>नातिकल्पं नातिसायं न च मध्यंदिने स्थिते। <br>नाज्ञातैः सह गच्छेत नैको न वृषलैः सह   ॥13-107-049॥</td></tr>
<tr><td>पन्था देयो ब्राह्मणाय गोभ्यो राजभ्य एव च। <br>वृद्धाय भारतप्ताय गर्भिण्यै दुर्बलाय च   ॥13-107-050॥</td></tr>
<tr><td>प्रदक्षिणं च कुर्वीत परिज्ञातान्वनस्पतीन्। <br>चतुष्पथान्प्रकुर्वीत सर्वानेव प्रदक्षिणान्   ॥13-107-051॥</td></tr>
<tr><td>मध्यंदिने निशाकाले मध्यरात्रे च सर्वदा। <br>चतुष्पथान्न सेवेत उभे संध्ये तथैव च   ॥13-107-052॥</td></tr>
<tr><td>उपानहौ च वस्त्रं च धृतमन्यैर्न धारयेत्। <br>ब्रह्मचारी च नित्यं स्यात्पादं पादेन नाक्रमेत्   ॥13-107-053॥</td></tr>
<tr><td>अमावास्यां पौर्णमास्यां चतुर्दश्यां च सर्वशः। <br>अष्टम्यां सर्वपक्षाणां ब्रह्मचारी सदा भवेत्   ॥13-107-054॥</td></tr>
<tr><td>वृथा मांसं न खादेत पृष्ठमांसं तथैव च। <br>आक्रोशं परिवादं च पैशुन्यं च विवर्जयेत्   ॥13-107-055॥</td></tr>
<tr><td>नारुंतुदः स्यान्न नृशंसवादी; न हीनतः परमभ्याददीत। <br>ययास्य वाचा पर उद्विजेत; न तां वदेद्रुशतीं पापलोक्याम्   ॥13-107-056॥</td></tr>
<tr><td>वाक्सायका वदनान्निष्पतन्ति; यैराहतः शोचति रात्र्यहानि। <br>परस्य नामर्मसु ते पतन्ति; तान्पण्डितो नावसृजेत्परेषु   ॥13-107-057॥</td></tr>
<tr><td>रोहते सायकैर्विद्धं वनं परशुना हतम्। <br>वाचा दुरुक्तं बीभत्सं न संरोहति वाक्क्षतम्   ॥13-107-058॥</td></tr>
<tr><td>हीनाङ्गानतिरिक्ताङ्गान्विद्याहीनान्वयोधिकान्। <br>रूपद्रविणहीनांश्च सत्त्वहीनांश्च नाक्षिपेत्   ॥13-107-059॥</td></tr>
<tr><td>नास्तिक्यं वेदनिन्दां च देवतानां च कुत्सनम्। <br>द्वेषस्तम्भाभिमानांश्च तैक्ष्ण्यं च परिवर्जयेत्   ॥13-107-060॥</td></tr>
<tr><td>परस्य दण्डं नोद्यच्छेत्क्रोद्धो नैनं निपातयेत्। <br>अन्यत्र पुत्राच्छिष्याद्वा शिक्षार्थं ताडनं स्मृतम्   ॥13-107-061॥</td></tr>
<tr><td>न ब्राह्मणान्परिवदेन्नक्षत्राणि न निर्दिशेत्। <br>तिथिं पक्षस्य न ब्रूयात्तथास्यायुर्न रिष्यते   ॥13-107-062॥</td></tr>
<tr><td>कृत्वा मूत्रपुरीषे तु रथ्यामाक्रम्य वा पुनः। <br>पादप्रक्षालनं कुर्यात्स्वाध्याये भोजने तथा   ॥13-107-063॥</td></tr>
<tr><td>त्रीणि देवाः पवित्राणि ब्राह्मणानामकल्पयन्। <br>अदृष्टमद्भिर्निर्णिक्तं यच्च वाचा प्रशस्यते   ॥13-107-064॥</td></tr>
<tr><td>संयावं कृसरं मांसं शष्कुली पायसं तथा। <br>आत्मार्थं न प्रकर्तव्यं देवार्थं तु प्रकल्पयेत्   ॥13-107-065॥</td></tr>
<tr><td>नित्यमग्निं परिचरेद्भिक्षां दद्याच्च नित्यदा। <br>वाग्यतो दन्तकाष्ठं च नित्यमेव समाचरेत्। <br>न चाभ्युदितशायी स्यात्प्रायश्चित्ती तथा भवेत्   ॥13-107-066॥</td></tr>
<tr><td>मातापितरमुत्थाय पूर्वमेवाभिवादयेत्। <br>आचार्यमथ वाप्येनं तथायुर्विन्दते महत्   ॥13-107-067॥</td></tr>
<tr><td>वर्जयेद्दन्तकाष्ठानि वर्जनीयानि नित्यशः। <br>भक्षयेच्छास्त्रदृष्टानि पर्वस्वपि च वर्जयेत्   ॥13-107-068॥</td></tr>
<tr><td>उदङ्मुखश्च सततं शौचं कुर्यात्समाहितः   ॥13-107-069॥</td></tr>
<tr><td>अकृत्वा देवतापूजां नान्यं गच्छेत्कदाचन। <br>अन्यत्र तु गुरुं वृद्धं धार्मिकं वा विचक्षणम्   ॥13-107-070॥</td></tr>
<tr><td>अवलोक्यो न चादर्शो मलिनो बुद्धिमत्तरैः। <br>न चाज्ञातां स्त्रियं गच्छेद्गर्भिणीं वा कदाचन   ॥13-107-071॥</td></tr>
<tr><td>उदक्शिरा न स्वपेत तथा प्रत्यक्शिरा न च। <br>प्राक्शिरास्तु स्वपेद्विद्वानथ वा दक्षिणाशिराः   ॥13-107-072॥</td></tr>
<tr><td>न भग्ने नावदीर्णे वा शयने प्रस्वपेत च। <br>नान्तर्धाने न संयुक्ते न च तिर्यक्कदाचन   ॥13-107-073॥</td></tr>
<tr><td>न नग्नः कर्हिचित्स्नायान्न निशायां कदाचन। <br>स्नात्वा च नावमृज्येत गात्राणि सुविचक्षणः   ॥13-107-074॥</td></tr>
<tr><td>न चानुलिम्पेदस्नात्वा स्नात्वा वासो न निर्धुनेत्। <br>आर्द्र एव तु वासांसि नित्यं सेवेत मानवः। <br>स्रजश्च नावकर्षेत न बहिर्धारयेत च   ॥13-107-075॥</td></tr>
<tr><td>रक्तमाल्यं न धार्यं स्याच्छुक्लं धार्यं तु पण्डितैः। <br>वर्जयित्वा तु कमलं तथा कुवलयं विभो   ॥13-107-076॥</td></tr>
<tr><td>रक्तं शिरसि धार्यं तु तथा वानेयमित्यपि। <br>काञ्चनी चैव या माला न सा दुष्यति कर्हिचित्। <br>स्नातस्य वर्णकं नित्यमार्द्रं दद्याद्विशां पते   ॥13-107-077॥</td></tr>
<tr><td>विपर्ययं न कुर्वीत वाससो बुद्धिमान्नरः। <br>तथा नान्यधृतं धार्यं न चापदशमेव च   ॥13-107-078॥</td></tr>
<tr><td>अन्यदेव भवेद्वासः शयनीये नरोत्तम। <br>अन्यद्रथ्यासु देवानामर्चायामन्यदेव हि   ॥13-107-079॥</td></tr>
<tr><td>प्रियङ्गुचन्दनाभ्यां च बिल्वेन तगरेण च। <br>पृथगेवानुलिम्पेत केसरेण च बुद्धिमान्   ॥13-107-080॥</td></tr>
<tr><td>उपवासं च कुर्वीत स्नातः शुचिरलंकृतः। <br>पर्वकालेषु सर्वेषु ब्रह्मचारी सदा भवेत्   ॥13-107-081॥</td></tr>
<tr><td>नालीढया परिहतं भक्षयीत कदाचन। <br>तथा नोद्धृतसाराणि प्रेक्षतां नाप्रदाय च   ॥13-107-082॥</td></tr>
<tr><td>न संनिकृष्टो मेधावी नाशुचिर्न च सत्सु च। <br>प्रतिषिद्धान्न धर्मेषु भक्षान्भुञ्जीत पृष्ठतः   ॥13-107-083॥</td></tr>
<tr><td>पिप्पलं च वटं चैव शणशाकं तथैव च। <br>उदुम्बरं न खादेच्च भवार्थी पुरुषोत्तमः   ॥13-107-084॥</td></tr>
<tr><td>आजं गव्यं च यन्मांसं मायूरं चैव वर्जयेत्। <br>वर्जयेच्छुष्कमांसं च तथा पर्युषितं च यत्   ॥13-107-085॥</td></tr>
<tr><td>न पाणौ लवणं विद्वान्प्राश्नीयान्न च रात्रिषु। <br>दधिसक्तून्न भुञ्जीत वृथामांसं च वर्जयेत्   ॥13-107-086॥</td></tr>
<tr><td>वालेन तु न भुञ्जीत परश्राद्धं तथैव च। <br>सायं प्रातश्च भुञ्जीत नान्तराले समाहितः   ॥13-107-087॥</td></tr>
<tr><td>वाग्यतो नैकवस्त्रश्च नासंविष्टः कदाचन। <br>भूमौ सदैव नाश्नीयान्नानासीनो न शब्दवत्   ॥13-107-088॥</td></tr>
<tr><td>तोयपूर्वं प्रदायान्नमतिथिभ्यो विशां पते। <br>पश्चाद्भुञ्जीत मेधावी न चाप्यन्यमना नरः   ॥13-107-089॥</td></tr>
<tr><td>समानमेकपङ्क्त्यां तु भोज्यमन्नं नरेश्वर। <br>विषं हालाहलं भुङ्क्ते योऽप्रदाय सुहृज्जने   ॥13-107-090॥</td></tr>
<tr><td>पानीयं पायसं सर्पिर्दधिसक्तुमधून्यपि। <br>निरस्य शेषमेतेषां न प्रदेयं तु कस्यचित्   ॥13-107-091॥</td></tr>
<tr><td>भुञ्जानो मनुजव्याघ्र नैव शङ्कां समाचरेत्। <br>दधि चाप्यनुपानं वै न कर्तव्यं भवार्थिना   ॥13-107-092॥</td></tr>
<tr><td>आचम्य चैव हस्तेन परिस्राव्य तथोदकम्। <br>अङ्गुष्ठं चरणस्याथ दक्षिणस्यावसेचयेत्   ॥13-107-093॥</td></tr>
<tr><td>पाणिं मूर्ध्नि समाधाय स्पृष्ट्वा चाग्निं समाहितः। <br>ज्ञातिश्रैष्ठ्यमवाप्नोति प्रयोगकुशलो नरः   ॥13-107-094॥</td></tr>
<tr><td>अद्भिः प्राणान्समालभ्य नाभिं पाणितलेन च। <br>स्पृशंश्चैव प्रतिष्ठेत न चाप्यार्द्रेण पाणिना   ॥13-107-095॥</td></tr>
<tr><td>अङ्गुष्ठस्यान्तराले च ब्राह्मं तीर्थमुदाहृतम्। <br>कनिष्ठिकायाः पश्चात्तु देवतीर्थमिहोच्यते   ॥13-107-096॥</td></tr>
<tr><td>अङ्गुष्ठस्य च यन्मध्यं प्रदेशिन्याश्च भारत। <br>तेन पित्र्याणि कुर्वीत स्पृष्ट्वापो न्यायतस्तथा   ॥13-107-097॥</td></tr>
<tr><td>परापवादं न ब्रूयान्नाप्रियं च कदाचन। <br>न मन्युः कश्चिदुत्पाद्यः पुरुषेण भवार्थिना   ॥13-107-098॥</td></tr>
<tr><td>पतितैस्तु कथां नेच्छेद्दर्शनं चापि वर्जयेत्। <br>संसर्गं च न गच्छेत तथायुर्विन्दते महत्   ॥13-107-099॥</td></tr>
<tr><td>न दिवा मैथुनं गच्छेन्न कन्यां न च बन्धकीम्। <br>न चास्नातां स्त्रियं गच्छेत्तथायुर्विन्दते महत्   ॥13-107-100॥</td></tr>
<tr><td>स्वे स्वे तीर्थे समाचम्य कार्ये समुपकल्पिते। <br>त्रिः पीत्वापो द्विः प्रमृज्य कृतशौचो भवेन्नरः   ॥13-107-101॥</td></tr>
<tr><td>इन्द्रियाणि सकृत्स्पृश्य त्रिरभ्युक्ष्य च मानवः। <br>कुर्वीत पित्र्यं दैवं च वेददृष्टेन कर्मणा   ॥13-107-102॥</td></tr>
<tr><td>ब्राह्मणार्थे च यच्छौचं तच्च मे शृणु कौरव। <br>प्रवृत्तं च हितं चोक्त्वा भोजनाद्यन्तयोस्तथा   ॥13-107-103॥</td></tr>
<tr><td>सर्वशौचेषु ब्राह्मेण तीर्थेन समुपस्पृशेत्। <br>निष्ठीव्य तु तथा क्षुत्वा स्पृश्यापो हि शुचिर्भवेत्   ॥13-107-104॥</td></tr>
<tr><td>वृद्धो ज्ञातिस्तथा मित्रं दरिद्रो यो भवेदपि। <br>गृहे वासयितव्यास्ते धन्यमायुष्यमेव च   ॥13-107-105॥</td></tr>
<tr><td>गृहे पारावता धन्याः शुकाश्च सहसारिकाः। <br>गृहेष्वेते न पापाय तथा वै तैलपायिकाः   ॥13-107-106॥</td></tr>
<tr><td>उद्दीपकाश्च गृध्राश्च कपोता भ्रमरास्तथा। <br>निविशेयुर्यदा तत्र शान्तिमेव तदाचरेत्   ॥13-107-107॥</td></tr>
<tr><td>अमङ्गल्यानि चैतानि तथाक्रोशो महात्मनाम्। <br>महात्मनां च गुह्यानि न वक्तव्यानि कर्हिचित्   ॥13-107-108॥</td></tr>
<tr><td>अगम्याश्च न गच्छेत राजपत्नीः सखीस्तथा। <br>वैद्यानां बालवृद्धानां भृत्यानां च युधिष्ठिर   ॥13-107-109॥</td></tr>
<tr><td>बन्धूनां ब्राह्मणानां च तथा शारणिकस्य च। <br>संबन्धिनां च राजेन्द्र तथायुर्विन्दते महत्   ॥13-107-110॥</td></tr>
<tr><td>ब्राह्मणस्थपतिभ्यां च निर्मितं यन्निवेशनम्। <br>तदावसेत्सदा प्राज्ञो भवार्थी मनुजेश्वर   ॥13-107-111॥</td></tr>
<tr><td>संध्यायां न स्वपेद्राजन्विद्यां न च समाचरेत्। <br>न भुञ्जीत च मेधावी तथायुर्विन्दते महत्   ॥13-107-112॥</td></tr>
<tr><td>नक्तं न कुर्यात्पित्र्याणि भुक्त्वा चैव प्रसाधनम्। <br>पानीयस्य क्रिया नक्तं न कार्या भूतिमिच्छता   ॥13-107-113॥</td></tr>
<tr><td>वर्जनीयाश्च वै नित्यं सक्तवो निशि भारत। <br>शेषाणि चावदातानि पानीयं चैव भोजने   ॥13-107-114॥</td></tr>
<tr><td>सौहित्यं च न कर्तव्यं रात्रौ नैव समाचरेत्। <br>द्विजच्छेदं न कुर्वीत भुक्त्वा न च समाचरेत्   ॥13-107-115॥</td></tr>
<tr><td>महाकुलप्रसूतां च प्रशस्तां लक्षणैस्तथा। <br>वयःस्थां च महाप्राज्ञ कन्यामावोढुमर्हति   ॥13-107-116॥</td></tr>
<tr><td>अपत्यमुत्पाद्य ततः प्रतिष्ठाप्य कुलं तथा। <br>पुत्राः प्रदेया ज्ञानेषु कुलधर्मेषु भारत   ॥13-107-117॥</td></tr>
<tr><td>कन्या चोत्पाद्य दातव्या कुलपुत्राय धीमते। <br>पुत्रा निवेश्याश्च कुलाद्भृत्या लभ्याश्च भारत   ॥13-107-118॥</td></tr>
<tr><td>शिरःस्नातोऽथ कुर्वीत दैवं पित्र्यमथापि च। <br>नक्षत्रे न च कुर्वीत यस्मिञ्जातो भवेन्नरः। <br>न प्रोष्ठपदयोः कार्यं तथाग्नेये च भारत   ॥13-107-119॥</td></tr>
<tr><td>दारुणेषु च सर्वेषु प्रत्यहं च विवर्जयेत्। <br>ज्योतिषे यानि चोक्तानि तानि सर्वाणि वर्जयेत्   ॥13-107-120॥</td></tr>
<tr><td>प्राङ्मुखः श्मश्रुकर्माणि कारयेत समाहितः। <br>उदङ्मुखो वा राजेन्द्र तथायुर्विन्दते महत्   ॥13-107-121॥</td></tr>
<tr><td>परिवादं न च ब्रूयात्परेषामात्मनस्तथा। <br>परिवादो न धर्माय प्रोच्यते भरतर्षभ   ॥13-107-122॥</td></tr>
<tr><td>वर्जयेद्व्यङ्गिनीं नारीं तथा कन्यां नरोत्तम। <br>समार्षां व्यङ्गितां चैव मातुः स्वकुलजां तथा   ॥13-107-123॥</td></tr>
<tr><td>वृद्धां प्रव्रजितां चैव तथैव च पतिव्रताम्। <br>तथातिकृष्णवर्णां च वर्णोत्कृष्टां च वर्जयेत्   ॥13-107-124॥</td></tr>
<tr><td>अयोनिं च वियोनिं च न गच्छेत विचक्षणः। <br>पिङ्गलां कुष्ठिनीं नारीं न त्वमावोढुमर्हसि   ॥13-107-125॥</td></tr>
<tr><td>अपस्मारिकुले जातां निहीनां चैव वर्जयेत्। <br>श्वित्रिणां च कुले जातां त्रयाणां मनुजेश्वर   ॥13-107-126॥</td></tr>
<tr><td>लक्षणैरन्विता या च प्रशस्ता या च लक्षणैः। <br>मनोज्ञा दर्शनीया च तां भवान्वोढुमर्हति   ॥13-107-127॥</td></tr>
<tr><td>महाकुले निवेष्टव्यं सदृशे वा युधिष्ठिर। <br>अवरा पतिता चैव न ग्राह्या भूतिमिच्छता   ॥13-107-128॥</td></tr>
<tr><td>अग्नीनुत्पाद्य यत्नेन क्रियाः सुविहिताश्च याः। <br>वेदेषु ब्राह्मणैः प्रोक्तास्ताश्च सर्वाः समाचरेत्   ॥13-107-129॥</td></tr>
<tr><td>न चेर्ष्या स्त्रीषु कर्तव्या दारा रक्ष्याश्च सर्वशः। <br>अनायुष्या भवेदीर्ष्या तस्मादीर्ष्यां विवर्जयेत्   ॥13-107-130॥</td></tr>
<tr><td>अनायुष्यो दिवास्वप्नस्तथाभ्युदितशायिता। <br>प्रातर्निशायां च तथा ये चोच्छिष्टाः स्वपन्ति वै   ॥13-107-131॥</td></tr>
<tr><td>पारदार्यमनायुष्यं नापितोच्छिष्टता तथा। <br>यत्नतो वै न कर्तव्यमभ्यासश्चैव भारत   ॥13-107-132॥</td></tr>
<tr><td>संध्यां न भुञ्जेन्न स्नायान्न पुरीषं समुत्सृजेत्। <br>प्रयतश्च भवेत्तस्यां न च किंचित्समाचरेत्   ॥13-107-133॥</td></tr>
<tr><td>ब्राह्मणान्पूजयेच्चापि तथा स्नात्वा नराधिप। <br>देवांश्च प्रणमेत्स्नातो गुरूंश्चाप्यभिवादयेत्   ॥13-107-134॥</td></tr>
<tr><td>अनिमन्त्रितो न गच्छेत यज्ञं गच्छेत्तु दर्शकः। <br>अनिमन्त्रिते ह्यनायुष्यं गमनं तत्र भारत   ॥13-107-135॥</td></tr>
<tr><td>न चैकेन परिव्राज्यं न गन्तव्यं तथा निशि। <br>अनागतायां संध्यायां पश्चिमायां गृहे वसेत्   ॥13-107-136॥</td></tr>
<tr><td>मातुः पितुर्गुरूणां च कार्यमेवानुशासनम्। <br>हितं वाप्यहितं वापि न विचार्यं नरर्षभ   ॥13-107-137॥</td></tr>
<tr><td>धनुर्वेदे च वेदे च यत्नः कार्यो नराधिप। <br>हस्तिपृष्ठेऽश्वपृष्ठे च रथचर्यासु चैव ह। <br>यत्नवान्भव राजेन्द्र यत्नवान्सुखमेधते   ॥13-107-138॥</td></tr>
<tr><td>अप्रधृष्यश्च शत्रूणां भृत्यानां स्वजनस्य च। <br>प्रजापालनयुक्तश्च न क्षतिं लभते क्वचित्   ॥13-107-139॥</td></tr>
<tr><td>युक्तिशास्त्रं च ते ज्ञेयं शब्दशास्त्रं च भारत। <br>गन्धर्वशास्त्रं च कलाः परिज्ञेया नराधिप   ॥13-107-140॥</td></tr>
<tr><td>पुराणमितिहासाश्च तथाख्यानानि यानि च। <br>महात्मनां च चरितं श्रोतव्यं नित्यमेव ते   ॥13-107-141॥</td></tr>
<tr><td>पत्नीं रजस्वलां चैव नाभिगच्छेन्न चाह्वयेत्। <br>स्नातां चतुर्थे दिवसे रात्रौ गच्छेद्विचक्षणः   ॥13-107-142॥</td></tr>
<tr><td>पञ्चमे दिवसे नारी षष्ठेऽहनि पुमान्भवेत्। <br>एतेन विधिना पत्नीमुपगच्छेत पण्डितः   ॥13-107-143॥</td></tr>
<tr><td>ज्ञातिसंबन्धिमित्राणि पूजनीयानि नित्यशः। <br>यष्टव्यं च यथाशक्ति यज्ञैर्विविधदक्षिणैः। <br>अतऊर्ध्वमरण्यं च सेवितव्यं नराधिप   ॥13-107-144॥</td></tr>
<tr><td>एष ते लक्षणोद्देश आयुष्याणां प्रकीर्तितः। <br>शेषस्त्रैविद्यवृद्धेभ्यः प्रत्याहार्यो युधिष्ठिर   ॥13-107-145॥</td></tr>
<tr><td>आचारो भूतिजनन आचारः कीर्तिवर्धनः। <br>आचाराद्वर्धते ह्यायुराचारो हन्त्यलक्षणम्   ॥13-107-146॥</td></tr>
<tr><td>आगमानां हि सर्वेषामाचारः श्रेष्ठ उच्यते। <br>आचारप्रभवो धर्मो धर्मादायुर्विवर्धते   ॥13-107-147॥</td></tr>
<tr><td>एतद्यशस्यमायुष्यं स्वर्ग्यं स्वस्त्ययनं महत्। <br>अनुकम्पता सर्ववर्णान्ब्रह्मणा समुदाहृतम्   ॥13-107-148॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>ब्रूहि ब्राह्मणपूजायां व्युष्टिं त्वं मधुसूदन। <br>वेत्ता त्वमस्य चार्थस्य वेद त्वां हि पितामहः   ॥13-144-001॥</td></tr>
<tr><td> वासुदेव उवाच। <br>शृणुष्वावहितो राजन्द्विजानां भरतर्षभ। <br>यथातत्त्वेन वदतो गुणान्मे कुरुसत्तम   ॥13-144-002॥</td></tr>
<tr><td>प्रद्युम्नः परिपप्रच्छ ब्राह्मणैः परिकोपितः। <br>किं फलं ब्राह्मणेष्वस्ति पूजायां मधुसूदन। <br>ईश्वरस्य सतस्तस्य इह चैव परत्र च   ॥13-144-003॥</td></tr>
<tr><td>सदा द्विजातीन्संपूज्य किं फलं तत्र मानद। <br>एतद्ब्रूहि पितः सर्वं सुमहान्संशयोऽत्र मे   ॥13-144-004॥</td></tr>
<tr><td>इत्युक्तवचनस्तेन प्रद्युम्नेन तदा त्वहम्। <br>प्रत्यब्रुवं महाराज यत्तच्छृणु समाहितः   ॥13-144-005॥</td></tr>
<tr><td>व्युष्टिं ब्राह्मणपूजायां रौक्मिणेय निबोध मे। <br>एते हि सोमराजान ईश्वराः सुखदुःखयोः   ॥13-144-006॥</td></tr>
<tr><td>अस्मिँल्लोके रौक्मिणेय तथामुष्मिंश्च पुत्रक। <br>ब्राह्मणप्रमुखं सौख्यं न मेऽत्रास्ति विचारणा   ॥13-144-007॥</td></tr>
<tr><td>ब्राह्मणप्रमुखं वीर्यमायुः कीर्तिर्यशो बलम्। <br>लोका लोकेश्वराश्चैव सर्वे ब्राह्मणपूर्वकाः   ॥13-144-008॥</td></tr>
<tr><td>तत्कथं नाद्रियेयं वै ईश्वरोऽस्मीति पुत्रक। <br>मा ते मन्युर्महाबाहो भवत्वत्र द्विजान्प्रति   ॥13-144-009॥</td></tr>
<tr><td>ब्राह्मणो हि महद्भूतमस्मिँल्लोके परत्र च। <br>भस्म कुर्युर्जगदिदं क्रुद्धाः प्रत्यक्षदर्शिनः   ॥13-144-010॥</td></tr>
<tr><td>अन्यानपि सृजेयुश्च लोकाँल्लोकेश्वरांस्तथा। <br>कथं तेषु न वर्तेय सम्यग्ज्ञानात्सुतेजसः   ॥13-144-011॥</td></tr>
<tr><td>अवसन्मद्गृहे तात ब्राह्मणो हरिपिङ्गलः। <br>चीरवासा बिल्वदण्डी दीर्घश्मश्रुनखादिमान्। <br>दीर्घेभ्यश्च मनुष्येभ्यः प्रमाणादधिको भुवि   ॥13-144-012॥</td></tr>
<tr><td>स स्म संचरते लोकान्ये दिव्या ये च मानुषाः। <br>इमा गाथा गायमानश्चत्वरेषु सभासु च   ॥13-144-013॥</td></tr>
<tr><td>दुर्वाससं वासयेत्को ब्राह्मणं सत्कृतं गृहे। <br>परिभाषां च मे श्रुत्वा को नु दद्यात्प्रतिश्रयम्। <br>यो मां कश्चिद्वासयेत न स मां कोपयेदिह   ॥13-144-014॥</td></tr>
<tr><td>तं स्म नाद्रियते कश्चित्ततोऽहं तमवासयम्   ॥13-144-015॥</td></tr>
<tr><td>स स्म भुङ्क्ते सहस्राणां बहूनामन्नमेकदा। <br>एकदा स्माल्पकं भुङ्क्ते न वैति च पुनर्गृहान्   ॥13-144-016॥</td></tr>
<tr><td>अकस्माच्च प्रहसति तथाकस्मात्प्ररोदिति। <br>न चास्य वयसा तुल्यः पृथिव्यामभवत्तदा   ॥13-144-017॥</td></tr>
<tr><td>सोऽस्मदावसथं गत्वा शय्याश्चास्तरणानि च। <br>कन्याश्चालंकृता दग्ध्वा ततो व्यपगतः स्वयम्   ॥13-144-018॥</td></tr>
<tr><td>अथ मामब्रवीद्भूयः स मुनिः संशितव्रतः। <br>कृष्ण पायसमिच्छामि भोक्तुमित्येव सत्वरः   ॥13-144-019॥</td></tr>
<tr><td>सदैव तु मया तस्य चित्तज्ञेन गृहे जनः। <br>सर्वाण्येवान्नपानानि भक्ष्याश्चोच्चावचास्तथा। <br>भवन्तु सत्कृतानीति पूर्वमेव प्रचोदितः   ॥13-144-020॥</td></tr>
<tr><td>ततोऽहं ज्वलमानं वै पायसं प्रत्यवेदयम्। <br>तद्भुक्त्वैव तु स क्षिप्रं ततो वचनमब्रवीत्। <br>क्षिप्रमङ्गानि लिम्पस्व पायसेनेति स स्म ह   ॥13-144-021॥</td></tr>
<tr><td>अविमृश्यैव च ततः कृतवानस्मि तत्तथा। <br>तेनोच्छिष्टेन गात्राणि शिरश्चैवाभ्यमृक्षयम्   ॥13-144-022॥</td></tr>
<tr><td>स ददर्श तदाभ्याशे मातरं ते शुभाननाम्। <br>तामपि स्मयमानः स पायसेनाभ्यलेपयत्   ॥13-144-023॥</td></tr>
<tr><td>मुनिः पायसदिग्धाङ्गीं रथे तूर्णमयोजयत्। <br>तमारुह्य रथं चैव निर्ययौ स गृहान्मम   ॥13-144-024॥</td></tr>
<tr><td>अग्निवर्णो ज्वलन्धीमान्स द्विजो रथधुर्यवत्। <br>प्रतोदेनातुदद्बालां रुक्मिणीं मम पश्यतः   ॥13-144-025॥</td></tr>
<tr><td>न च मे स्तोकमप्यासीद्दुःखमीर्ष्याकृतं तदा। <br>ततः स राजमार्गेण महता निर्ययौ बहिः   ॥13-144-026॥</td></tr>
<tr><td>तद्दृष्ट्वा महदाश्चर्यं दाशार्हा जातमन्यवः। <br>तत्राजल्पन्मिथः केचित्समाभाष्य परस्परम्   ॥13-144-027॥</td></tr>
<tr><td>ब्राह्मणा एव जायेरन्नान्यो वर्णः कथंचन। <br>को ह्येनं रथमास्थाय जीवेदन्यः पुमानिह   ॥13-144-028॥</td></tr>
<tr><td>आशीविषविषं तीक्ष्णं ततस्तीक्ष्णतरं विषम्। <br>ब्रह्माशीविषदग्धस्य नास्ति कश्चिच्चिकित्सकः   ॥13-144-029॥</td></tr>
<tr><td>तस्मिन्व्रजति दुर्धर्षे प्रास्खलद्रुक्मिणी पथि। <br>तां नामर्षयत श्रीमांस्ततस्तूर्णमचोदयत्   ॥13-144-030॥</td></tr>
<tr><td>ततः परमसंक्रुद्धो रथात्प्रस्कन्द्य स द्विजः। <br>पदातिरुत्पथेनैव प्राधावद्दक्षिणामुखः   ॥13-144-031॥</td></tr>
<tr><td>तमुत्पथेन धावन्तमन्वधावं द्विजोत्तमम्। <br>तथैव पायसादिग्धः प्रसीद भगवन्निति   ॥13-144-032॥</td></tr>
<tr><td>ततो विलोक्य तेजस्वी ब्राह्मणो मामुवाच ह। <br>जितः क्रोधस्त्वया कृष्ण प्रकृत्यैव महाभुज   ॥13-144-033॥</td></tr>
<tr><td>न तेऽपराधमिह वै दृष्टवानस्मि सुव्रत। <br>प्रीतोऽस्मि तव गोविन्द वृणु कामान्यथेप्सितान्। <br>प्रसन्नस्य च मे तात पश्य व्युष्टिर्यथाविधा   ॥13-144-034॥</td></tr>
<tr><td>यावदेव मनुष्याणामन्ने भावो भविष्यति। <br>यथैवान्ने तथा तेषां त्वयि भावो भविष्यति   ॥13-144-035॥</td></tr>
<tr><td>यावच्च पुण्या लोकेषु त्वयि कीर्तिर्भविष्यति। <br>त्रिषु लोकेषु तावच्च वैशिष्ट्यं प्रतिपत्स्यसे। <br>सुप्रियः सर्वलोकस्य भविष्यसि जनार्दन   ॥13-144-036॥</td></tr>
<tr><td>यत्ते भिन्नं च दग्धं च यच्च किंचिद्विनाशितम्। <br>सर्वं तथैव द्रष्टासि विशिष्टं वा जनार्दन   ॥13-144-037॥</td></tr>
<tr><td>यावदेतत्प्रलिप्तं ते गात्रेषु मधुसूदन। <br>अतो मृत्युभयं नास्ति यावदिच्छा तवाच्युत   ॥13-144-038॥</td></tr>
<tr><td>न तु पादतले लिप्ते कस्मात्ते पुत्रकाद्य वै। <br>नैतन्मे प्रियमित्येव स मां प्रीतोऽब्रवीत्तदा। <br>इत्युक्तोऽहं शरीरं स्वमपश्यं श्रीसमायुतम्   ॥13-144-039॥</td></tr>
<tr><td>रुक्मिणीं चाब्रवीत्प्रीतः सर्वस्त्रीणां वरं यशः। <br>कीर्तिं चानुत्तमां लोके समवाप्स्यसि शोभने   ॥13-144-040॥</td></tr>
<tr><td>न त्वां जरा वा रोगो वा वैवर्ण्यं चापि भामिनि। <br>स्प्रक्ष्यन्ति पुण्यगन्धा च कृष्णमाराधयिष्यसि   ॥13-144-041॥</td></tr>
<tr><td>षोडशानां सहस्राणां वधूनां केशवस्य ह। <br>वरिष्ठा सहलोक्या च केशवस्य भविष्यसि   ॥13-144-042॥</td></tr>
<tr><td>तव मातरमित्युक्त्वा ततो मां पुनरब्रवीत्। <br>प्रस्थितः सुमहातेजा दुर्वासा वह्निवज्ज्वलन्   ॥13-144-043॥</td></tr>
<tr><td>एषैव ते बुद्धिरस्तु ब्राह्मणान्प्रति केशव। <br>इत्युक्त्वा स तदा पुत्र तत्रैवान्तरधीयत   ॥13-144-044॥</td></tr>
<tr><td>तस्मिन्नन्तर्हिते चाहमुपांशुव्रतमादिशम्। <br>यत्किंचिद्ब्राह्मणो ब्रूयात्सर्वं कुर्यामिति प्रभो   ॥13-144-045॥</td></tr>
<tr><td>एतद्व्रतमहं कृत्वा मात्रा ते सह पुत्रक। <br>ततः परमहृष्टात्मा प्राविशं गृहमेव च   ॥13-144-046॥</td></tr>
<tr><td>प्रविष्टमात्रश्च गृहे सर्वं पश्यामि तन्नवम्। <br>यद्भिन्नं यच्च वै दग्धं तेन विप्रेण पुत्रक   ॥13-144-047॥</td></tr>
<tr><td>ततोऽहं विस्मयं प्राप्तः सर्वं दृष्ट्वा नवं दृढम्। <br>अपूजयं च मनसा रौक्मिणेय द्विजं तदा   ॥13-144-048॥</td></tr>
<tr><td>इत्यहं रौक्मिणेयस्य पृच्छतो भरतर्षभ। <br>माहात्म्यं द्विजमुख्यस्य सर्वमाख्यातवांस्तदा   ॥13-144-049॥</td></tr>
<tr><td>तथा त्वमपि कौन्तेय ब्राह्मणान्सततं प्रभो। <br>पूजयस्व महाभागान्वाग्भिर्दानैश्च नित्यदा   ॥13-144-050॥</td></tr>
<tr><td>एवं व्युष्टिमहं प्राप्तो ब्राह्मणानां प्रसादजाम्। <br>यच्च मामाह भीष्मोऽयं तत्सत्यं भरतर्षभ   ॥13-144-051॥</td></tr>
</table>
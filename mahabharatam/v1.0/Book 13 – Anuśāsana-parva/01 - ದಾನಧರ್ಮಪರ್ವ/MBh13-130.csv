Verse
 उमोवाच। <br>देशेषु रमणीयेषु गिरीणां निर्झरेषु च। <br>स्रवन्तीनां च कुञ्जेषु पर्वतोपवनेषु च   ॥13-130-001॥
देशेषु च विचित्रेषु फलवत्सु समाहिताः। <br>मूलवत्सु च देशेषु वसन्ति नियतव्रताः   ॥13-130-002॥
तेषामपि विधिं पुण्यं श्रोतुमिच्छामि शंकर। <br>वानप्रस्थेषु देवेश स्वशरीरोपजीविषु   ॥13-130-003॥
 महेश्वर उवाच। <br>वानप्रस्थेषु यो धर्मस्तं मे शृणु समाहिता। <br>श्रुत्वा चैकमना देवि धर्मबुद्धिपरा भव   ॥13-130-004॥
संसिद्धैर्नियतैः सद्भिर्वनवासमुपागतैः। <br>वानप्रस्थैरिदं कर्म कर्तव्यं शृणु यादृशम्   ॥13-130-005॥
त्रिकालमभिषेकार्थः पितृदेवार्चनं क्रिया। <br>अग्निहोत्रपरिस्पन्द इष्टिहोमविधिस्तथा   ॥13-130-006॥
नीवारग्रहणं चैव फलमूलनिषेवणम्। <br>इङ्गुदैरण्डतैलानां स्नेहार्थं च निषेवणम्   ॥13-130-007॥
योगचर्याकृतैः सिद्धैः कामक्रोधविवर्जनम्। <br>वीरशय्यामुपासद्भिर्वीरस्थानोपसेविभिः   ॥13-130-008॥
युक्तैर्योगवहैः सद्भिर्ग्रीष्मे पञ्चतपैस्तथा। <br>मण्डूकयोगनियतैर्यथान्यायनिषेविभिः   ॥13-130-009॥
वीरासनगतैर्नित्यं स्थण्डिले शयनैस्तथा। <br>शीतयोगोऽग्नियोगश्च चर्तव्यो धर्मबुद्धिभिः   ॥13-130-010॥
अब्भक्षैर्वायुभक्षैश्च शैवालोत्तरभोजनैः। <br>अश्मकुट्टैस्तथा दान्तैः संप्रक्षालैस्तथापरैः   ॥13-130-011॥
चीरवल्कलसंवीतैर्मृगचर्मनिवासिभिः। <br>कार्या यात्रा यथाकालं यथाधर्मं यथाविधि   ॥13-130-012॥
वननित्यैर्वनचरैर्वनपैर्वनगोचरैः। <br>वनं गुरुमिवासाद्य वस्तव्यं वनजीविभिः   ॥13-130-013॥
तेषां होमक्रिया धर्मः पञ्चयज्ञनिषेवणम्। <br>नागपञ्चमयज्ञस्य वेदोक्तस्यानुपालनम्   ॥13-130-014॥
अष्टमीयज्ञपरता चातुर्मास्यनिषेवणम्। <br>पौर्णमास्यां तु यो यज्ञो नित्ययज्ञस्तथैव च   ॥13-130-015॥
विमुक्ता दारसंयोगैर्विमुक्ताः सर्वसंकरैः। <br>विमुक्ताः सर्वपापैश्च चरन्ति मुनयो वने   ॥13-130-016॥
स्रुग्भाण्डपरमा नित्यं त्रेताग्निशरणाः सदा। <br>सन्तः सत्पथनित्या ये ते यान्ति परमां गतिम्   ॥13-130-017॥
ब्रह्मलोकं महापुण्यं सोमलोकं च शाश्वतम्। <br>गच्छन्ति मुनयः सिद्धा ऋषिधर्मव्यपाश्रयात्   ॥13-130-018॥
एष धर्मो मया देवि वानप्रस्थाश्रितः शुभः। <br>विस्तरेणार्थसंपन्नो यथास्थूलमुदाहृतः   ॥13-130-019॥
 उमोवाच। <br>भगवन्देवदेवेश सर्वभूतनमस्कृत। <br>यो धर्मो मुनिसंघस्य सिद्धिवादेषु तं वद   ॥13-130-020॥
सिद्धिवादेषु संसिद्धास्तथा वननिवासिनः। <br>स्वैरिणो दारसंयुक्तास्तेषां धर्मः कथं स्मृतः   ॥13-130-021॥
 महेश्वर उवाच। <br>स्वैरिणस्तापसा देवि सर्वे दारविहारिणः। <br>तेषां मौण्ड्यं कषायश्च वासरात्रिश्च कारणम्   ॥13-130-022॥
त्रिकालमभिषेकश्च होत्रं त्वृषिकृतं महत्। <br>समाधिः सत्पथस्थानं यथोदितनिषेवणम्   ॥13-130-023॥
ये च ते पूर्वकथिता धर्मा वननिवासिनाम्। <br>यदि सेवन्ति धर्मांस्तानाप्नुवन्ति तपःफलम्   ॥13-130-024॥
ये च दंपतिधर्माणः स्वदारनियतेन्द्रियाः। <br>चरन्ति विधिदृष्टं तदृतुकालाभिगामिनः   ॥13-130-025॥
तेषामृषिकृतो धर्मो धर्मिणामुपपद्यते। <br>न कामकारात्कामोऽन्यः संसेव्यो धर्मदर्शिभिः   ॥13-130-026॥
सर्वभूतेषु यः सम्यग्ददात्यभयदक्षिणाम्। <br>हिंसारोषविमुक्तात्मा स वै धर्मेण युज्यते   ॥13-130-027॥
सर्वभूतानुकम्पी यः सर्वभूतार्जवव्रतः। <br>सर्वभूतात्मभूतश्च स वै धर्मेण युज्यते   ॥13-130-028॥
सर्ववेदेषु वा स्नानं सर्वभूतेषु चार्जवम्। <br>उभे एते समे स्यातामार्जवं वा विशिष्यते   ॥13-130-029॥
आर्जवं धर्म इत्याहुरधर्मो जिह्म उच्यते। <br>आर्जवेनेह संयुक्तो नरो धर्मेण युज्यते   ॥13-130-030॥
आर्जवो भुवने नित्यं वसत्यमरसंनिधौ। <br>तस्मादार्जवनित्यः स्याद्य इच्छेद्धर्ममात्मनः   ॥13-130-031॥
क्षान्तो दान्तो जितक्रोधो धर्मभूतोऽविहिंसकः। <br>धर्मे रतमना नित्यं नरो धर्मेण युज्यते   ॥13-130-032॥
व्यपेततन्द्रो धर्मात्मा शक्या सत्पथमाश्रितः। <br>चारित्रपरमो बुद्धो ब्रह्मभूयाय कल्पते   ॥13-130-033॥
 उमोवाच। <br>आश्रमाभिरता देव तापसा ये तपोधनाः। <br>दीप्तिमन्तः कया चैव चर्ययाथ भवन्ति ते   ॥13-130-034॥
राजानो राजपुत्राश्च निर्धना वा महाधनाः। <br>कर्मणा केन भगवन्प्राप्नुवन्ति महाफलम्   ॥13-130-035॥
नित्यं स्थानमुपागम्य दिव्यचन्दनरूषिताः। <br>केन वा कर्मणा देव भवन्ति वनगोचराः   ॥13-130-036॥
एतं मे संशयं देव तपश्चर्यागतं शुभम्। <br>शंस सर्वमशेषेण त्र्यक्ष त्रिपुरनाशन   ॥13-130-037॥
 महेश्वर उवाच। <br>उपवासव्रतैर्दान्ता अहिंस्राः सत्यवादिनः। <br>संसिद्धाः प्रेत्य गन्धर्वैः सह मोदन्त्यनामयाः   ॥13-130-038॥
मण्डूकयोगशयनो यथास्थानं यथाविधि। <br>दीक्षां चरति धर्मात्मा स नागैः सह मोदते   ॥13-130-039॥
शष्पं मृगमुखोत्सृष्टं यो मृगैः सह सेवते। <br>दीक्षितो वै मुदा युक्तः स गच्छत्यमरावतीम्   ॥13-130-040॥
शैवालं शीर्णपर्णं वा तद्व्रतो यो निषेवते। <br>शीतयोगवहो नित्यं स गच्छेत्परमां गतिम्   ॥13-130-041॥
वायुभक्षोऽम्बुभक्षो वा फलमूलाशनोऽपि वा। <br>यक्षेष्वैश्वर्यमाधाय मोदतेऽप्सरसां गणैः   ॥13-130-042॥
अग्नियोगवहो ग्रीष्मे विधिदृष्टेन कर्मणा। <br>चीर्त्वा द्वादश वर्षाणि राजा भवति पार्थिवः   ॥13-130-043॥
आहारनियमं कृत्वा मुनिर्द्वादशवार्षिकम्। <br>मरुं संसाध्य यत्नेन राजा भवति पार्थिवः   ॥13-130-044॥
स्थण्डिले शुद्धमाकाशं परिगृह्य समन्ततः। <br>प्रविश्य च मुदा युक्तो दीक्षां द्वादशवार्षिकीम्   ॥13-130-045॥
स्थण्डिलस्य फलान्याहुर्यानानि शयनानि च। <br>गृहाणि च महार्हाणि चन्द्रशुभ्राणि भामिनि   ॥13-130-046॥
आत्मानमुपजीवन्यो नियतो नियताशनः। <br>देहं वानशने त्यक्त्वा स स्वर्गं समुपाश्नुते   ॥13-130-047॥
आत्मानमुपजीवन्यो दीक्षां द्वादशवार्षिकीम्। <br>त्यक्त्वा महार्णवे देहं वारुणं लोकमश्नुते   ॥13-130-048॥
आत्मानमुपजीवन्यो दीक्षां द्वादशवार्षिकीम्। <br>अश्मना चरणौ भित्त्वा गुह्यकेषु स मोदते   ॥13-130-049॥
साधयित्वात्मनात्मानं निर्द्वंद्वो निष्परिग्रहः। <br>चीर्त्वा द्वादश वर्षाणि दीक्षामेकां मनोगताम्। <br>स्वर्गलोकमवाप्नोति देवैश्च सह मोदते   ॥13-130-050॥
आत्मानमुपजीवन्यो दीक्षां द्वादशवार्षिकीम्। <br>हुत्वाग्नौ देहमुत्सृज्य वह्निलोके महीयते   ॥13-130-051॥
यस्तु देवि यथान्यायं दीक्षितो नियतो द्विजः। <br>आत्मन्यात्मानमाधाय निर्द्वंद्वो निष्परिग्रहः   ॥13-130-052॥
चीर्त्वा द्वादश वर्षाणि दीक्षामेकां मनोगताम्। <br>अरणीसहितं स्कन्धे बद्ध्वा गच्छत्यनावृतः   ॥13-130-053॥
वीराध्वानमना नित्यं वीरासनरतस्तथा। <br>वीरस्थायी च सततं स वीरगतिमाप्नुयात्   ॥13-130-054॥
स शक्रलोकगो नित्यं सर्वकामपुरस्कृतः। <br>दिव्यपुष्पसमाकीर्णो दिव्यचन्दनभूषितः। <br>सुखं वसति धर्मात्मा दिवि देवगणैः सह   ॥13-130-055॥
वीरलोकगतो वीरो वीरयोगवहः सदा। <br>सत्त्वस्थः सर्वमुत्सृज्य दीक्षितो नियतः शुचिः। <br>वीराध्वानं प्रपद्येद्यस्तस्य लोकाः सनातनाः   ॥13-130-056॥
कामगेन विमानेन स वै चरति च्छन्दतः। <br>शक्रलोकगतः श्रीमान्मोदते च निरामयः   ॥13-130-057॥

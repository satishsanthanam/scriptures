<table border = "1"><tr><td>Verse</td></tr>
<tr><td> युधिष्ठिर उवाच। <br>स्त्रीणां स्वभावमिच्छामि श्रोतुं भरतसत्तम। <br>स्त्रियो हि मूलं दोषाणां लघुचित्ताः पितामह   ॥13-038-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>नारदस्य च संवादं पुंश्चल्या पञ्चचूडया   ॥13-038-002॥</td></tr>
<tr><td>लोकाननुचरन्धीमान्देवर्षिर्नारदः पुरा। <br>ददर्शाप्सरसं ब्राह्मीं पञ्चचूडामनिन्दिताम्   ॥13-038-003॥</td></tr>
<tr><td>तां दृष्ट्वा चारुसर्वाङ्गीं पप्रच्छाप्सरसं मुनिः। <br>संशयो हृदि मे कश्चित्तन्मे ब्रूहि सुमध्यमे   ॥13-038-004॥</td></tr>
<tr><td>एवमुक्ता तु सा विप्रं प्रत्युवाचाथ नारदम्। <br>विषये सति वक्ष्यामि समर्थां मन्यसे च माम्   ॥13-038-005॥</td></tr>
<tr><td> नारद उवाच। <br>न त्वामविषये भद्रे नियोक्ष्यामि कथंचन। <br>स्त्रीणां स्वभावमिच्छामि त्वत्तः श्रोतुं वरानने   ॥13-038-006॥</td></tr>
<tr><td> भीष्म उवाच। <br>एतच्छ्रुत्वा वचस्तस्य देवर्षेरप्सरोत्तमा। <br>प्रत्युवाच न शक्ष्यामि स्त्री सती निन्दितुं स्त्रियः   ॥13-038-007॥</td></tr>
<tr><td>विदितास्ते स्त्रियो याश्च यादृशाश्च स्वभावतः। <br>न मामर्हसि देवर्षे नियोक्तुं प्रश्न ईदृशे   ॥13-038-008॥</td></tr>
<tr><td>तामुवाच स देवर्षिः सत्यं वद सुमध्यमे। <br>मृषावादे भवेद्दोषः सत्ये दोषो न विद्यते   ॥13-038-009॥</td></tr>
<tr><td>इत्युक्ता सा कृतमतिरभवच्चारुहासिनी। <br>स्त्रीदोषाञ्शाश्वतान्सत्यान्भाषितुं संप्रचक्रमे   ॥13-038-010॥</td></tr>
<tr><td> पञ्चचूडोवाच। <br>कुलीना रूपवत्यश्च नाथवत्यश्च योषितः। <br>मर्यादासु न तिष्ठन्ति स दोषः स्त्रीषु नारद   ॥13-038-011॥</td></tr>
<tr><td>न स्त्रीभ्यः किंचिदन्यद्वै पापीयस्तरमस्ति वै। <br>स्त्रियो हि मूलं दोषाणां तथा त्वमपि वेत्थ ह   ॥13-038-012॥</td></tr>
<tr><td>समाज्ञातानृद्धिमतः प्रतिरूपान्वशे स्थितान्। <br>पतीनन्तरमासाद्य नालं नार्यः प्रतीक्षितुम्   ॥13-038-013॥</td></tr>
<tr><td>असद्धर्मस्त्वयं स्त्रीणामस्माकं भवति प्रभो। <br>पापीयसो नरान्यद्वै लज्जां त्यक्त्वा भजामहे   ॥13-038-014॥</td></tr>
<tr><td>स्त्रियं हि यः प्रार्थयते संनिकर्षं च गच्छति। <br>ईषच्च कुरुते सेवां तमेवेच्छन्ति योषितः   ॥13-038-015॥</td></tr>
<tr><td>अनर्थित्वान्मनुष्याणां भयात्परिजनस्य च। <br>मर्यादायाममर्यादाः स्त्रियस्तिष्ठन्ति भर्तृषु   ॥13-038-016॥</td></tr>
<tr><td>नासां कश्चिदगम्योऽस्ति नासां वयसि संस्थितिः। <br>विरूपं रूपवन्तं वा पुमानित्येव भुञ्जते   ॥13-038-017॥</td></tr>
<tr><td>न भयान्नाप्यनुक्रोशान्नार्थहेतोः कथंचन। <br>न ज्ञातिकुलसंबन्धात्स्त्रियस्तिष्ठन्ति भर्तृषु   ॥13-038-018॥</td></tr>
<tr><td>यौवने वर्तमानानां मृष्टाभरणवाससाम्। <br>नारीणां स्वैरवृत्तानां स्पृहयन्ति कुलस्त्रियः   ॥13-038-019॥</td></tr>
<tr><td>याश्च शश्वद्बहुमता रक्ष्यन्ते दयिताः स्त्रियः। <br>अपि ताः संप्रसज्जन्ते कुब्जान्धजडवामनैः   ॥13-038-020॥</td></tr>
<tr><td>पङ्गुष्वपि च देवर्षे ये चान्ये कुत्सिता नराः। <br>स्त्रीणामगम्यो लोकेऽस्मिन्नास्ति कश्चिन्महामुने   ॥13-038-021॥</td></tr>
<tr><td>यदि पुंसां गतिर्ब्रह्म कथंचिन्नोपपद्यते। <br>अप्यन्योन्यं प्रवर्तन्ते न हि तिष्ठन्ति भर्तृषु   ॥13-038-022॥</td></tr>
<tr><td>अलाभात्पुरुषाणां हि भयात्परिजनस्य च। <br>वधबन्धभयाच्चापि स्वयं गुप्ता भवन्ति ताः   ॥13-038-023॥</td></tr>
<tr><td>चलस्वभावा दुःसेव्या दुर्ग्राह्या भावतस्तथा। <br>प्राज्ञस्य पुरुषस्येह यथा वाचस्तथा स्त्रियः   ॥13-038-024॥</td></tr>
<tr><td>नाग्निस्तृप्यति काष्ठानां नापगानां महोदधिः। <br>नान्तकः सर्वभूतानां न पुंसां वामलोचनाः   ॥13-038-025॥</td></tr>
<tr><td>इदमन्यच्च देवर्षे रहस्यं सर्वयोषिताम्। <br>दृष्ट्वैव पुरुषं हृद्यं योनिः प्रक्लिद्यते स्त्रियः   ॥13-038-026॥</td></tr>
<tr><td>कामानामपि दातारं कर्तारं मानसान्त्वयोः। <br>रक्षितारं न मृष्यन्ति भर्तारं परमं स्त्रियः   ॥13-038-027॥</td></tr>
<tr><td>न कामभोगान्बहुलान्नालंकारार्थसंचयान्। <br>तथैव बहु मन्यन्ते यथा रत्यामनुग्रहम्   ॥13-038-028॥</td></tr>
<tr><td>अन्तकः शमनो मृत्युः पातालं वडवामुखम्। <br>क्षुरधारा विषं सर्पो वह्निरित्येकतः स्त्रियः   ॥13-038-029॥</td></tr>
<tr><td>यतश्च भूतानि महान्ति पञ्च; यतश्च लोका विहिता विधात्रा। <br>यतः पुमांसः प्रमदाश्च निर्मिता;स्तदैव दोषाः प्रमदासु नारद   ॥13-038-030॥</td></tr>
</table>
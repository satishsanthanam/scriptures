<table border = "1"><tr><td>Verse</td></tr>
<tr><td> युधिष्ठिर उवाच। <br>कथं स वै विपन्नश्च कथं वै पातितो भुवि। <br>कथं चानिन्द्रतां प्राप्तस्तद्भवान्वक्तुमर्हति   ॥13-103-001॥</td></tr>
<tr><td> भीष्म उवाच। <br>एवं तयोः संवदतोः क्रियास्तस्य महात्मनः। <br>सर्वा एवाभ्यवर्तन्त या दिव्या याश्च मानुषाः   ॥13-103-002॥</td></tr>
<tr><td>तथैव दीपदानानि सर्वोपकरणानि च। <br>बलिकर्म च यच्चान्यदुत्सेकाश्च पृथग्विधाः। <br>सर्वास्तस्य समुत्पन्ना देवराज्ञो महात्मनः   ॥13-103-003॥</td></tr>
<tr><td>देवलोके नृलोके च सदाचारा बुधैः स्मृताः। <br>ते चेद्भवन्ति राजेन्द्र ऋध्यन्ते गृहमेधिनः। <br>धूपप्रदानैर्दीपैश्च नमस्कारैस्तथैव च   ॥13-103-004॥</td></tr>
<tr><td>यथा सिद्धस्य चान्नस्य द्विजायाग्रं प्रदीयते। <br>बलयश्च गृहोद्देशे अतः प्रीयन्ति देवताः   ॥13-103-005॥</td></tr>
<tr><td>यथा च गृहिणस्तोषो भवेद्वै बलिकर्मणा। <br>तथा शतगुणा प्रीतिर्देवतानां स्म जायते   ॥13-103-006॥</td></tr>
<tr><td>एवं धूपप्रदानं च दीपदानं च साधवः। <br>प्रशंसन्ति नमस्कारैर्युक्तमात्मगुणावहम्   ॥13-103-007॥</td></tr>
<tr><td>स्नानेनाद्भिश्च यत्कर्म क्रियते वै विपश्चिता। <br>नमस्कारप्रयुक्तेन तेन प्रीयन्ति देवताः। <br>गृह्याश्च देवताः सर्वाः प्रीयन्ते विधिनार्चिताः   ॥13-103-008॥</td></tr>
<tr><td>इत्येतां बुद्धिमास्थाय नहुषः स नरेश्वरः। <br>सुरेन्द्रत्वं महत्प्राप्य कृतवानेतदद्भुतम्   ॥13-103-009॥</td></tr>
<tr><td>कस्यचित्त्वथ कालस्य भाग्यक्षय उपस्थिते। <br>सर्वमेतदवज्ञाय न चकारैतदीदृशम्   ॥13-103-010॥</td></tr>
<tr><td>ततः स परिहीणोऽभूत्सुरेन्द्रो बलिकर्मतः। <br>धूपदीपोदकविधिं न यथावच्चकार ह। <br>ततोऽस्य यज्ञविषयो रक्षोभिः पर्यबाध्यत   ॥13-103-011॥</td></tr>
<tr><td>अथागस्त्यमृषिश्रेष्ठं वाहनायाजुहाव ह। <br>द्रुतं सरस्वतीकूलात्स्मयन्निव महाबलः   ॥13-103-012॥</td></tr>
<tr><td>ततो भृगुर्महातेजा मैत्रावरुणिमब्रवीत्। <br>निमीलयस्व नयने जटा यावद्विशामि ते   ॥13-103-013॥</td></tr>
<tr><td>स्थाणुभूतस्य तस्याथ जटाः प्राविशदच्युतः। <br>भृगुः स सुमहातेजाः पातनाय नृपस्य ह   ॥13-103-014॥</td></tr>
<tr><td>ततः स देवराट्प्राप्तस्तमृषिं वाहनाय वै। <br>ततोऽगस्त्यः सुरपतिं वाक्यमाह विशां पते   ॥13-103-015॥</td></tr>
<tr><td>योजयस्वेन्द्र मां क्षिप्रं कं च देशं वहामि ते। <br>यत्र वक्ष्यसि तत्र त्वां नयिष्यामि सुराधिप   ॥13-103-016॥</td></tr>
<tr><td>इत्युक्तो नहुषस्तेन योजयामास तं मुनिम्। <br>भृगुस्तस्य जटासंस्थो बभूव हृषितो भृशम्   ॥13-103-017॥</td></tr>
<tr><td>न चापि दर्शनं तस्य चकार स भृगुस्तदा। <br>वरदानप्रभावज्ञो नहुषस्य महात्मनः   ॥13-103-018॥</td></tr>
<tr><td>न चुकोप स चागस्त्यो युक्तोऽपि नहुषेण वै। <br>तं तु राजा प्रतोदेन चोदयामास भारत   ॥13-103-019॥</td></tr>
<tr><td>न चुकोप स धर्मात्मा ततः पादेन देवराट्। <br>अगस्त्यस्य तदा क्रुद्धो वामेनाभ्यहनच्छिरः   ॥13-103-020॥</td></tr>
<tr><td>तस्मिञ्शिरस्यभिहते स जटान्तर्गतो भृगुः। <br>शशाप बलवत्क्रुद्धो नहुषं पापचेतसम्   ॥13-103-021॥</td></tr>
<tr><td> भृगुरुवाच। <br>यस्मात्पदाहनः क्रोधाच्छिरसीमं महामुनिम्। <br>तस्मादाशु महीं गच्छ सर्पो भूत्वा सुदुर्मते   ॥13-103-022॥</td></tr>
<tr><td>इत्युक्तः स तदा तेन सर्पो भूत्वा पपात ह। <br>अदृष्टेनाथ भृगुणा भूतले भरतर्षभ   ॥13-103-023॥</td></tr>
<tr><td>भृगुं हि यदि सोऽद्राक्षीन्नहुषः पृथिवीपते। <br>न स शक्तोऽभविष्यद्वै पातने तस्य तेजसा   ॥13-103-024॥</td></tr>
<tr><td>स तु तैस्तैः प्रदानैश्च तपोभिर्नियमैस्तथा। <br>पतितोऽपि महाराज भूतले स्मृतिमानभूत्। <br>प्रसादयामास भृगुं शापान्तो मे भवेदिति   ॥13-103-025॥</td></tr>
<tr><td>ततोऽगस्त्यः कृपाविष्टः प्रासादयत तं भृगुम्। <br>शापान्तार्थं महाराज स च प्रादात्कृपान्वितः   ॥13-103-026॥</td></tr>
<tr><td> भृगुरुवाच। <br>राजा युधिष्ठिरो नाम भविष्यति कुरूद्वहः। <br>स त्वां मोक्षयिता शापादित्युक्त्वान्तरधीयत   ॥13-103-027॥</td></tr>
<tr><td>अगस्त्योऽपि महातेजाः कृत्वा कार्यं शतक्रतोः। <br>स्वमाश्रमपदं प्रायात्पूज्यमानो द्विजातिभिः   ॥13-103-028॥</td></tr>
<tr><td>नहुषोऽपि त्वया राजंस्तस्माच्छापात्समुद्धृतः। <br>जगाम ब्रह्मसदनं पश्यतस्ते जनाधिप   ॥13-103-029॥</td></tr>
<tr><td>तदा तु पातयित्वा तं नहुषं भूतले भृगुः। <br>जगाम ब्रह्मसदनं ब्रह्मणे च न्यवेदयत्   ॥13-103-030॥</td></tr>
<tr><td>ततः शक्रं समानाय्य देवानाह पितामहः। <br>वरदानान्मम सुरा नहुषो राज्यमाप्तवान्। <br>स चागस्त्येन क्रुद्धेन भ्रंशितो भूतलं गतः   ॥13-103-031॥</td></tr>
<tr><td>न च शक्यं विना राज्ञा सुरा वर्तयितुं क्वचित्। <br>तस्मादयं पुनः शक्रो देवराज्येऽभिषिच्यताम्   ॥13-103-032॥</td></tr>
<tr><td>एवं संभाषमाणं तु देवाः पार्थ पितामहम्। <br>एवमस्त्विति संहृष्टाः प्रत्यूचुस्ते पितामहम्   ॥13-103-033॥</td></tr>
<tr><td>सोऽभिषिक्तो भगवता देवराज्येन वासवः। <br>ब्रह्मणा राजशार्दूल यथापूर्वं व्यरोचत   ॥13-103-034॥</td></tr>
<tr><td>एवमेतत्पुरावृत्तं नहुषस्य व्यतिक्रमात्। <br>स च तैरेव संसिद्धो नहुषः कर्मभिः पुनः   ॥13-103-035॥</td></tr>
<tr><td>तस्माद्दीपाः प्रदातव्याः सायं वै गृहमेधिभिः। <br>दिव्यं चक्षुरवाप्नोति प्रेत्य दीपप्रदायकः। <br>पूर्णचन्द्रप्रतीकाशा दीपदाश्च भवन्त्युत   ॥13-103-036॥</td></tr>
<tr><td>यावदक्षिनिमेषाणि ज्वलते तावतीः समाः। <br>रूपवान्धनवांश्चापि नरो भवति दीपदः   ॥13-103-037॥</td></tr>
</table>
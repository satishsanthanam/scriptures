<table border = "1"><tr><td>Verse</td></tr>
<tr><td> वैशंपायन उवाच। <br>श्रुत्वा धर्मानशेषेण पावनानि च सर्वशः। <br>युधिष्ठिरः शांतनवं पुनरेवाभ्यभाषत   ॥13-135-001॥</td></tr>
<tr><td>किमेकं दैवतं लोके किं वाप्येकं परायणम्। <br>स्तुवन्तः कं कमर्चन्तः प्राप्नुयुर्मानवाः शुभम्   ॥13-135-002॥</td></tr>
<tr><td>को धर्मः सर्वधर्माणां भवतः परमो मतः। <br>किं जपन्मुच्यते जन्तुर्जन्मसंसारबन्धनात्   ॥13-135-003॥</td></tr>
<tr><td> भीष्म उवाच। <br>जगत्प्रभुं देवदेवमनन्तं पुरुषोत्तमम्। <br>स्तुवन्नामसहस्रेण पुरुषः सततोत्थितः   ॥13-135-004॥</td></tr>
<tr><td>तमेव चार्चयन्नित्यं भक्त्या पुरुषमव्ययम्। <br>ध्यायन्स्तुवन्नमस्यंश्च यजमानस्तमेव च   ॥13-135-005॥</td></tr>
<tr><td>अनादिनिधनं विष्णुं सर्वलोकमहेश्वरम्। <br>लोकाध्यक्षं स्तुवन्नित्यं सर्वदुःखातिगो भवेत्   ॥13-135-006॥</td></tr>
<tr><td>ब्रह्मण्यं सर्वधर्मज्ञं लोकानां कीर्तिवर्धनम्। <br>लोकनाथं महद्भूतं सर्वभूतभवोद्भवम्   ॥13-135-007॥</td></tr>
<tr><td>एष मे सर्वधर्माणां धर्मोऽधिकतमो मतः। <br>यद्भक्त्या पुण्डरीकाक्षं स्तवैरर्चेन्नरः सदा   ॥13-135-008॥</td></tr>
<tr><td>परमं यो महत्तेजः परमं यो महत्तपः। <br>परमं यो महद्ब्रह्म परमं यः परायणम्   ॥13-135-009॥</td></tr>
<tr><td>पवित्राणां पवित्रं यो मङ्गलानां च मङ्गलम्। <br>दैवतं देवतानां च भूतानां योऽव्ययः पिता   ॥13-135-010॥</td></tr>
<tr><td>यतः सर्वाणि भूतानि भवन्त्यादियुगागमे। <br>यस्मिंश्च प्रलयं यान्ति पुनरेव युगक्षये   ॥13-135-011॥</td></tr>
<tr><td>तस्य लोकप्रधानस्य जगन्नाथस्य भूपते। <br>विष्णोर्नामसहस्रं मे शृणु पापभयापहम्   ॥13-135-012॥</td></tr>
<tr><td>यानि नामानि गौणानि विख्यातानि महात्मनः। <br>ऋषिभिः परिगीतानि तानि वक्ष्यामि भूतये   ॥13-135-013॥</td></tr>
<tr><td>विश्वं विष्णुर्वषट्कारो भूतभव्यभवत्प्रभुः। <br>भूतकृद्भूतभृद्भावो भूतात्मा भूतभावनः   ॥13-135-014॥</td></tr>
<tr><td>पूतात्मा परमात्मा च मुक्तानां परमा गतिः। <br>अव्ययः पुरुषः साक्षी क्षेत्रज्ञोऽक्षर एव च   ॥13-135-015॥</td></tr>
<tr><td>योगो योगविदां नेता प्रधानपुरुषेश्वरः। <br>नारसिंहवपुः श्रीमान्केशवः पुरुषोत्तमः   ॥13-135-016॥</td></tr>
<tr><td>सर्वः शर्वः शिवः स्थाणुर्भूतादिर्निधिरव्ययः। <br>संभवो भावनो भर्ता प्रभवः प्रभुरीश्वरः   ॥13-135-017॥</td></tr>
<tr><td>स्वयंभूः शंभुरादित्यः पुष्कराक्षो महास्वनः। <br>अनादिनिधनो धाता विधाता धातुरुत्तमः   ॥13-135-018॥</td></tr>
<tr><td>अप्रमेयो हृषीकेशः पद्मनाभोऽमरप्रभुः। <br>विश्वकर्मा मनुस्त्वष्टा स्थविष्ठः स्थविरो ध्रुवः   ॥13-135-019॥</td></tr>
<tr><td>अग्राह्यः शाश्वतः कृष्णो लोहिताक्षः प्रतर्दनः। <br>प्रभूतस्त्रिककुब्धाम पवित्रं मङ्गलं परम्   ॥13-135-020॥</td></tr>
<tr><td>ईशानः प्राणदः प्राणो ज्येष्ठः श्रेष्ठः प्रजापतिः। <br>हिरण्यगर्भो भूगर्भो माधवो मधुसूदनः   ॥13-135-021॥</td></tr>
<tr><td>ईश्वरो विक्रमी धन्वी मेधावी विक्रमः क्रमः। <br>अनुत्तमो दुराधर्षः कृतज्ञः कृतिरात्मवान्   ॥13-135-022॥</td></tr>
<tr><td>सुरेशः शरणं शर्म विश्वरेताः प्रजाभवः। <br>अहः संवत्सरो व्यालः प्रत्ययः सर्वदर्शनः   ॥13-135-023॥</td></tr>
<tr><td>अजः सर्वेश्वरः सिद्धः सिद्धिः सर्वादिरच्युतः। <br>वृषाकपिरमेयात्मा सर्वयोगविनिःसृतः   ॥13-135-024॥</td></tr>
<tr><td>वसुर्वसुमनाः सत्यः समात्मा संमितः समः। <br>अमोघः पुण्डरीकाक्षो वृषकर्मा वृषाकृतिः   ॥13-135-025॥</td></tr>
<tr><td>रुद्रो बहुशिरा बभ्रुर्विश्वयोनिः शुचिश्रवाः। <br>अमृतः शाश्वतः स्थाणुर्वरारोहो महातपाः   ॥13-135-026॥</td></tr>
<tr><td>सर्वगः सर्वविद्भानुर्विष्वक्सेनो जनार्दनः। <br>वेदो वेदविदव्यङ्गो वेदाङ्गो वेदवित्कविः   ॥13-135-027॥</td></tr>
<tr><td>लोकाध्यक्षः सुराध्यक्षो धर्माध्यक्षः कृताकृतः। <br>चतुरात्मा चतुर्व्यूहश्चतुर्दंष्ट्रश्चतुर्भुजः   ॥13-135-028॥</td></tr>
<tr><td>भ्राजिष्णुर्भोजनं भोक्ता सहिष्णुर्जगदादिजः। <br>अनघो विजयो जेता विश्वयोनिः पुनर्वसुः   ॥13-135-029॥</td></tr>
<tr><td>उपेन्द्रो वामनः प्रांशुरमोघः शुचिरूर्जितः। <br>अतीन्द्रः संग्रहः सर्गो धृतात्मा नियमो यमः   ॥13-135-030॥</td></tr>
<tr><td>वेद्यो वैद्यः सदायोगी वीरहा माधवो मधुः। <br>अतीन्द्रियो महामायो महोत्साहो महाबलः   ॥13-135-031॥</td></tr>
<tr><td>महाबुद्धिर्महावीर्यो महाशक्तिर्महाद्युतिः। <br>अनिर्देश्यवपुः श्रीमानमेयात्मा महाद्रिधृक्   ॥13-135-032॥</td></tr>
<tr><td>महेष्वासो महीभर्ता श्रीनिवासः सतां गतिः। <br>अनिरुद्धः सुरानन्दो गोविन्दो गोविदां पतिः   ॥13-135-033॥</td></tr>
<tr><td>मरीचिर्दमनो हंसः सुपर्णो भुजगोत्तमः। <br>हिरण्यनाभः सुतपाः पद्मनाभः प्रजापतिः   ॥13-135-034॥</td></tr>
<tr><td>अमृत्युः सर्वदृक्सिंहः संधाता संधिमान्स्थिरः। <br>अजो दुर्मर्षणः शास्ता विश्रुतात्मा सुरारिहा   ॥13-135-035॥</td></tr>
<tr><td>गुरुर्गुरुतमो धाम सत्यः सत्यपराक्रमः। <br>निमिषोऽनिमिषः स्रग्वी वाचस्पतिरुदारधीः   ॥13-135-036॥</td></tr>
<tr><td>अग्रणीर्ग्रामणीः श्रीमान्न्यायो नेता समीरणः। <br>सहस्रमूर्धा विश्वात्मा सहस्राक्षः सहस्रपात्   ॥13-135-037॥</td></tr>
<tr><td>आवर्तनो निवृत्तात्मा संवृतः संप्रमर्दनः। <br>अहः संवर्तको वह्निरनिलो धरणीधरः   ॥13-135-038॥</td></tr>
<tr><td>सुप्रसादः प्रसन्नात्मा विश्वधृग्विश्वभुग्विभुः। <br>सत्कर्ता सत्कृतः साधुर्जह्नुर्नारायणो नरः   ॥13-135-039॥</td></tr>
<tr><td>असंख्येयोऽप्रमेयात्मा विशिष्टः शिष्टकृच्छुचिः। <br>सिद्धार्थः सिद्धसंकल्पः सिद्धिदः सिद्धिसाधनः   ॥13-135-040॥</td></tr>
<tr><td>वृषाही वृषभो विष्णुर्वृषपर्वा वृषोदरः। <br>वर्धनो वर्धमानश्च विविक्तः श्रुतिसागरः   ॥13-135-041॥</td></tr>
<tr><td>सुभुजो दुर्धरो वाग्मी महेन्द्रो वसुदो वसुः। <br>नैकरूपो बृहद्रूपः शिपिविष्टः प्रकाशनः   ॥13-135-042॥</td></tr>
<tr><td>ओजस्तेजो द्युतिधरः प्रकाशात्मा प्रतापनः। <br>ऋद्धः स्पष्टाक्षरो मन्त्रश्चन्द्रांशुर्भास्करद्युतिः   ॥13-135-043॥</td></tr>
<tr><td>अमृतांशूद्भवो भानुः शशबिन्दुः सुरेश्वरः। <br>औषधं जगतः सेतुः सत्यधर्मपराक्रमः   ॥13-135-044॥</td></tr>
<tr><td>भूतभव्यभवन्नाथः पवनः पावनोऽनिलः। <br>कामहा कामकृत्कान्तः कामः कामप्रदः प्रभुः   ॥13-135-045॥</td></tr>
<tr><td>युगादिकृद्युगावर्तो नैकमायो महाशनः। <br>अदृश्यो व्यक्तरूपश्च सहस्रजिदनन्तजित्   ॥13-135-046॥</td></tr>
<tr><td>इष्टो विशिष्टः शिष्टेष्टः शिखण्डी नहुषो वृषः। <br>क्रोधहा क्रोधकृत्कर्ता विश्वबाहुर्महीधरः   ॥13-135-047॥</td></tr>
<tr><td>अच्युतः प्रथितः प्राणः प्राणदो वासवानुजः। <br>अपां निधिरधिष्ठानमप्रमत्तः प्रतिष्ठितः   ॥13-135-048॥</td></tr>
<tr><td>स्कन्दः स्कन्दधरो धुर्यो वरदो वायुवाहनः। <br>वासुदेवो बृहद्भानुरादिदेवः पुरंदरः   ॥13-135-049॥</td></tr>
<tr><td>अशोकस्तारणस्तारः शूरः शौरिर्जनेश्वरः। <br>अनुकूलः शतावर्तः पद्मी पद्मनिभेक्षणः   ॥13-135-050॥</td></tr>
<tr><td>पद्मनाभोऽरविन्दाक्षः पद्मगर्भः शरीरभृत्। <br>महर्द्धिरृद्धो वृद्धात्मा महाक्षो गरुडध्वजः   ॥13-135-051॥</td></tr>
<tr><td>अतुलः शरभो भीमः समयज्ञो हविर्हरिः। <br>सर्वलक्षणलक्षण्यो लक्ष्मीवान्समितिंजयः   ॥13-135-052॥</td></tr>
<tr><td>विक्षरो रोहितो मार्गो हेतुर्दामोदरः सहः। <br>महीधरो महाभागो वेगवानमिताशनः   ॥13-135-053॥</td></tr>
<tr><td>उद्भवः क्षोभणो देवः श्रीगर्भः परमेश्वरः। <br>करणं कारणं कर्ता विकर्ता गहनो गुहः   ॥13-135-054॥</td></tr>
<tr><td>व्यवसायो व्यवस्थानः संस्थानः स्थानदो ध्रुवः। <br>परर्द्धिः परमः स्पष्टस्तुष्टः पुष्टः शुभेक्षणः   ॥13-135-055॥</td></tr>
<tr><td>रामो विरामो विरतो मार्गो नेयो नयोऽनयः। <br>वीरः शक्तिमतां श्रेष्ठो धर्मो धर्मविदुत्तमः   ॥13-135-056॥</td></tr>
<tr><td>वैकुण्ठः पुरुषः प्राणः प्राणदः प्रणवः पृथुः। <br>हिरण्यगर्भः शत्रुघ्नो व्याप्तो वायुरधोक्षजः   ॥13-135-057॥</td></tr>
<tr><td>ऋतुः सुदर्शनः कालः परमेष्ठी परिग्रहः। <br>उग्रः संवत्सरो दक्षो विश्रामो विश्वदक्षिणः   ॥13-135-058॥</td></tr>
<tr><td>विस्तारः स्थावरः स्थाणुः प्रमाणं बीजमव्ययम्। <br>अर्थोऽनर्थो महाकोशो महाभोगो महाधनः   ॥13-135-059॥</td></tr>
<tr><td>अनिर्विण्णः स्थविष्ठो भूर्धर्मयूपो महामखः। <br>नक्षत्रनेमिर्नक्षत्री क्षमः क्षामः समीहनः   ॥13-135-060॥</td></tr>
<tr><td>यज्ञ इज्यो महेज्यश्च क्रतुः सत्रं सतां गतिः। <br>सर्वदर्शी विमुक्तात्मा सर्वज्ञो ज्ञानमुत्तमम्   ॥13-135-061॥</td></tr>
<tr><td>सुव्रतः सुमुखः सूक्ष्मः सुघोषः सुखदः सुहृत्। <br>मनोहरो जितक्रोधो वीरबाहुर्विदारणः   ॥13-135-062॥</td></tr>
<tr><td>स्वापनः स्ववशो व्यापी नैकात्मा नैककर्मकृत्। <br>वत्सरो वत्सलो वत्सी रत्नगर्भो धनेश्वरः   ॥13-135-063॥</td></tr>
<tr><td>धर्मगुब्धर्मकृद्धर्मी सदसत्क्षरमक्षरम्। <br>अविज्ञाता सहस्रांशुर्विधाता कृतलक्षणः   ॥13-135-064॥</td></tr>
<tr><td>गभस्तिनेमिः सत्त्वस्थः सिंहो भूतमहेश्वरः। <br>आदिदेवो महादेवो देवेशो देवभृद्गुरुः   ॥13-135-065॥</td></tr>
<tr><td>उत्तरो गोपतिर्गोप्ता ज्ञानगम्यः पुरातनः। <br>शरीरभूतभृद्भोक्ता कपीन्द्रो भूरिदक्षिणः   ॥13-135-066॥</td></tr>
<tr><td>सोमपोऽमृतपः सोमः पुरुजित्पुरुसत्तमः। <br>विनयो जयः सत्यसंधो दाशार्हः सात्वतां पतिः   ॥13-135-067॥</td></tr>
<tr><td>जीवो विनयिता साक्षी मुकुन्दोऽमितविक्रमः। <br>अम्भोनिधिरनन्तात्मा महोदधिशयोऽन्तकः   ॥13-135-068॥</td></tr>
<tr><td>अजो महार्हः स्वाभाव्यो जितामित्रः प्रमोदनः। <br>आनन्दो नन्दनो नन्दः सत्यधर्मा त्रिविक्रमः   ॥13-135-069॥</td></tr>
<tr><td>महर्षिः कपिलाचार्यः कृतज्ञो मेदिनीपतिः। <br>त्रिपदस्त्रिदशाध्यक्षो महाशृङ्गः कृतान्तकृत्   ॥13-135-070॥</td></tr>
<tr><td>महावराहो गोविन्दः सुषेणः कनकाङ्गदी। <br>गुह्यो गभीरो गहनो गुप्तश्चक्रगदाधरः   ॥13-135-071॥</td></tr>
<tr><td>वेधाः स्वाङ्गोऽजितः कृष्णो दृढः संकर्षणोऽच्युतः। <br>वरुणो वारुणो वृक्षः पुष्कराक्षो महामनाः   ॥13-135-072॥</td></tr>
<tr><td>भगवान्भगहा नन्दी वनमाली हलायुधः। <br>आदित्यो ज्योतिरादित्यः सहिष्णुर्गतिसत्तमः   ॥13-135-073॥</td></tr>
<tr><td>सुधन्वा खण्डपरशुर्दारुणो द्रविणप्रदः। <br>दिवःस्पृक्सर्वदृग्व्यासो वाचस्पतिरयोनिजः   ॥13-135-074॥</td></tr>
<tr><td>त्रिसामा सामगः साम निर्वाणं भेषजं भिषक्। <br>संन्यासकृच्छमः शान्तो निष्ठा शान्तिः परायणम्   ॥13-135-075॥</td></tr>
<tr><td>शुभाङ्गः शान्तिदः स्रष्टा कुमुदः कुवलेशयः। <br>गोहितो गोपतिर्गोप्ता वृषभाक्षो वृषप्रियः   ॥13-135-076॥</td></tr>
<tr><td>अनिवर्ती निवृत्तात्मा संक्षेप्ता क्षेमकृच्छिवः। <br>श्रीवत्सवक्षाः श्रीवासः श्रीपतिः श्रीमतां वरः   ॥13-135-077॥</td></tr>
<tr><td>श्रीदः श्रीशः श्रीनिवासः श्रीनिधिः श्रीविभावनः। <br>श्रीधरः श्रीकरः श्रेयः श्रीमाँल्लोकत्रयाश्रयः   ॥13-135-078॥</td></tr>
<tr><td>स्वक्षः स्वङ्गः शतानन्दो नन्दिर्ज्योतिर्गणेश्वरः। <br>विजितात्मा विधेयात्मा सत्कीर्तिश्छिन्नसंशयः   ॥13-135-079॥</td></tr>
<tr><td>उदीर्णः सर्वतश्चक्षुरनीशः शाश्वतः स्थिरः। <br>भूशयो भूषणो भूतिर्विशोकः शोकनाशनः   ॥13-135-080॥</td></tr>
<tr><td>अर्चिष्मानर्चितः कुम्भो विशुद्धात्मा विशोधनः। <br>अनिरुद्धोऽप्रतिरथः प्रद्युम्नोऽमितविक्रमः   ॥13-135-081॥</td></tr>
<tr><td>कालनेमिनिहा वीरः शूरः शौरिर्जनेश्वरः। <br>त्रिलोकात्मा त्रिलोकेशः केशवः केशिहा हरिः   ॥13-135-082॥</td></tr>
<tr><td>कामदेवः कामपालः कामी कान्तः कृतागमः। <br>अनिर्देश्यवपुर्विष्णुर्वीरोऽनन्तो धनंजयः   ॥13-135-083॥</td></tr>
<tr><td>ब्रह्मण्यो ब्रह्मकृद्ब्रह्मा ब्रह्म ब्रह्मविवर्धनः। <br>ब्रह्मविद्ब्राह्मणो ब्रह्मी ब्रह्मज्ञो ब्राह्मणप्रियः   ॥13-135-084॥</td></tr>
<tr><td>महाक्रमो महाकर्मा महातेजा महोरगः। <br>महाक्रतुर्महायज्वा महायज्ञो महाहविः   ॥13-135-085॥</td></tr>
<tr><td>स्तव्यः स्तवप्रियः स्तोत्रं स्तुतिः स्तोता रणप्रियः। <br>पूर्णः पूरयिता पुण्यः पुण्यकीर्तिरनामयः   ॥13-135-086॥</td></tr>
<tr><td>मनोजवस्तीर्थकरो वसुरेता वसुप्रदः। <br>वसुप्रदो वासुदेवो वसुर्वसुमना हविः   ॥13-135-087॥</td></tr>
<tr><td>सद्गतिः सत्कृतिः सत्ता सद्भूतिः सत्परायणः। <br>शूरसेनो यदुश्रेष्ठः सन्निवासः सुयामुनः   ॥13-135-088॥</td></tr>
<tr><td>भूतावासो वासुदेवो सर्वासुनिलयोऽनलः। <br>दर्पहा दर्पदो दृप्तो दुर्धरोऽथापराजितः   ॥13-135-089॥</td></tr>
<tr><td>विश्वमूर्तिर्महामूर्तिर्दीप्तमूर्तिरमूर्तिमान्। <br>अनेकमूर्तिरव्यक्तः शतमूर्तिः शताननः   ॥13-135-090॥</td></tr>
<tr><td>एको नैकः सवः कः किं यत्तत्पदमनुत्तमम्। <br>लोकबन्धुर्लोकनाथो माधवो भक्तवत्सलः   ॥13-135-091॥</td></tr>
<tr><td>सुवर्णवर्णो हेमाङ्गो वराङ्गश्चन्दनाङ्गदी। <br>वीरहा विषमः शून्यो घृताशीरचलश्चलः   ॥13-135-092॥</td></tr>
<tr><td>अमानी मानदो मान्यो लोकस्वामी त्रिलोकधृक्। <br>सुमेधा मेधजो धन्यः सत्यमेधा धराधरः   ॥13-135-093॥</td></tr>
<tr><td>तेजो वृषो द्युतिधरः सर्वशस्त्रभृतां वरः। <br>प्रग्रहो निग्रहोऽव्यग्रो नैकशृङ्गो गदाग्रजः   ॥13-135-094॥</td></tr>
<tr><td>चतुर्मूर्तिश्चतुर्बाहुश्चतुर्व्यूहश्चतुर्गतिः। <br>चतुरात्मा चतुर्भावश्चतुर्वेदविदेकपात्   ॥13-135-095॥</td></tr>
<tr><td>समावर्तो निवृत्तात्मा दुर्जयो दुरतिक्रमः। <br>दुर्लभो दुर्गमो दुर्गो दुरावासो दुरारिहा   ॥13-135-096॥</td></tr>
<tr><td>शुभाङ्गो लोकसारङ्गः सुतन्तुस्तन्तुवर्धनः। <br>इन्द्रकर्मा महाकर्मा कृतकर्मा कृतागमः   ॥13-135-097॥</td></tr>
<tr><td>उद्भवः सुन्दरः सुन्दो रत्ननाभः सुलोचनः। <br>अर्को वाजसनः शृङ्गी जयन्तः सर्वविज्जयी   ॥13-135-098॥</td></tr>
<tr><td>सुवर्णबिन्दुरक्षोभ्यः सर्ववागीश्वरेश्वरः। <br>महाह्रदो महागर्तो महाभूतो महानिधिः   ॥13-135-099॥</td></tr>
<tr><td>कुमुदः कुंदरः कुन्दः पर्जन्यः पवनोऽनिलः। <br>अमृतांशोऽमृतवपुः सर्वज्ञः सर्वतोमुखः   ॥13-135-100॥</td></tr>
<tr><td>सुलभः सुव्रतः सिद्धः शत्रुजिच्छत्रुतापनः। <br>न्यग्रोधोदुम्बरोऽश्वत्थश्चाणूरान्ध्रनिषूदनः   ॥13-135-101॥</td></tr>
<tr><td>सहस्रार्चिः सप्तजिह्वः सप्तैधाः सप्तवाहनः। <br>अमूर्तिरनघोऽचिन्त्यो भयकृद्भयनाशनः   ॥13-135-102॥</td></tr>
<tr><td>अणुर्बृहत्कृशः स्थूलो गुणभृन्निर्गुणो महान्। <br>अधृतः स्वधृतः स्वास्यः प्राग्वंशो वंशवर्धनः   ॥13-135-103॥</td></tr>
<tr><td>भारभृत्कथितो योगी योगीशः सर्वकामदः। <br>आश्रमः श्रमणः क्षामः सुपर्णो वायुवाहनः   ॥13-135-104॥</td></tr>
<tr><td>धनुर्धरो धनुर्वेदो दण्डो दमयिता दमः। <br>अपराजितः सर्वसहो नियन्ता नियमो यमः   ॥13-135-105॥</td></tr>
<tr><td>सत्त्ववान्सात्त्विकः सत्यः सत्यधर्मपरायणः। <br>अभिप्रायः प्रियार्होऽर्हः प्रियकृत्प्रीतिवर्धनः   ॥13-135-106॥</td></tr>
<tr><td>विहायसगतिर्ज्योतिः सुरुचिर्हुतभुग्विभुः। <br>रविर्विरोचनः सूर्यः सविता रविलोचनः   ॥13-135-107॥</td></tr>
<tr><td>अनन्तो हुतभुग्भोक्ता सुखदो नैकदोऽग्रजः। <br>अनिर्विण्णः सदामर्षी लोकाधिष्ठानमद्भुतम्   ॥13-135-108॥</td></tr>
<tr><td>सनात्सनातनतमः कपिलः कपिरव्ययः। <br>स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः   ॥13-135-109॥</td></tr>
<tr><td>अरौद्रः कुण्डली चक्री विक्रम्यूर्जितशासनः। <br>शब्दातिगः शब्दसहः शिशिरः शर्वरीकरः   ॥13-135-110॥</td></tr>
<tr><td>अक्रूरः पेशलो दक्षो दक्षिणः क्षमिणां वरः। <br>विद्वत्तमो वीतभयः पुण्यश्रवणकीर्तनः   ॥13-135-111॥</td></tr>
<tr><td>उत्तारणो दुष्कृतिहा पुण्यो दुःस्वप्ननाशनः। <br>वीरहा रक्षणः सन्तो जीवनः पर्यवस्थितः   ॥13-135-112॥</td></tr>
<tr><td>अनन्तरूपोऽनन्तश्रीर्जितमन्युर्भयापहः। <br>चतुरस्रो गभीरात्मा विदिशो व्यादिशो दिशः   ॥13-135-113॥</td></tr>
<tr><td>अनादिर्भूर्भुवो लक्ष्मीः सुवीरो रुचिराङ्गदः। <br>जननो जनजन्मादिर्भीमो भीमपराक्रमः   ॥13-135-114॥</td></tr>
<tr><td>आधारनिलयो धाता पुष्पहासः प्रजागरः। <br>ऊर्ध्वगः सत्पथाचारः प्राणदः प्रणवः पणः   ॥13-135-115॥</td></tr>
<tr><td>प्रमाणं प्राणनिलयः प्राणकृत्प्राणजीवनः। <br>तत्त्वं तत्त्वविदेकात्मा जन्ममृत्युजरातिगः   ॥13-135-116॥</td></tr>
<tr><td>भूर्भुवः स्वस्तरुस्तारः सविता प्रपितामहः। <br>यज्ञो यज्ञपतिर्यज्वा यज्ञाङ्गो यज्ञवाहनः   ॥13-135-117॥</td></tr>
<tr><td>यज्ञभृद्यज्ञकृद्यज्ञी यज्ञभुग्यज्ञसाधनः। <br>यज्ञान्तकृद्यज्ञगुह्यमन्नमन्नाद एव च   ॥13-135-118॥</td></tr>
<tr><td>आत्मयोनिः स्वयंजातो वैखानः सामगायनः। <br>देवकीनन्दनः स्रष्टा क्षितीशः पापनाशनः   ॥13-135-119॥</td></tr>
<tr><td>शङ्खभृन्नन्दकी चक्री शार्ङ्गधन्वा गदाधरः। <br>रथाङ्गपाणिरक्षोभ्यः सर्वप्रहरणायुधः   ॥13-135-120॥</td></tr>
<tr><td>इतीदं कीर्तनीयस्य केशवस्य महात्मनः। <br>नाम्नां सहस्रं दिव्यानामशेषेण प्रकीर्तितम्   ॥13-135-121॥</td></tr>
<tr><td>य इदं शृणुयान्नित्यं यश्चापि परिकीर्तयेत्। <br>नाशुभं प्राप्नुयात्किंचित्सोऽमुत्रेह च मानवः   ॥13-135-122॥</td></tr>
<tr><td>वेदान्तगो ब्राह्मणः स्यात्क्षत्रियो विजयी भवेत्। <br>वैश्यो धनसमृद्धः स्याच्छूद्रः सुखमवाप्नुयात्   ॥13-135-123॥</td></tr>
<tr><td>धर्मार्थी प्राप्नुयाद्धर्ममर्थार्थी चार्थमाप्नुयात्। <br>कामानवाप्नुयात्कामी प्रजार्थी चाप्नुयात्प्रजाः   ॥13-135-124॥</td></tr>
<tr><td>भक्तिमान्यः सदोत्थाय शुचिस्तद्गतमानसः। <br>सहस्रं वासुदेवस्य नाम्नामेतत्प्रकीर्तयेत्   ॥13-135-125॥</td></tr>
<tr><td>यशः प्राप्नोति विपुलं ज्ञातिप्राधान्यमेव च। <br>अचलां श्रियमाप्नोति श्रेयश्चाप्नोत्यनुत्तमम्   ॥13-135-126॥</td></tr>
<tr><td>न भयं क्वचिदाप्नोति वीर्यं तेजश्च विन्दति। <br>भवत्यरोगो द्युतिमान्बलरूपगुणान्वितः   ॥13-135-127॥</td></tr>
<tr><td>रोगार्तो मुच्यते रोगाद्बद्धो मुच्येत बन्धनात्। <br>भयान्मुच्येत भीतश्च मुच्येतापन्न आपदः   ॥13-135-128॥</td></tr>
<tr><td>दुर्गाण्यतितरत्याशु पुरुषः पुरुषोत्तमम्। <br>स्तुवन्नामसहस्रेण नित्यं भक्तिसमन्वितः   ॥13-135-129॥</td></tr>
<tr><td>वासुदेवाश्रयो मर्त्यो वासुदेवपरायणः। <br>सर्वपापविशुद्धात्मा याति ब्रह्म सनातनम्   ॥13-135-130॥</td></tr>
<tr><td>न वासुदेवभक्तानामशुभं विद्यते क्वचित्। <br>जन्ममृत्युजराव्याधिभयं वाप्युपजायते   ॥13-135-131॥</td></tr>
<tr><td>इमं स्तवमधीयानः श्रद्धाभक्तिसमन्वितः। <br>युज्येतात्मसुखक्षान्तिश्रीधृतिस्मृतिकीर्तिभिः   ॥13-135-132॥</td></tr>
<tr><td>न क्रोधो न च मात्सर्यं न लोभो नाशुभा मतिः। <br>भवन्ति कृतपुण्यानां भक्तानां पुरुषोत्तमे   ॥13-135-133॥</td></tr>
<tr><td>द्यौः सचन्द्रार्कनक्षत्रा खं दिशो भूर्महोदधिः। <br>वासुदेवस्य वीर्येण विधृतानि महात्मनः   ॥13-135-134॥</td></tr>
<tr><td>ससुरासुरगन्धर्वं सयक्षोरगराक्षसम्। <br>जगद्वशे वर्ततेदं कृष्णस्य सचराचरम्   ॥13-135-135॥</td></tr>
<tr><td>इन्द्रियाणि मनो बुद्धिः सत्त्वं तेजो बलं धृतिः। <br>वासुदेवात्मकान्याहुः क्षेत्रं क्षेत्रज्ञ एव च   ॥13-135-136॥</td></tr>
<tr><td>सर्वागमानामाचारः प्रथमं परिकल्प्यते। <br>आचारप्रभवो धर्मो धर्मस्य प्रभुरच्युतः   ॥13-135-137॥</td></tr>
<tr><td>ऋषयः पितरो देवा महाभूतानि धातवः। <br>जङ्गमाजङ्गमं चेदं जगन्नारायणोद्भवम्   ॥13-135-138॥</td></tr>
<tr><td>योगो ज्ञानं तथा सांख्यं विद्याः शिल्पानि कर्म च। <br>वेदाः शास्त्राणि विज्ञानमेतत्सर्वं जनार्दनात्   ॥13-135-139॥</td></tr>
<tr><td>एको विष्णुर्महद्भूतं पृथग्भूतान्यनेकशः। <br>त्रीँल्लोकान्व्याप्य भूतात्मा भुङ्क्ते विश्वभुगव्ययः   ॥13-135-140॥</td></tr>
<tr><td>इमं स्तवं भगवतो विष्णोर्व्यासेन कीर्तितम्। <br>पठेद्य इच्छेत्पुरुषः श्रेयः प्राप्तुं सुखानि च   ॥13-135-141॥</td></tr>
<tr><td>विश्वेश्वरमजं देवं जगतः प्रभवाप्ययम्। <br>भजन्ति ये पुष्कराक्षं न ते यान्ति पराभवम्   ॥13-135-142॥</td></tr>
</table>
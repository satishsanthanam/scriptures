<table border = "1"><tr><td>Verse</td></tr>
<tr><td> युधिष्ठिर उवाच। <br>यद्वरं सर्वतीर्थानां तद्ब्रवीहि पितामह। <br>यत्र वै परमं शौचं तन्मे व्याख्यातुमर्हसि   ॥13-111-001॥</td></tr>
<tr><td> भीष्म उवाच। <br>सर्वाणि खलु तीर्थानि गुणवन्ति मनीषिणाम्। <br>यत्तु तीर्थं च शौचं च तन्मे शृणु समाहितः   ॥13-111-002॥</td></tr>
<tr><td>अगाधे विमले शुद्धे सत्यतोये धृतिह्रदे। <br>स्नातव्यं मानसे तीर्थे सत्त्वमालम्ब्य शाश्वतम्   ॥13-111-003॥</td></tr>
<tr><td>तीर्थशौचमनर्थित्वमार्दवं सत्यमार्जवम्। <br>अहिंसा सर्वभूतानामानृशंस्यं दमः शमः   ॥13-111-004॥</td></tr>
<tr><td>निर्ममा निरहंकारा निर्द्वंद्वा निष्परिग्रहाः। <br>शुचयस्तीर्थभूतास्ते ये भैक्षमुपभुञ्जते   ॥13-111-005॥</td></tr>
<tr><td>तत्त्ववित्त्वनहंबुद्धिस्तीर्थं परममुच्यते। <br>शौचलक्षणमेतत्ते सर्वत्रैवान्ववेक्षणम्   ॥13-111-006॥</td></tr>
<tr><td>रजस्तमः सत्त्वमथो येषां निर्धौतमात्मनः। <br>शौचाशौचे न ते सक्ताः स्वकार्यपरिमार्गिणः   ॥13-111-007॥</td></tr>
<tr><td>सर्वत्यागेष्वभिरताः सर्वज्ञाः सर्वदर्शिनः। <br>शौचेन वृत्तशौचार्थास्ते तीर्थाः शुचयश्च ते   ॥13-111-008॥</td></tr>
<tr><td>नोदकक्लिन्नगात्रस्तु स्नात इत्यभिधीयते। <br>स स्नातो यो दमस्नातः सबाह्याभ्यन्तरः शुचिः   ॥13-111-009॥</td></tr>
<tr><td>अतीतेष्वनपेक्षा ये प्राप्तेष्वर्थेषु निर्ममाः। <br>शौचमेव परं तेषां येषां नोत्पद्यते स्पृहा   ॥13-111-010॥</td></tr>
<tr><td>प्रज्ञानं शौचमेवेह शरीरस्य विशेषतः। <br>तथा निष्किंचनत्वं च मनसश्च प्रसन्नता   ॥13-111-011॥</td></tr>
<tr><td>वृत्तशौचं मनःशौचं तीर्थशौचं परं हितम्। <br>ज्ञानोत्पन्नं च यच्छौचं तच्छौचं परमं मतम्   ॥13-111-012॥</td></tr>
<tr><td>मनसाथ प्रदीपेन ब्रह्मज्ञानबलेन च। <br>स्नाता ये मानसे तीर्थे तज्ज्ञाः क्षेत्रज्ञदर्शिनः   ॥13-111-013॥</td></tr>
<tr><td>समारोपितशौचस्तु नित्यं भावसमन्वितः। <br>केवलं गुणसंपन्नः शुचिरेव नरः सदा   ॥13-111-014॥</td></tr>
<tr><td>शरीरस्थानि तीर्थानि प्रोक्तान्येतानि भारत। <br>पृथिव्यां यानि तीर्थानि पुण्यानि शृणु तान्यपि   ॥13-111-015॥</td></tr>
<tr><td>यथा शरीरस्योद्देशाः शुचयः परिनिर्मिताः। <br>तथा पृथिव्या भागाश्च पुण्यानि सलिलानि च   ॥13-111-016॥</td></tr>
<tr><td>प्रार्थनाच्चैव तीर्थस्य स्नानाच्च पितृतर्पणात्। <br>धुनन्ति पापं तीर्थेषु पूता यान्ति दिवं सुखम्   ॥13-111-017॥</td></tr>
<tr><td>परिग्रहाच्च साधूनां पृथिव्याश्चैव तेजसा। <br>अतीव पुण्यास्ते भागाः सलिलस्य च तेजसा   ॥13-111-018॥</td></tr>
<tr><td>मनसश्च पृथिव्याश्च पुण्यतीर्थास्तथापरे। <br>उभयोरेव यः स्नातः स सिद्धिं शीघ्रमाप्नुयात्   ॥13-111-019॥</td></tr>
<tr><td>यथा बलं क्रियाहीनं क्रिया वा बलवर्जिता। <br>नेह साधयते कार्यं समायुक्तस्तु सिध्यति   ॥13-111-020॥</td></tr>
<tr><td>एवं शरीरशौचेन तीर्थशौचेन चान्वितः। <br>ततः सिद्धिमवाप्नोति द्विविधं शौचमुत्तमम्   ॥13-111-021॥</td></tr>
</table>
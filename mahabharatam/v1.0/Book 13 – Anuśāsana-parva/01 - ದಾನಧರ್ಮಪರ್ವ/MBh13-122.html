<table border = "1"><tr><td>Verse</td></tr>
<tr><td> भीष्म उवाच। <br>एवमुक्तः प्रत्युवाच मैत्रेयः कर्मपूजकः। <br>अत्यन्तं श्रीमति कुले जातः प्राज्ञो बहुश्रुतः   ॥13-122-001॥</td></tr>
<tr><td>असंशयं महाप्राज्ञ यथैवात्थ तथैव तत्। <br>अनुज्ञातस्तु भवता किंचिद्ब्रूयामहं विभो   ॥13-122-002॥</td></tr>
<tr><td> व्यास उवाच। <br>यद्यदिच्छसि मैत्रेय यावद्यावद्यथा तथा। <br>ब्रूहि तावन्महाप्राज्ञ शुश्रूषे वचनं तव   ॥13-122-003॥</td></tr>
<tr><td> मैत्रेय उवाच। <br>निर्दोषं निर्मलं चैव वचनं दानसंहितम्। <br>विद्यातपोभ्यां हि भवान्भावितात्मा न संशयः   ॥13-122-004॥</td></tr>
<tr><td>भवतो भावितात्मत्वाद्दायोऽयं सुमहान्मम। <br>भूयो बुद्ध्यानुपश्यामि सुसमृद्धतपा इव   ॥13-122-005॥</td></tr>
<tr><td>अपि मे दर्शनादेव भवतोऽभ्युदयो महान्। <br>मन्ये भवत्प्रसादोऽयं तद्धि कर्म स्वभावतः   ॥13-122-006॥</td></tr>
<tr><td>तपः श्रुतं च योनिश्चाप्येतद्ब्राह्मण्यकारणम्। <br>त्रिभिर्गुणैः समुदितस्ततो भवति वै द्विजः   ॥13-122-007॥</td></tr>
<tr><td>तस्मिंस्तृप्ते च तृप्यन्ते पितरो दैवतानि च। <br>न हि श्रुतवतां किंचिदधिकं ब्राह्मणादृते   ॥13-122-008॥</td></tr>
<tr><td>यथा हि सुकृते क्षेत्रे फलं विन्दति मानवः। <br>एवं दत्त्वा श्रुतवति फलं दाता समश्नुते   ॥13-122-009॥</td></tr>
<tr><td>ब्राह्मणश्चेन्न विद्येत श्रुतवृत्तोपसंहितः। <br>प्रतिग्रहीता दानस्य मोघं स्याद्धनिनां धनम्   ॥13-122-010॥</td></tr>
<tr><td>अदन्ह्यविद्वान्हन्त्यन्नमद्यमानं च हन्ति तम्। <br>तं च हन्यति यस्यान्नं स हत्वा हन्यतेऽबुधः   ॥13-122-011॥</td></tr>
<tr><td>प्रभुर्ह्यन्नमदन्विद्वान्पुनर्जनयतीश्वरः। <br>स चान्नाज्जायते तस्मात्सूक्ष्म एव व्यतिक्रमः   ॥13-122-012॥</td></tr>
<tr><td>यदेव ददतः पुण्यं तदेव प्रतिगृह्णतः। <br>न ह्येकचक्रं वर्तेत इत्येवमृषयो विदुः   ॥13-122-013॥</td></tr>
<tr><td>यत्र वै ब्राह्मणाः सन्ति श्रुतवृत्तोपसंहिताः। <br>तत्र दानफलं पुण्यमिह चामुत्र चाश्नुते   ॥13-122-014॥</td></tr>
<tr><td>ये योनिशुद्धाः सततं तपस्यभिरता भृशम्। <br>दानाध्ययनसंपन्नास्ते वै पूज्यतमाः सदा   ॥13-122-015॥</td></tr>
<tr><td>तैर्हि सद्भिः कृतः पन्थाश्चेतयानो न मुह्यते। <br>ते हि स्वर्गस्य नेतारो यज्ञवाहाः सनातनाः   ॥13-122-016॥</td></tr>
</table>
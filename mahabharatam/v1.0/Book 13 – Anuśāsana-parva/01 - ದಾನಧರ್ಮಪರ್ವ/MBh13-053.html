<table border = "1"><tr><td>Verse</td></tr>
<tr><td> युधिष्ठिर उवाच। <br>तस्मिन्नन्तर्हिते विप्रे राजा किमकरोत्तदा। <br>भार्या चास्य महाभागा तन्मे ब्रूहि पितामह   ॥13-053-001॥</td></tr>
<tr><td> भीष्म उवाच। <br>अदृष्ट्वा स महीपालस्तमृषिं सह भार्यया। <br>परिश्रान्तो निववृते व्रीडितो नष्टचेतनः   ॥13-053-002॥</td></tr>
<tr><td>स प्रविश्य पुरीं दीनो नाभ्यभाषत किंचन। <br>तदेव चिन्तयामास च्यवनस्य विचेष्टितम्   ॥13-053-003॥</td></tr>
<tr><td>अथ शून्येन मनसा प्रविवेश गृहं नृपः। <br>ददर्श शयने तस्मिञ्शयानं भृगुनन्दनम्   ॥13-053-004॥</td></tr>
<tr><td>विस्मितौ तौ तु दृष्ट्वा तं तदाश्चर्यं विचिन्त्य च। <br>दर्शनात्तस्य च मुनेर्विश्रान्तौ संबभूवतुः   ॥13-053-005॥</td></tr>
<tr><td>यथास्थानं तु तौ स्थित्वा भूयस्तं संववाहतुः। <br>अथापरेण पार्श्वेन सुष्वाप स महामुनिः   ॥13-053-006॥</td></tr>
<tr><td>तेनैव च स कालेन प्रत्यबुध्यत वीर्यवान्। <br>न च तौ चक्रतुः किंचिद्विकारं भयशङ्कितौ   ॥13-053-007॥</td></tr>
<tr><td>प्रतिबुद्धस्तु स मुनिस्तौ प्रोवाच विशां पते। <br>तैलाभ्यङ्गो दीयतां मे स्नास्येऽहमिति भारत   ॥13-053-008॥</td></tr>
<tr><td>तथेति तौ प्रतिश्रुत्य क्षुधितौ श्रमकर्शितौ। <br>शतपाकेन तैलेन महार्हेणोपतस्थतुः   ॥13-053-009॥</td></tr>
<tr><td>ततः सुखासीनमृषिं वाग्यतौ संववाहतुः। <br>न च पर्याप्तमित्याह भार्गवः सुमहातपाः   ॥13-053-010॥</td></tr>
<tr><td>यदा तौ निर्विकारौ तु लक्षयामास भार्गवः। <br>तत उत्थाय सहसा स्नानशालां विवेश ह। <br>कॢप्तमेव तु तत्रासीत्स्नानीयं पार्थिवोचितम्   ॥13-053-011॥</td></tr>
<tr><td>असत्कृत्य तु तत्सर्वं तत्रैवान्तरधीयत। <br>स मुनिः पुनरेवाथ नृपतेः पश्यतस्तदा। <br>नासूयां चक्रतुस्तौ च दंपती भरतर्षभ   ॥13-053-012॥</td></tr>
<tr><td>अथ स्नातः स भगवान्सिंहासनगतः प्रभुः। <br>दर्शयामास कुशिकं सभार्यं भृगुनन्दनः   ॥13-053-013॥</td></tr>
<tr><td>संहृष्टवदनो राजा सभार्यः कुशिको मुनिम्। <br>सिद्धमन्नमिति प्रह्वो निर्विकारो न्यवेदयत्   ॥13-053-014॥</td></tr>
<tr><td>आनीयतामिति मुनिस्तं चोवाच नराधिपम्। <br>राजा च समुपाजह्रे तदन्नं सह भार्यया   ॥13-053-015॥</td></tr>
<tr><td>मांसप्रकारान्विविधाञ्शाकानि विविधानि च। <br>वेसवारविकारांश्च पानकानि लघूनि च   ॥13-053-016॥</td></tr>
<tr><td>रसालापूपकांश्चित्रान्मोदकानथ षाडवान्। <br>रसान्नानाप्रकारांश्च वन्यं च मुनिभोजनम्   ॥13-053-017॥</td></tr>
<tr><td>फलानि च विचित्राणि तथा भोज्यानि भूरिशः। <br>बदरेङ्गुदकाश्मर्यभल्लातकवटानि च   ॥13-053-018॥</td></tr>
<tr><td>गृहस्थानां च यद्भोज्यं यच्चापि वनवासिनाम्। <br>सर्वमाहारयामास राजा शापभयान्मुनेः   ॥13-053-019॥</td></tr>
<tr><td>अथ सर्वमुपन्यस्तमग्रतश्च्यवनस्य तत्। <br>ततः सर्वं समानीय तच्च शय्यासनं मुनिः   ॥13-053-020॥</td></tr>
<tr><td>वस्त्रैः शुभैरवच्छाद्य भोजनोपस्करैः सह। <br>सर्वमादीपयामास च्यवनो भृगुनन्दनः   ॥13-053-021॥</td></tr>
<tr><td>न च तौ चक्रतुः कोपं दंपती सुमहाव्रतौ। <br>तयोः संप्रेक्षतोरेव पुनरन्तर्हितोऽभवत्   ॥13-053-022॥</td></tr>
<tr><td>तत्रैव च स राजर्षिस्तस्थौ तां रजनीं तदा। <br>सभार्यो वाग्यतः श्रीमान्न च तं कोप आविशत्   ॥13-053-023॥</td></tr>
<tr><td>नित्यं संस्कृतमन्नं तु विविधं राजवेश्मनि। <br>शयनानि च मुख्यानि परिषेकाश्च पुष्कलाः   ॥13-053-024॥</td></tr>
<tr><td>वस्त्रं च विविधाकारमभवत्समुपार्जितम्। <br>न शशाक ततो द्रष्टुमन्तरं च्यवनस्तदा   ॥13-053-025॥</td></tr>
<tr><td>पुनरेव च विप्रर्षिः प्रोवाच कुशिकं नृपम्। <br>सभार्यो मां रथेनाशु वह यत्र ब्रवीम्यहम्   ॥13-053-026॥</td></tr>
<tr><td>तथेति च प्राह नृपो निर्विशङ्कस्तपोधनम्। <br>क्रीडारथोऽस्तु भगवन्नुत सांग्रामिको रथः   ॥13-053-027॥</td></tr>
<tr><td>इत्युक्तः स मुनिस्तेन राज्ञा हृष्टेन तद्वचः। <br>च्यवनः प्रत्युवाचेदं हृष्टः परपुरंजयम्   ॥13-053-028॥</td></tr>
<tr><td>सज्जीकुरु रथं क्षिप्रं यस्ते सांग्रामिको मतः। <br>सायुधः सपताकश्च सशक्तिः कणयष्टिमान्   ॥13-053-029॥</td></tr>
<tr><td>किङ्किणीशतनिर्घोषो युक्तस्तोमरकल्पनैः। <br>गदाखड्गनिबद्धश्च परमेषुशतान्वितः   ॥13-053-030॥</td></tr>
<tr><td>ततः स तं तथेत्युक्त्वा कल्पयित्वा महारथम्। <br>भार्यां वामे धुरि तदा चात्मानं दक्षिणे तथा   ॥13-053-031॥</td></tr>
<tr><td>त्रिदंष्ट्रं वज्रसूच्यग्रं प्रतोदं तत्र चादधत्। <br>सर्वमेतत्ततो दत्त्वा नृपो वाक्यमथाब्रवीत्   ॥13-053-032॥</td></tr>
<tr><td>भगवन्क्व रथो यातु ब्रवीतु भृगुनन्दनः। <br>यत्र वक्ष्यसि विप्रर्षे तत्र यास्यति ते रथः   ॥13-053-033॥</td></tr>
<tr><td>एवमुक्तस्तु भगवान्प्रत्युवाचाथ तं नृपम्। <br>इतःप्रभृति यातव्यं पदकं पदकं शनैः   ॥13-053-034॥</td></tr>
<tr><td>श्रमो मम यथा न स्यात्तथा मे छन्दचारिणौ। <br>सुखं चैवास्मि वोढव्यो जनः सर्वश्च पश्यतु   ॥13-053-035॥</td></tr>
<tr><td>नोत्सार्यः पथिकः कश्चित्तेभ्यो दास्याम्यहं वसु। <br>ब्राह्मणेभ्यश्च ये कामानर्थयिष्यन्ति मां पथि   ॥13-053-036॥</td></tr>
<tr><td>सर्वं दास्याम्यशेषेण धनं रत्नानि चैव हि। <br>क्रियतां निखिलेनैतन्मा विचारय पार्थिव   ॥13-053-037॥</td></tr>
<tr><td>तस्य तद्वचनं श्रुत्वा राजा भृत्यानथाब्रवीत्। <br>यद्यद्ब्रूयान्मुनिस्तत्तत्सर्वं देयमशङ्कितैः   ॥13-053-038॥</td></tr>
<tr><td>ततो रत्नान्यनेकानि स्त्रियो युग्यमजाविकम्। <br>कृताकृतं च कनकं गजेन्द्राश्चाचलोपमाः   ॥13-053-039॥</td></tr>
<tr><td>अन्वगच्छन्त तमृषिं राजामात्याश्च सर्वशः। <br>हाहाभूतं च तत्सर्वमासीन्नगरमार्तिमत्   ॥13-053-040॥</td></tr>
<tr><td>तौ तीक्ष्णाग्रेण सहसा प्रतोदेन प्रचोदितौ। <br>पृष्ठे विद्धौ कटे चैव निर्विकारौ तमूहतुः   ॥13-053-041॥</td></tr>
<tr><td>वेपमानौ विराहारौ पञ्चाशद्रात्रकर्शितौ। <br>कथंचिदूहतुर्वीरौ दंपती तं रथोत्तमम्   ॥13-053-042॥</td></tr>
<tr><td>बहुशो भृशविद्धौ तौ क्षरमाणौ क्षतोद्भवम्। <br>ददृशाते महाराज पुष्पिताविव किंशुकौ   ॥13-053-043॥</td></tr>
<tr><td>तौ दृष्ट्वा पौरवर्गस्तु भृशं शोकपरायणः। <br>अभिशापभयात्त्रस्तो न च किंचिदुवाच ह   ॥13-053-044॥</td></tr>
<tr><td>द्वन्द्वशश्चाब्रुवन्सर्वे पश्यध्वं तपसो बलम्। <br>क्रुद्धा अपि मुनिश्रेष्ठं वीक्षितुं नैव शक्नुमः   ॥13-053-045॥</td></tr>
<tr><td>अहो भगवतो वीर्यं महर्षेर्भावितात्मनः। <br>राज्ञश्चापि सभार्यस्य धैर्यं पश्यत यादृशम्   ॥13-053-046॥</td></tr>
<tr><td>श्रान्तावपि हि कृच्छ्रेण रथमेतं समूहतुः। <br>न चैतयोर्विकारं वै ददर्श भृगुनन्दनः   ॥13-053-047॥</td></tr>
<tr><td> भीष्म उवाच। <br>ततः स निर्विकारौ तौ दृष्ट्वा भृगुकुलोद्वहः। <br>वसु विश्राणयामास यथा वैश्रवणस्तथा   ॥13-053-048॥</td></tr>
<tr><td>तत्रापि राजा प्रीतात्मा यथाज्ञप्तमथाकरोत्। <br>ततोऽस्य भगवान्प्रीतो बभूव मुनिसत्तमः   ॥13-053-049॥</td></tr>
<tr><td>अवतीर्य रथश्रेष्ठाद्दंपती तौ मुमोच ह। <br>विमोच्य चैतौ विधिवत्ततो वाक्यमुवाच ह   ॥13-053-050॥</td></tr>
<tr><td>स्निग्धगम्भीरया वाचा भार्गवः सुप्रसन्नया। <br>ददानि वां वरं श्रेष्ठं तद्ब्रूतामिति भारत   ॥13-053-051॥</td></tr>
<tr><td>सुकुमारौ च तौ विद्वान्कराभ्यां मुनिसत्तमः। <br>पस्पर्शामृतकल्पाभ्यां स्नेहाद्भरतसत्तम   ॥13-053-052॥</td></tr>
<tr><td>अथाब्रवीन्नृपो वाक्यं श्रमो नास्त्यावयोरिह। <br>विश्रान्तौ स्वः प्रभावात्ते ध्यानेनैवेति भार्गव   ॥13-053-053॥</td></tr>
<tr><td>अथ तौ भगवान्प्राह प्रहृष्टश्च्यवनस्तदा। <br>न वृथा व्याहृतं पूर्वं यन्मया तद्भविष्यति   ॥13-053-054॥</td></tr>
<tr><td>रमणीयः समुद्देशो गङ्गातीरमिदं शुभम्। <br>कंचित्कालं व्रतपरो निवत्स्यामीह पार्थिव   ॥13-053-055॥</td></tr>
<tr><td>गम्यतां स्वपुरं पुत्र विश्रान्तः पुनरेष्यसि। <br>इहस्थं मां सभार्यस्त्वं द्रष्टासि श्वो नराधिप   ॥13-053-056॥</td></tr>
<tr><td>न च मन्युस्त्वया कार्यः श्रेयस्ते समुपस्थितम्। <br>यत्काङ्क्षितं हृदिस्थं ते तत्सर्वं संभविष्यति   ॥13-053-057॥</td></tr>
<tr><td>इत्येवमुक्तः कुशिकः प्रहृष्टेनान्तरात्मना। <br>प्रोवाच मुनिशार्दूलमिदं वचनमर्थवत्   ॥13-053-058॥</td></tr>
<tr><td>न मे मन्युर्महाभाग पूतोऽस्मि भगवंस्त्वया। <br>संवृत्तौ यौवनस्थौ स्वो वपुष्मन्तौ बलान्वितौ   ॥13-053-059॥</td></tr>
<tr><td>प्रतोदेन व्रणा ये मे सभार्यस्य कृतास्त्वया। <br>तान्न पश्यामि गात्रेषु स्वस्थोऽस्मि सह भार्यया   ॥13-053-060॥</td></tr>
<tr><td>इमां च देवीं पश्यामि मुने दिव्याप्सरोपमाम्। <br>श्रिया परमया युक्तां यथादृष्टां मया पुरा   ॥13-053-061॥</td></tr>
<tr><td>तव प्रसादात्संवृत्तमिदं सर्वं महामुने। <br>नैतच्चित्रं तु भगवंस्त्वयि सत्यपराक्रम   ॥13-053-062॥</td></tr>
<tr><td>इत्युक्तः प्रत्युवाचेदं च्यवनः कुशिकं तदा। <br>आगच्छेथाः सभार्यश्च त्वमिहेति नराधिप   ॥13-053-063॥</td></tr>
<tr><td>इत्युक्तः समनुज्ञातो राजर्षिरभिवाद्य तम्। <br>प्रययौ वपुषा युक्तो नगरं देवराजवत्   ॥13-053-064॥</td></tr>
<tr><td>तत एनमुपाजग्मुरमात्याः सपुरोहिताः। <br>बलस्था गणिकायुक्ताः सर्वाः प्रकृतयस्तथा   ॥13-053-065॥</td></tr>
<tr><td>तैर्वृतः कुशिको राजा श्रिया परमया ज्वलन्। <br>प्रविवेश पुरं हृष्टः पूज्यमानोऽथ बन्दिभिः   ॥13-053-066॥</td></tr>
<tr><td>ततः प्रविश्य नगरं कृत्वा सर्वाह्णिकक्रियाः। <br>भुक्त्वा सभार्यो रजनीमुवास स महीपतिः   ॥13-053-067॥</td></tr>
<tr><td>ततस्तु तौ नवमभिवीक्ष्य यौवनं; परस्परं विगतजराविवामरौ। <br>ननन्दतुः शयनगतौ वपुर्धरौ; श्रिया युतौ द्विजवरदत्तया तया   ॥13-053-068॥</td></tr>
<tr><td>स चाप्यृषिर्भृगुकुलकीर्तिवर्धन;स्तपोधनो वनमभिराममृद्धिमत्। <br>मनीषया बहुविधरत्नभूषितं; ससर्ज यन्नास्ति शतक्रतोरपि   ॥13-053-069॥</td></tr>
</table>
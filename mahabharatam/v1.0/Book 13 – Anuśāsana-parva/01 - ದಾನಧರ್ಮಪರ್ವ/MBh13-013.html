<table border = "1"><tr><td>Verse</td></tr>
<tr><td> युधिष्ठिर उवाच। <br>किं कर्तव्यं मनुष्येण लोकयात्राहितार्थिना। <br>कथं वै लोकयात्रां तु किंशीलश्च समाचरेत्   ॥13-013-001॥</td></tr>
<tr><td> भीष्म उवाच। <br>कायेन त्रिविधं कर्म वाचा चापि चतुर्विधम्। <br>मनसा त्रिविधं चैव दश कर्मपथांस्त्यजेत्   ॥13-013-002॥</td></tr>
<tr><td>प्राणातिपातं स्तैन्यं च परदारमथापि च। <br>त्रीणि पापानि कायेन सर्वतः परिवर्जयेत्   ॥13-013-003॥</td></tr>
<tr><td>असत्प्रलापं पारुष्यं पैशुन्यमनृतं तथा। <br>चत्वारि वाचा राजेन्द्र न जल्पेन्नानुचिन्तयेत्   ॥13-013-004॥</td></tr>
<tr><td>अनभिध्या परस्वेषु सर्वसत्त्वेषु सौहृदम्। <br>कर्मणां फलमस्तीति त्रिविधं मनसा चरेत्   ॥13-013-005॥</td></tr>
<tr><td>तस्माद्वाक्कायमनसा नाचरेदशुभं नरः। <br>शुभाशुभान्याचरन्हि तस्य तस्याश्नुते फलम्   ॥13-013-006॥</td></tr>
</table>
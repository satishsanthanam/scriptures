<table border = "1"><tr><td>Verse</td></tr>
<tr><td> भीष्म उवाच। <br>एवमेतन्महाबाहो नात्र मिथ्यास्ति किंचन। <br>यथा ब्रवीषि कौरव्य नारीं प्रति जनाधिप   ॥13-040-001॥</td></tr>
<tr><td>अत्र ते वर्तयिष्यामि इतिहासं पुरातनम्। <br>यथा रक्षा कृता पूर्वं विपुलेन महात्मना   ॥13-040-002॥</td></tr>
<tr><td>प्रमदाश्च यथा सृष्टा ब्रह्मणा भरतर्षभ। <br>यदर्थं तच्च ते तात प्रवक्ष्ये वसुधाधिप   ॥13-040-003॥</td></tr>
<tr><td>न हि स्त्रीभ्य परं पुत्र पापीयः किंचिदस्ति वै। <br>अग्निर्हि प्रमदा दीप्तो मायाश्च मयजा विभो। <br>क्षुरधारा विषं सर्पो मृत्युरित्येकतः स्त्रियः   ॥13-040-004॥</td></tr>
<tr><td>इमाः प्रजा महाबाहो धार्मिका इति नः श्रुतम्। <br>स्वयं गच्छन्ति देवत्वं ततो देवानियाद्भयम्   ॥13-040-005॥</td></tr>
<tr><td>अथाभ्यगच्छन्देवास्ते पितामहमरिंदम। <br>निवेद्य मानसं चापि तूष्णीमासन्नवाङ्मुखाः   ॥13-040-006॥</td></tr>
<tr><td>तेषामन्तर्गतं ज्ञात्वा देवानां स पितामहः। <br>मानवानां प्रमोहार्थं कृत्या नार्योऽसृजत्प्रभुः   ॥13-040-007॥</td></tr>
<tr><td>पूर्वसर्गे तु कौन्तेय साध्व्यो नार्य इहाभवन्। <br>असाध्व्यस्तु समुत्पन्ना कृत्या सर्गात्प्रजापतेः   ॥13-040-008॥</td></tr>
<tr><td>ताभ्यः कामान्यथाकामं प्रादाद्धि स पितामहः। <br>ताः कामलुब्धाः प्रमदाः प्रामथ्नन्त नरांस्तदा   ॥13-040-009॥</td></tr>
<tr><td>क्रोधं कामस्य देवेशः सहायं चासृजत्प्रभुः। <br>असज्जन्त प्रजाः सर्वाः कामक्रोधवशं गताः   ॥13-040-010॥</td></tr>
<tr><td>न च स्त्रीणां क्रिया काचिदिति धर्मो व्यवस्थितः। <br>निरिन्द्रिया अमन्त्राश्च स्त्रियोऽनृतमिति श्रुतिः   ॥13-040-011॥</td></tr>
<tr><td>शय्यासनमलंकारमन्नपानमनार्यताम्। <br>दुर्वाग्भावं रतिं चैव ददौ स्त्रीभ्यः प्रजापतिः   ॥13-040-012॥</td></tr>
<tr><td>न तासां रक्षणं कर्तुं शक्यं पुंसा कथंचन। <br>अपि विश्वकृता तात कुतस्तु पुरुषैरिह   ॥13-040-013॥</td></tr>
<tr><td>वाचा वा वधबन्धैर्वा क्लेशैर्वा विविधैस्तथा। <br>न शक्या रक्षितुं नार्यस्ता हि नित्यमसंयताः   ॥13-040-014॥</td></tr>
<tr><td>इदं तु पुरुषव्याघ्र पुरस्ताच्छ्रुतवानहम्। <br>यथा रक्षा कृता पूर्वं विपुलेन गुरुस्त्रियः   ॥13-040-015॥</td></tr>
<tr><td>ऋषिरासीन्महाभागो देवशर्मेति विश्रुतः। <br>तस्य भार्या रुचिर्नाम रूपेणासदृशी भुवि   ॥13-040-016॥</td></tr>
<tr><td>तस्य रूपेण संमत्ता देवगन्धर्वदानवाः। <br>विशेषतस्तु राजेन्द्र वृत्रहा पाकशासनः   ॥13-040-017॥</td></tr>
<tr><td>नारीणां चरितज्ञश्च देवशर्मा महामुनिः। <br>यथाशक्ति यथोत्साहं भार्यां तामभ्यरक्षत   ॥13-040-018॥</td></tr>
<tr><td>पुरंदरं च जानीते परस्त्रीकामचारिणम्। <br>तस्माद्यत्नेन भार्याया रक्षणं स चकार ह   ॥13-040-019॥</td></tr>
<tr><td>स कदाचिदृषिस्तात यज्ञं कर्तुमनास्तदा। <br>भार्यासंरक्षणं कार्यं कथं स्यादित्यचिन्तयत्   ॥13-040-020॥</td></tr>
<tr><td>रक्षाविधानं मनसा स विचिन्त्य महातपाः। <br>आहूय दयितं शिष्यं विपुलं प्राह भार्गवम्   ॥13-040-021॥</td></tr>
<tr><td>यज्ञकारो गमिष्यामि रुचिं चेमां सुरेश्वरः। <br>पुत्र प्रार्थयते नित्यं तां रक्षस्व यथाबलम्   ॥13-040-022॥</td></tr>
<tr><td>अप्रमत्तेन ते भाव्यं सदा प्रति पुरंदरम्। <br>स हि रूपाणि कुरुते विविधानि भृगूद्वह   ॥13-040-023॥</td></tr>
<tr><td>इत्युक्तो विपुलस्तेन तपस्वी नियतेन्द्रियः। <br>सदैवोग्रतपा राजन्नग्न्यर्कसदृशद्युतिः   ॥13-040-024॥</td></tr>
<tr><td>धर्मज्ञः सत्यवादी च तथेति प्रत्यभाषत। <br>पुनश्चेदं महाराज पप्रच्छ प्रस्थितं गुरुम्   ॥13-040-025॥</td></tr>
<tr><td>कानि रूपाणि शक्रस्य भवन्त्यागच्छतो मुने। <br>वपुस्तेजश्च कीदृग्वै तन्मे व्याख्यातुमर्हसि   ॥13-040-026॥</td></tr>
<tr><td>ततः स भगवांस्तस्मै विपुलाय महात्मने। <br>आचचक्षे यथातत्त्वं मायां शक्रस्य भारत   ॥13-040-027॥</td></tr>
<tr><td>बहुमायः स विप्रर्षे बलहा पाकशासनः। <br>तांस्तान्विकुरुते भावान्बहूनथ मुहुर्मुहुः   ॥13-040-028॥</td></tr>
<tr><td>किरीटी वज्रभृद्धन्वी मुकुटी बद्धकुण्डलः। <br>भवत्यथ मुहूर्तेन चण्डालसमदर्शनः   ॥13-040-029॥</td></tr>
<tr><td>शिखी जटी चीरवासाः पुनर्भवति पुत्रक। <br>बृहच्छरीरश्च पुनः पीवरोऽथ पुनः कृशः   ॥13-040-030॥</td></tr>
<tr><td>गौरं श्यामं च कृष्णं च वर्णं विकुरुते पुनः। <br>विरूपो रूपवांश्चैव युवा वृद्धस्तथैव च   ॥13-040-031॥</td></tr>
<tr><td>प्राज्ञो जडश्च मूकश्च ह्रस्वो दीर्घस्तथैव च। <br>ब्राह्मणः क्षत्रियश्चैव वैश्यः शूद्रस्तथैव च। <br>प्रतिलोमानुलोमश्च भवत्यथ शतक्रतुः   ॥13-040-032॥</td></tr>
<tr><td>शुकवायसरूपी च हंसकोकिलरूपवान्। <br>सिंहव्याघ्रगजानां च रूपं धारयते पुनः   ॥13-040-033॥</td></tr>
<tr><td>दैवं दैत्यमथो राज्ञां वपुर्धारयतेऽपि च। <br>सुकृशो वायुभग्नाङ्गः शकुनिर्विकृतस्तथा   ॥13-040-034॥</td></tr>
<tr><td>चतुष्पाद्बहुरूपश्च पुनर्भवति बालिशः। <br>मक्षिकामशकादीनां वपुर्धारयतेऽपि च   ॥13-040-035॥</td></tr>
<tr><td>न शक्यमस्य ग्रहणं कर्तुं विपुल केनचित्। <br>अपि विश्वकृता तात येन सृष्टमिदं जगत्   ॥13-040-036॥</td></tr>
<tr><td>पुनरन्तर्हितः शक्रो दृश्यते ज्ञानचक्षुषा। <br>वायुभूतश्च स पुनर्देवराजो भवत्युत   ॥13-040-037॥</td></tr>
<tr><td>एवं रूपाणि सततं कुरुते पाकशासनः। <br>तस्माद्विपुल यत्नेन रक्षेमां तनुमध्यमाम्   ॥13-040-038॥</td></tr>
<tr><td>यथा रुचिं नावलिहेद्देवेन्द्रो भृगुसत्तम। <br>क्रतावुपहितं न्यस्तं हविः श्वेव दुरात्मवान्   ॥13-040-039॥</td></tr>
<tr><td>एवमाख्याय स मुनिर्यज्ञकारोऽगमत्तदा। <br>देवशर्मा महाभागस्ततो भरतसत्तम   ॥13-040-040॥</td></tr>
<tr><td>विपुलस्तु वचः श्रुत्वा गुरोश्चिन्तापरोऽभवत्। <br>रक्षां च परमां चक्रे देवराजान्महाबलात्   ॥13-040-041॥</td></tr>
<tr><td>किं नु शक्यं मया कर्तुं गुरुदाराभिरक्षणे। <br>मायावी हि सुरेन्द्रोऽसौ दुर्धर्षश्चापि वीर्यवान्   ॥13-040-042॥</td></tr>
<tr><td>नापिधायाश्रमं शक्यो रक्षितुं पाकशासनः। <br>उटजं वा तथा ह्यस्य नानाविधसरूपता   ॥13-040-043॥</td></tr>
<tr><td>वायुरूपेण वा शक्रो गुरुपत्नीं प्रधर्षयेत्। <br>तस्मादिमां संप्रविश्य रुचिं स्थास्येऽहमद्य वै   ॥13-040-044॥</td></tr>
<tr><td>अथ वा पौरुषेणेयमशक्या रक्षितुं मया। <br>बहुरूपो हि भगवाञ्छ्रूयते हरिवाहनः   ॥13-040-045॥</td></tr>
<tr><td>सोऽहं योगबलादेनां रक्षिष्ये पाकशासनात्। <br>गात्राणि गात्रैरस्याहं संप्रवेक्ष्येऽभिरक्षितुम्   ॥13-040-046॥</td></tr>
<tr><td>यद्युच्छिष्टामिमां पत्नीं रुचिं पश्येत मे गुरुः। <br>शप्स्यत्यसंशयं कोपाद्दिव्यज्ञानो महातपाः   ॥13-040-047॥</td></tr>
<tr><td>न चेयं रक्षितुं शक्या यथान्या प्रमदा नृभिः। <br>मायावी हि सुरेन्द्रोऽसावहो प्राप्तोऽस्मि संशयम्   ॥13-040-048॥</td></tr>
<tr><td>अवश्यकरणीयं हि गुरोरिह हि शासनम्। <br>यदि त्वेतदहं कुर्यामाश्चर्यं स्यात्कृतं मया   ॥13-040-049॥</td></tr>
<tr><td>योगेनानुप्रविश्येह गुरुपत्न्याः कलेवरम्। <br>निर्मुक्तस्य रजोरूपान्नापराधो भवेन्मम   ॥13-040-050॥</td></tr>
<tr><td>यथा हि शून्यां पथिकः सभामध्यावसेत्पथि। <br>तथाद्यावासयिष्यामि गुरुपत्न्याः कलेवरम्   ॥13-040-051॥</td></tr>
<tr><td>असक्तः पद्मपत्रस्थो जलबिन्दुर्यथा चलः। <br>एवमेव शरीरेऽस्या निवत्स्यामि समाहितः   ॥13-040-052॥</td></tr>
<tr><td>इत्येवं धर्ममालोक्य वेदवेदांश्च सर्वशः। <br>तपश्च विपुलं दृष्ट्वा गुरोरात्मन एव च   ॥13-040-053॥</td></tr>
<tr><td>इति निश्चित्य मनसा रक्षां प्रति स भार्गवः। <br>आतिष्ठत्परमं यत्नं यथा तच्छृणु पार्थिव   ॥13-040-054॥</td></tr>
<tr><td>गुरुपत्नीमुपासीनो विपुलः स महातपाः। <br>उपासीनामनिन्द्याङ्गीं कथाभिः समलोभयत्   ॥13-040-055॥</td></tr>
<tr><td>नेत्राभ्यां नेत्रयोरस्या रश्मीन्संयोज्य रश्मिभिः। <br>विवेश विपुलः कायमाकाशं पवनो यथा   ॥13-040-056॥</td></tr>
<tr><td>लक्षणं लक्षणेनैव वदनं वदनेन च। <br>अविचेष्टन्नतिष्ठद्वै छायेवान्तर्गतो मुनिः   ॥13-040-057॥</td></tr>
<tr><td>ततो विष्टभ्य विपुलो गुरुपत्न्याः कलेवरम्। <br>उवास रक्षणे युक्तो न च सा तमबुध्यत   ॥13-040-058॥</td></tr>
<tr><td>यं कालं नागतो राजन्गुरुस्तस्य महात्मनः। <br>क्रतुं समाप्य स्वगृहं तं कालं सोऽभ्यरक्षत   ॥13-040-059॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>यदिदं श्राद्धधर्मेषु दीयते भरतर्षभ। <br>छत्रं चोपानहौ चैव केनैतत्संप्रवर्तितम्। <br>कथं चैतत्समुत्पन्नं किमर्थं च प्रदीयते   ॥13-097-001॥</td></tr>
<tr><td>न केवलं श्राद्धधर्मे पुण्यकेष्वपि दीयते। <br>एतद्विस्तरतो राजञ्श्रोतुमिच्छामि तत्त्वतः   ॥13-097-002॥</td></tr>
<tr><td> भीष्म उवाच। <br>शृणु राजन्नवहितश्छत्रोपानहविस्तरम्। <br>यथैतत्प्रथितं लोके येन चैतत्प्रवर्तितम्   ॥13-097-003॥</td></tr>
<tr><td>यथा चाक्षय्यतां प्राप्तं पुण्यतां च यथा गतम्। <br>सर्वमेतदशेषेण प्रवक्ष्यामि जनाधिप   ॥13-097-004॥</td></tr>
<tr><td>इतिहासं पुरावृत्तमिमं शृणु नराधिप। <br>जमदग्नेश्च संवादं सूर्यस्य च महात्मनः   ॥13-097-005॥</td></tr>
<tr><td>पुरा स भगवान्साक्षाद्धनुषाक्रीडत प्रभो। <br>संधाय संधाय शरांश्चिक्षेप किल भार्गवः   ॥13-097-006॥</td></tr>
<tr><td>तान्क्षिप्तान्रेणुका सर्वांस्तस्येषून्दीप्ततेजसः। <br>आनाय्य सा तदा तस्मै प्रादादसकृदच्युत   ॥13-097-007॥</td></tr>
<tr><td>अथ तेन स शब्देन ज्यातलस्य शरस्य च। <br>प्रहृष्टः संप्रचिक्षेप सा च प्रत्याजहार तान्   ॥13-097-008॥</td></tr>
<tr><td>ततो मध्याह्नमारूढे ज्येष्ठामूले दिवाकरे। <br>स सायकान्द्विजो विद्ध्वा रेणुकामिदमब्रवीत्   ॥13-097-009॥</td></tr>
<tr><td>गच्छानय विशालाक्षि शरानेतान्धनुश्च्युतान्। <br>यावदेतान्पुनः सुभ्रु क्षिपामीति जनाधिप   ॥13-097-010॥</td></tr>
<tr><td>सा गच्छत्यन्तरा छायां वृक्षमाश्रित्य भामिनी। <br>तस्थौ तस्या हि संतप्तं शिरः पादौ तथैव च   ॥13-097-011॥</td></tr>
<tr><td>स्थिता सा तु मुहूर्तं वै भर्तुः शापभयाच्छुभा। <br>ययावानयितुं भूयः सायकानसितेक्षणा। <br>प्रत्याजगाम च शरांस्तानादाय यशस्विनी   ॥13-097-012॥</td></tr>
<tr><td>सा प्रस्विन्ना सुचार्वङ्गी पद्भ्यां दुःखं नियच्छती। <br>उपाजगाम भर्तारं भयाद्भर्तुः प्रवेपती   ॥13-097-013॥</td></tr>
<tr><td>स तामृषिस्ततः क्रुद्धो वाक्यमाह शुभाननाम्। <br>रेणुके किं चिरेण त्वमागतेति पुनः पुनः   ॥13-097-014॥</td></tr>
<tr><td> रेणुकोवाच। <br>शिरस्तावत्प्रदीप्तं मे पादौ चैव तपोधन। <br>सूर्यतेजोनिरुद्धाहं वृक्षच्छायामुपाश्रिता   ॥13-097-015॥</td></tr>
<tr><td>एतस्मात्कारणाद्ब्रह्मंश्चिरमेतत्कृतं मया। <br>एतज्ज्ञात्वा मम विभो मा क्रुधस्त्वं तपोधन   ॥13-097-016॥</td></tr>
<tr><td> जमदग्निरुवाच। <br>अद्यैनं दीप्तकिरणं रेणुके तव दुःखदम्। <br>शरैर्निपातयिष्यामि सूर्यमस्त्राग्नितेजसा   ॥13-097-017॥</td></tr>
<tr><td> भीष्म उवाच। <br>स विस्फार्य धनुर्दिव्यं गृहीत्वा च बहूञ्शरान्। <br>अतिष्ठत्सूर्यमभितो यतो याति ततोमुखः   ॥13-097-018॥</td></tr>
<tr><td>अथ तं प्रहरिष्यन्तं सूर्योऽभ्येत्य वचोऽब्रवीत्। <br>द्विजरूपेण कौन्तेय किं ते सूर्योऽपराध्यते   ॥13-097-019॥</td></tr>
<tr><td>आदत्ते रश्मिभिः सूर्यो दिवि विद्वंस्ततस्ततः। <br>रसं स तं वै वर्षासु प्रवर्षति दिवाकरः   ॥13-097-020॥</td></tr>
<tr><td>ततोऽन्नं जायते विप्र मनुष्याणां सुखावहम्। <br>अन्नं प्राणा इति यथा वेदेषु परिपठ्यते   ॥13-097-021॥</td></tr>
<tr><td>अथाभ्रेषु निगूढश्च रश्मिभिः परिवारितः। <br>सप्त द्वीपानिमान्ब्रह्मन्वर्षेणाभिप्रवर्षति   ॥13-097-022॥</td></tr>
<tr><td>ततस्तदौषधीनां च वीरुधां पत्रपुष्पजम्। <br>सर्वं वर्षाभिनिर्वृत्तमन्नं संभवति प्रभो   ॥13-097-023॥</td></tr>
<tr><td>जातकर्माणि सर्वाणि व्रतोपनयनानि च। <br>गोदानानि विवाहाश्च तथा यज्ञसमृद्धयः   ॥13-097-024॥</td></tr>
<tr><td>सत्राणि दानानि तथा संयोगा वित्तसंचयाः। <br>अन्नतः संप्रवर्तन्ते यथा त्वं वेत्थ भार्गव   ॥13-097-025॥</td></tr>
<tr><td>रमणीयानि यावन्ति यावदारम्भकाणि च। <br>सर्वमन्नात्प्रभवति विदितं कीर्तयामि ते   ॥13-097-026॥</td></tr>
<tr><td>सर्वं हि वेत्थ विप्र त्वं यदेतत्कीर्तितं मया। <br>प्रसादये त्वा विप्रर्षे किं ते सूर्यो निपात्यते   ॥13-097-027॥</td></tr>
</table>
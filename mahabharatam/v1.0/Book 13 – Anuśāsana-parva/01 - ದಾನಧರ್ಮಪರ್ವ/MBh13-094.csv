Verse
 युधिष्ठिर उवाच। <br>ब्राह्मणेभ्यः प्रयच्छन्ति दानानि विविधानि च। <br>दातृप्रतिग्रहीत्रोर्वा को विशेषः पितामह   ॥13-094-001॥
 भीष्म उवाच। <br>साधोर्यः प्रतिगृह्णीयात्तथैवासाधुतो द्विजः। <br>गुणवत्यल्पदोषः स्यान्निर्गुणे तु निमज्जति   ॥13-094-002॥
अत्राप्युदाहरन्तीममितिहासं पुरातनम्। <br>वृषादर्भेश्च संवादं सप्तर्षीणां च भारत   ॥13-094-003॥
कश्यपोऽत्रिर्वसिष्ठश्च भरद्वाजोऽथ गौतमः। <br>विश्वामित्रो जमदग्निः साध्वी चैवाप्यरुन्धती   ॥13-094-004॥
सर्वेषामथ तेषां तु गण्डाभूत्कर्मकारिका। <br>शूद्रः पशुसखश्चैव भर्ता चास्या बभूव ह   ॥13-094-005॥
ते वै सर्वे तपस्यन्तः पुरा चेरुर्महीमिमाम्। <br>समाधिनोपशिक्षन्तो ब्रह्मलोकं सनातनम्   ॥13-094-006॥
अथाभवदनावृष्टिर्महती कुरुनन्दन। <br>कृच्छ्रप्राणोऽभवद्यत्र लोकोऽयं वै क्षुधान्वितः   ॥13-094-007॥
कस्मिंश्चिच्च पुरा यज्ञे याज्येन शिबिसूनुना। <br>दक्षिणार्थेऽथ ऋत्विग्भ्यो दत्तः पुत्रो निजः किल   ॥13-094-008॥
तस्मिन्कालेऽथ सोऽल्पायुर्दिष्टान्तमगमत्प्रभो। <br>ते तं क्षुधाभिसंतप्ताः परिवार्योपतस्थिरे   ॥13-094-009॥
याज्यात्मजमथो दृष्ट्वा गतासुमृषिसत्तमाः। <br>अपचन्त तदा स्थाल्यां क्षुधार्ताः किल भारत   ॥13-094-010॥
निराद्ये मर्त्यलोकेऽस्मिन्नात्मानं ते परीप्सवः। <br>कृच्छ्रामापेदिरे वृत्तिमन्नहेतोस्तपस्विनः   ॥13-094-011॥
अटमानोऽथ तान्मार्गे पचमानान्महीपतिः। <br>राजा शैब्यो वृषादर्भिः क्लिश्यमानान्ददर्श ह   ॥13-094-012॥
 वृषादर्भिरुवाच। <br>प्रतिग्रहस्तारयति पुष्टिर्वै प्रतिगृह्णताम्। <br>मयि यद्विद्यते वित्तं तच्छृणुध्वं तपोधनाः   ॥13-094-013॥
प्रियो हि मे ब्राह्मणो याचमानो; दद्यामहं वोऽश्वतरीसहस्रम्। <br>एकैकशः सवृषाः संप्रसूताः; सर्वेषां वै शीघ्रगाः श्वेतलोमाः   ॥13-094-014॥
कुलंभराननडुहः शतंशता;न्धुर्याञ्शुभान्सर्वशोऽहं ददानि। <br>पृथ्वीवाहान्पीवरांश्चैव ताव;दग्र्या गृष्ट्यो धेनवः सुव्रताश्च   ॥13-094-015॥
वरान्ग्रामान्व्रीहियवं रसांश्च; रत्नं चान्यद्दुर्लभं किं ददानि। <br>मा स्माभक्ष्ये भावमेवं कुरुध्वं; पुष्ट्यर्थं वै किं प्रयच्छाम्यहं वः   ॥13-094-016॥
 ऋषय ऊचुः। <br>राजन्प्रतिग्रहो राज्ञो मध्वास्वादो विषोपमः। <br>तज्जानमानः कस्मात्त्वं कुरुषे नः प्रलोभनम्   ॥13-094-017॥
क्षत्रं हि दैवतमिव ब्राह्मणं समुपाश्रितम्। <br>अमलो ह्येष तपसा प्रीतः प्रीणाति देवताः   ॥13-094-018॥
अह्नापीह तपो जातु ब्राह्मणस्योपजायते। <br>तद्दाव इव निर्दह्यात्प्राप्तो राजप्रतिग्रहः   ॥13-094-019॥
कुशलं सह दानेन राजन्नस्तु सदा तव। <br>अर्थिभ्यो दीयतां सर्वमित्युक्त्वा ते ततो ययुः   ॥13-094-020॥
अपक्वमेव तन्मांसमभूत्तेषां च धीमताम्। <br>अथ हित्वा ययुः सर्वे वनमाहारकाङ्क्षिणः   ॥13-094-021॥
ततः प्रचोदिता राज्ञा वनं गत्वास्य मन्त्रिणः। <br>प्रचीयोदुम्बराणि स्म दानं दातुं प्रचक्रमुः   ॥13-094-022॥
उदुम्बराण्यथान्यानि हेमगर्भाण्युपाहरन्। <br>भृत्यास्तेषां ततस्तानि प्रग्राहितुमुपाद्रवन्   ॥13-094-023॥
गुरूणीति विदित्वाथ न ग्राह्याण्यत्रिरब्रवीत्। <br>न स्म हे मूढविज्ञाना न स्म हे मन्दबुद्धयः। <br>हैमानीमानि जानीमः प्रतिबुद्धाः स्म जागृमः   ॥13-094-024॥
इह ह्येतदुपादत्तं प्रेत्य स्यात्कटुकोदयम्। <br>अप्रतिग्राह्यमेवैतत्प्रेत्य चेह सुखेप्सुना   ॥13-094-025॥
 वसिष्ठ उवाच। <br>शतेन निष्कं गणितं सहस्रेण च संमितम्। <br>यथा बहु प्रतीच्छन्हि पापिष्ठां लभते गतिम्   ॥13-094-026॥
 कश्यप उवाच। <br>यत्पृथिव्यां व्रीहियवं हिरण्यं पशवः स्त्रियः। <br>सर्वं तन्नालमेकस्य तस्माद्विद्वाञ्शमं व्रजेत्   ॥13-094-027॥
 भरद्वाज उवाच। <br>उत्पन्नस्य रुरोः शृङ्गं वर्धमानस्य वर्धते। <br>प्रार्थना पुरुषस्येव तस्य मात्रा न विद्यते   ॥13-094-028॥
 गौतम उवाच। <br>न तल्लोके द्रव्यमस्ति यल्लोकं प्रतिपूरयेत्। <br>समुद्रकल्पः पुरुषो न कदाचन पूर्यते   ॥13-094-029॥
 विश्वामित्र उवाच। <br>कामं कामयमानस्य यदा कामः समृध्यते। <br>अथैनमपरः कामस्तृष्णा विध्यति बाणवत्   ॥13-094-030॥
 जमदग्निरुवाच। <br>प्रतिग्रहे संयमो वै तपो धारयते ध्रुवम्। <br>तद्धनं ब्राह्मणस्येह लुभ्यमानस्य विस्रवेत्   ॥13-094-031॥
 अरुन्धत्युवाच। <br>धर्मार्थं संचयो यो वै द्रव्याणां पक्षसंमतः। <br>तपःसंचय एवेह विशिष्टो द्रव्यसंचयात्   ॥13-094-032॥
 गण्डोवाच। <br>उग्रादितो भयाद्यस्माद्बिभ्यतीमे ममेश्वराः। <br>बलीयांसो दुर्बलवद्बिभेम्यहमतः परम्   ॥13-094-033॥
 पशुसख उवाच। <br>यद्वै धर्मे परं नास्ति ब्राह्मणास्तद्धनं विदुः। <br>विनयार्थं सुविद्वांसमुपासेयं यथातथम्   ॥13-094-034॥
 ऋषय ऊचुः। <br>कुशलं सह दानाय तस्मै यस्य प्रजा इमाः। <br>फलान्युपधियुक्तानि य एवं नः प्रयच्छसि   ॥13-094-035॥
 भीष्म उवाच। <br>इत्युक्त्वा हेमगर्भाणि हित्वा तानि फलानि ते। <br>ऋषयो जग्मुरन्यत्र सर्व एव धृतव्रताः   ॥13-094-036॥
 मन्त्रिणः ऊचुः। <br>उपधिं शङ्कमानास्ते हित्वेमानि फलानि वै। <br>ततोऽन्येनैव गच्छन्ति विदितं तेऽस्तु पार्थिव   ॥13-094-037॥
इत्युक्तः स तु भृत्यैस्तैर्वृषादर्भिश्चुकोप ह। <br>तेषां संप्रतिकर्तुं च सर्वेषामगमद्गृहम्   ॥13-094-038॥
स गत्वाहवनीयेऽग्नौ तीव्रं नियममास्थितः। <br>जुहाव संस्कृतां मन्त्रैरेकैकामाहुतिं नृपः   ॥13-094-039॥
तस्मादग्नेः समुत्तस्थौ कृत्या लोकभयंकरी। <br>तस्या नाम वृषादर्भिर्यातुधानीत्यथाकरोत्   ॥13-094-040॥
सा कृत्या कालरात्रीव कृताञ्जलिरुपस्थिता। <br>वृषादर्भिं नरपतिं किं करोमीति चाब्रवीत्   ॥13-094-041॥
 वृषादर्भिरुवाच। <br>ऋषीणां गच्छ सप्तानामरुन्धत्यास्तथैव च। <br>दासीभर्तुश्च दास्याश्च मनसा नाम धारय   ॥13-094-042॥
ज्ञात्वा नामानि चैतेषां सर्वानेतान्विनाशय। <br>विनष्टेषु यथा स्वैरं गच्छ यत्रेप्सितं तव   ॥13-094-043॥
सा तथेति प्रतिश्रुत्य यातुधानी स्वरूपिणी। <br>जगाम तद्वनं यत्र विचेरुस्ते महर्षयः   ॥13-094-044॥

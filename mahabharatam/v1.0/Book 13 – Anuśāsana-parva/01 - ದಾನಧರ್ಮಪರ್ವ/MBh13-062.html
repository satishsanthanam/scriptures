<table border = "1"><tr><td>Verse</td></tr>
<tr><td> युधिष्ठिर उवाच। <br>कानि दानानि लोकेऽस्मिन्दातुकामो महीपतिः। <br>गुणाधिकेभ्यो विप्रेभ्यो दद्याद्भरतसत्तम   ॥13-062-001॥</td></tr>
<tr><td>केन तुष्यन्ति ते सद्यस्तुष्टाः किं प्रदिशन्त्युत। <br>शंस मे तन्महाबाहो फलं पुण्यकृतं महत्   ॥13-062-002॥</td></tr>
<tr><td>दत्तं किं फलवद्राजन्निह लोके परत्र च। <br>भवतः श्रोतुमिच्छामि तन्मे विस्तरतो वद   ॥13-062-003॥</td></tr>
<tr><td> भीष्म उवाच। <br>इममर्थं पुरा पृष्टो नारदो देवदर्शनः। <br>यदुक्तवानसौ तन्मे गदतः शृणु भारत   ॥13-062-004॥</td></tr>
<tr><td> नारद उवाच। <br>अन्नमेव प्रशंसन्ति देवाः सर्षिगणाः पुरा। <br>लोकतन्त्रं हि यज्ञाश्च सर्वमन्ने प्रतिष्ठितम्   ॥13-062-005॥</td></tr>
<tr><td>अन्नेन सदृशं दानं न भूतं न भविष्यति। <br>तस्मादन्नं विशेषेण दातुमिच्छन्ति मानवाः   ॥13-062-006॥</td></tr>
<tr><td>अन्नमूर्जस्करं लोके प्राणाश्चान्ने प्रतिष्ठिताः। <br>अन्नेन धार्यते सर्वं विश्वं जगदिदं प्रभो   ॥13-062-007॥</td></tr>
<tr><td>अन्नाद्गृहस्था लोकेऽस्मिन्भिक्षवस्तत एव च। <br>अन्नात्प्रभवति प्राणः प्रत्यक्षं नात्र संशयः   ॥13-062-008॥</td></tr>
<tr><td>कुटुम्बं पीडयित्वापि ब्राह्मणाय महात्मने। <br>दातव्यं भिक्षवे चान्नमात्मनो भूतिमिच्छता   ॥13-062-009॥</td></tr>
<tr><td>ब्राह्मणायाभिरूपाय यो दद्यादन्नमर्थिने। <br>निदधाति निधिं श्रेष्ठं पारलौकिकमात्मनः   ॥13-062-010॥</td></tr>
<tr><td>श्रान्तमध्वनि वर्तन्तं वृद्धमर्हमुपस्थितम्। <br>अर्चयेद्भूतिमन्विच्छन्गृहस्थो गृहमागतम्   ॥13-062-011॥</td></tr>
<tr><td>क्रोधमुत्पतितं हित्वा सुशीलो वीतमत्सरः। <br>अन्नदः प्राप्नुते राजन्दिवि चेह च यत्सुखम्   ॥13-062-012॥</td></tr>
<tr><td>नावमन्येदभिगतं न प्रणुद्यात्कथंचन। <br>अपि श्वपाके शुनि वा न दानं विप्रणश्यति   ॥13-062-013॥</td></tr>
<tr><td>यो दद्यादपरिक्लिष्टमन्नमध्वनि वर्तते। <br>श्रान्तायादृष्टपूर्वाय स महद्धर्ममाप्नुयात्   ॥13-062-014॥</td></tr>
<tr><td>पितॄन्देवानृषीन्विप्रानतिथींश्च जनाधिप। <br>यो नरः प्रीणयत्यन्नैस्तस्य पुण्यफलं महत्   ॥13-062-015॥</td></tr>
<tr><td>कृत्वापि पापकं कर्म यो दद्यादन्नमर्थिने। <br>ब्राह्मणाय विशेषेण न स पापेन युज्यते   ॥13-062-016॥</td></tr>
<tr><td>ब्राह्मणेष्वक्षयं दानमन्नं शूद्रे महाफलम्। <br>अन्नदानं च शूद्रे च ब्राह्मणे च विशिष्यते   ॥13-062-017॥</td></tr>
<tr><td>न पृच्छेद्गोत्रचरणं स्वाध्यायं देशमेव वा। <br>भिक्षितो ब्राह्मणेनेह जन्म वान्नं प्रयाचितः   ॥13-062-018॥</td></tr>
<tr><td>अन्नदस्यान्नवृक्षाश्च सर्वकामफलान्विताः। <br>भवन्तीहाथ वामुत्र नृपते नात्र संशयः   ॥13-062-019॥</td></tr>
<tr><td>आशंसन्ते हि पितरः सुवृष्टिमिव कर्षकाः। <br>अस्माकमपि पुत्रो वा पौत्रो वान्नं प्रदास्यति   ॥13-062-020॥</td></tr>
<tr><td>ब्राह्मणो हि महद्भूतं स्वयं देहीति याचते। <br>अकामो वा सकामो वा दत्त्वा पुण्यमवाप्नुयात्   ॥13-062-021॥</td></tr>
<tr><td>ब्राह्मणः सर्वभूतानामतिथिः प्रसृताग्रभुक्। <br>विप्रा यमभिगच्छन्ति भिक्षमाणा गृहं सदा   ॥13-062-022॥</td></tr>
<tr><td>सत्कृताश्च निवर्तन्ते तदतीव प्रवर्धते। <br>महाभोगे कुले जन्म प्रेत्य प्राप्नोति भारत   ॥13-062-023॥</td></tr>
<tr><td>दत्त्वा त्वन्नं नरो लोके तथा स्थानमनुत्तमम्। <br>मृष्टमृष्टान्नदायी तु स्वर्गे वसति सत्कृतः   ॥13-062-024॥</td></tr>
<tr><td>अन्नं प्राणा नराणां हि सर्वमन्ने प्रतिष्ठितम्। <br>अन्नदः पशुमान्पुत्री धनवान्भोगवानपि   ॥13-062-025॥</td></tr>
<tr><td>प्राणवांश्चापि भवति रूपवांश्च तथा नृप। <br>अन्नदः प्राणदो लोके सर्वदः प्रोच्यते तु सः   ॥13-062-026॥</td></tr>
<tr><td>अन्नं हि दत्त्वातिथये ब्राह्मणाय यथाविधि। <br>प्रदाता सुखमाप्नोति देवैश्चाप्यभिपूज्यते   ॥13-062-027॥</td></tr>
<tr><td>ब्राह्मणो हि महद्भूतं क्षेत्रं चरति पादवत्। <br>उप्यते तत्र यद्बीजं तद्धि पुण्यफलं महत्   ॥13-062-028॥</td></tr>
<tr><td>प्रत्यक्षं प्रीतिजननं भोक्तृदात्रोर्भवत्युत। <br>सर्वाण्यन्यानि दानानि परोक्षफलवन्त्युत   ॥13-062-029॥</td></tr>
<tr><td>अन्नाद्धि प्रसवं विद्धि रतिमन्नाद्धि भारत। <br>धर्मार्थावन्नतो विद्धि रोगनाशं तथान्नतः   ॥13-062-030॥</td></tr>
<tr><td>अन्नं ह्यमृतमित्याह पुराकल्पे प्रजापतिः। <br>अन्नं भुवं दिवं खं च सर्वमन्ने प्रतिष्ठितम्   ॥13-062-031॥</td></tr>
<tr><td>अन्नप्रणाशे भिद्यन्ते शरीरे पञ्च धातवः। <br>बलं बलवतोऽपीह प्रणश्यत्यन्नहानितः   ॥13-062-032॥</td></tr>
<tr><td>आवाहाश्च विवाहाश्च यज्ञाश्चान्नमृते तथा। <br>न वर्तन्ते नरश्रेष्ठ ब्रह्म चात्र प्रलीयते   ॥13-062-033॥</td></tr>
<tr><td>अन्नतः सर्वमेतद्धि यत्किंचित्स्थाणु जङ्गमम्। <br>त्रिषु लोकेषु धर्मार्थमन्नं देयमतो बुधैः   ॥13-062-034॥</td></tr>
<tr><td>अन्नदस्य मनुष्यस्य बलमोजो यशः सुखम्। <br>कीर्तिश्च वर्धते शश्वत्त्रिषु लोकेषु पार्थिव   ॥13-062-035॥</td></tr>
<tr><td>मेघेष्वम्भः संनिधत्ते प्राणानां पवनः शिवः। <br>तच्च मेघगतं वारि शक्रो वर्षति भारत   ॥13-062-036॥</td></tr>
<tr><td>आदत्ते च रसं भौममादित्यः स्वगभस्तिभिः। <br>वायुरादित्यतस्तांश्च रसान्देवः प्रजापतिः   ॥13-062-037॥</td></tr>
<tr><td>तद्यदा मेघतो वारि पतितं भवति क्षितौ। <br>तदा वसुमती देवी स्निग्धा भवति भारत   ॥13-062-038॥</td></tr>
<tr><td>ततः सस्यानि रोहन्ति येन वर्तयते जगत्। <br>मांसमेदोस्थिशुक्राणां प्रादुर्भावस्ततः पुनः   ॥13-062-039॥</td></tr>
<tr><td>संभवन्ति ततः शुक्रात्प्राणिनः पृथिवीपते। <br>अग्नीषोमौ हि तच्छुक्रं प्रजनः पुष्यतश्च ह   ॥13-062-040॥</td></tr>
<tr><td>एवमन्नं च सूर्यश्च पवनः शुक्रमेव च। <br>एक एव स्मृतो राशिर्यतो भूतानि जज्ञिरे   ॥13-062-041॥</td></tr>
<tr><td>प्राणान्ददाति भूतानां तेजश्च भरतर्षभ। <br>गृहमभ्यागतायाशु यो दद्यादन्नमर्थिने   ॥13-062-042॥</td></tr>
<tr><td> भीष्म उवाच। <br>नारदेनैवमुक्तोऽहमदामन्नं सदा नृप। <br>अनसूयुस्त्वमप्यन्नं तस्माद्देहि गतज्वरः   ॥13-062-043॥</td></tr>
<tr><td>दत्त्वान्नं विधिवद्राजन्विप्रेभ्यस्त्वमपि प्रभो। <br>यथावदनुरूपेभ्यस्ततः स्वर्गमवाप्स्यसि   ॥13-062-044॥</td></tr>
<tr><td>अन्नदानां हि ये लोकास्तांस्त्वं शृणु नराधिप। <br>भवनानि प्रकाशन्ते दिवि तेषां महात्मनाम्। <br>नानासंस्थानरूपाणि नानास्तम्भान्वितानि च   ॥13-062-045॥</td></tr>
<tr><td>चन्द्रमण्डलशुभ्राणि किङ्किणीजालवन्ति च। <br>तरुणादित्यवर्णानि स्थावराणि चराणि च   ॥13-062-046॥</td></tr>
<tr><td>अनेकशतभौमानि सान्तर्जलवनानि च। <br>वैडूर्यार्कप्रकाशानि रौप्यरुक्ममयानि च   ॥13-062-047॥</td></tr>
<tr><td>सर्वकामफलाश्चापि वृक्षा भवनसंस्थिताः। <br>वाप्यो वीथ्यः सभाः कूपा दीर्घिकाश्चैव सर्वशः   ॥13-062-048॥</td></tr>
<tr><td>घोषवन्ति च यानानि युक्तान्यथ सहस्रशः। <br>भक्ष्यभोज्यमयाः शैला वासांस्याभरणानि च   ॥13-062-049॥</td></tr>
<tr><td>क्षीरं स्रवन्त्यः सरितस्तथा चैवान्नपर्वताः। <br>प्रासादाः पाण्डुराभ्राभाः शय्याश्च कनकोज्ज्वलाः। <br>तानन्नदाः प्रपद्यन्ते तस्मादन्नप्रदो भव   ॥13-062-050॥</td></tr>
<tr><td>एते लोकाः पुण्यकृतामन्नदानां महात्मनाम्। <br>तस्मादन्नं विशेषेण दातव्यं मानवैर्भुवि   ॥13-062-051॥</td></tr>
</table>
<table border = "1"><tr><td>Verse</td></tr>
<tr><td> व्यास उवाच। <br>शुभेन कर्मणा यद्वै तिर्यग्योनौ न मुह्यसे। <br>ममैव कीट तत्कर्म येन त्वं न प्रमुह्यसे   ॥13-119-001॥</td></tr>
<tr><td>अहं हि दर्शनादेव तारयामि तपोबलात्। <br>तपोबलाद्धि बलवद्बलमन्यन्न विद्यते   ॥13-119-002॥</td></tr>
<tr><td>जानामि पापैः स्वकृतैर्गतं त्वां कीट कीटताम्। <br>अवाप्स्यसि परं धर्मं धर्मस्थो यदि मन्यसे   ॥13-119-003॥</td></tr>
<tr><td>कर्म भूमिकृतं देवा भुञ्जते तिर्यगाश्च ये। <br>धर्मादपि मनुष्येषु कामोऽर्थश्च यथा गुणैः   ॥13-119-004॥</td></tr>
<tr><td>वाग्बुद्धिपाणिपादैश्चाप्युपेतस्य विपश्चितः। <br>किं हीयते मनुष्यस्य मन्दस्यापि हि जीवतः   ॥13-119-005॥</td></tr>
<tr><td>जीवन्हि कुरुते पूजां विप्राग्र्यः शशिसूर्ययोः। <br>ब्रुवन्नपि कथां पुण्यां तत्र कीट त्वमेष्यसि   ॥13-119-006॥</td></tr>
<tr><td>गुणभूतानि भूतानि तत्र त्वमुपभोक्ष्यसे। <br>तत्र तेऽहं विनेष्यामि ब्रह्मत्वं यत्र चेच्छसि   ॥13-119-007॥</td></tr>
<tr><td>स तथेति प्रतिश्रुत्य कीटो वर्त्मन्यतिष्ठत। <br>तमृषिं द्रष्टुमगमत्सर्वास्वन्यासु योनिषु   ॥13-119-008॥</td></tr>
<tr><td>श्वाविद्गोधावराहाणां तथैव मृगपक्षिणाम्। <br>श्वपाकवैश्यशूद्राणां क्षत्रियाणां च योनिषु   ॥13-119-009॥</td></tr>
<tr><td>स कीटेत्येवमाभाष्य ऋषिणा सत्यवादिना। <br>प्रतिस्मृत्याथ जग्राह पादौ मूर्ध्ना कृताञ्जलिः   ॥13-119-010॥</td></tr>
<tr><td> कीट उवाच। <br>इदं तदतुलं स्थानमीप्सितं दशभिर्गुणैः। <br>यदहं प्राप्य कीटत्वमागतो राजपुत्रताम्   ॥13-119-011॥</td></tr>
<tr><td>वहन्ति मामतिबलाः कुञ्जरा हेममालिनः। <br>स्यन्दनेषु च काम्बोजा युक्ताः परमवाजिनः   ॥13-119-012॥</td></tr>
<tr><td>उष्ट्राश्वतरयुक्तानि यानानि च वहन्ति माम्। <br>सबान्धवः सहामात्यश्चाश्नामि पिशितौदनम्   ॥13-119-013॥</td></tr>
<tr><td>गृहेषु सुनिवासेषु सुखेषु शयनेषु च। <br>परार्ध्येषु महाभाग स्वपामीह सुपूजितः   ॥13-119-014॥</td></tr>
<tr><td>सर्वेष्वपररात्रेषु सूतमागधबन्दिनः। <br>स्तुवन्ति मां यथा देवं महेन्द्रं प्रियवादिनः   ॥13-119-015॥</td></tr>
<tr><td>प्रसादात्सत्यसंधस्य भवतोऽमिततेजसः। <br>यदहं कीटतां प्राप्य संप्राप्तो राजपुत्रताम्   ॥13-119-016॥</td></tr>
<tr><td>नमस्तेऽस्तु महाप्राज्ञ किं करोमि प्रशाधि माम्। <br>त्वत्तपोबलनिर्दिष्टमिदं ह्यधिगतं मया   ॥13-119-017॥</td></tr>
<tr><td> व्यास उवाच। <br>अर्चितोऽहं त्वया राजन्वाग्भिरद्य यदृच्छया। <br>अद्य ते कीटतां प्राप्य स्मृतिर्जाताजुगुप्सिता   ॥13-119-018॥</td></tr>
<tr><td>न तु नाशोऽस्ति पापस्य यत्त्वयोपचितं पुरा। <br>शूद्रेणार्थप्रधानेन नृशंसेनाततायिना   ॥13-119-019॥</td></tr>
<tr><td>मम ते दर्शनं प्राप्तं तच्चैव सुकृतं पुरा। <br>तिर्यग्योनौ स्म जातेन मम चाप्यर्चनात्तथा   ॥13-119-020॥</td></tr>
<tr><td>इतस्त्वं राजपुत्रत्वाद्ब्राह्मण्यं समवाप्स्यसि। <br>गोब्राह्मणकृते प्राणान्हुत्वात्मीयान्रणाजिरे   ॥13-119-021॥</td></tr>
<tr><td>राजपुत्रसुखं प्राप्य ऋतूंश्चैवाप्तदक्षिणान्। <br>अथ मोदिष्यसे स्वर्गे ब्रह्मभूतोऽव्ययः सुखी   ॥13-119-022॥</td></tr>
<tr><td>तिर्यग्योन्याः शूद्रतामभ्युपैति; शूद्रो वैश्यत्वं क्षत्रियत्वं च वैश्यः। <br>वृत्तश्लाघी क्षत्रियो ब्राह्मणत्वं; स्वर्गं पुण्यं ब्राह्मणः साधुवृत्तः   ॥13-119-023॥</td></tr>
</table>
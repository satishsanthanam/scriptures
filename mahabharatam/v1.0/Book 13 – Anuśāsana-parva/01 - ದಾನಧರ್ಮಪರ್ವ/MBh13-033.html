<table border = "1"><tr><td>Verse</td></tr>
<tr><td> युधिष्ठिर उवाच। <br>किं राज्ञः सर्वकृत्यानां गरीयः स्यात्पितामह। <br>किं कुर्वन्कर्म नृपतिरुभौ लोकौ समश्नुते   ॥13-033-001॥</td></tr>
<tr><td> भीष्म उवाच। <br>एतद्राज्ञः कृत्यतममभिषिक्तस्य भारत। <br>ब्राह्मणानामनुष्ठानमत्यन्तं सुखमिच्छता। <br>श्रोत्रियान्ब्राह्मणान्वृद्धान्नित्यमेवाभिपूजयेत्   ॥13-033-002॥</td></tr>
<tr><td>पौरजानपदांश्चापि ब्राह्मणांश्च बहुश्रुतान्। <br>सान्त्वेन भोगदानेन नमस्कारैस्तथार्चयेत्   ॥13-033-003॥</td></tr>
<tr><td>एतत्कृत्यतमं राज्ञो नित्यमेवेति लक्षयेत्। <br>यथात्मानं यथा पुत्रांस्तथैतान्परिपालयेत्   ॥13-033-004॥</td></tr>
<tr><td>ये चाप्येषां पूज्यतमास्तान्दृढं प्रतिपूजयेत्। <br>तेषु शान्तेषु तद्राष्ट्रं सर्वमेव विराजते   ॥13-033-005॥</td></tr>
<tr><td>ते पूज्यास्ते नमस्कार्यास्ते रक्ष्याः पितरो यथा। <br>तेष्वेव यात्रा लोकस्य भूतानामिव वासवे   ॥13-033-006॥</td></tr>
<tr><td>अभिचारैरुपायैश्च दहेयुरपि तेजसा। <br>निःशेषं कुपिताः कुर्युरुग्राः सत्यपराक्रमाः   ॥13-033-007॥</td></tr>
<tr><td>नान्तमेषां प्रपश्यामि न दिशश्चाप्यपावृताः। <br>कुपिताः समुदीक्षन्ते दावेष्वग्निशिखा इव   ॥13-033-008॥</td></tr>
<tr><td>विद्यन्तेषां साहसिका गुणास्तेषामतीव हि। <br>कूपा इव तृणच्छन्ना विशुद्धा द्यौरिवापरे   ॥13-033-009॥</td></tr>
<tr><td>प्रसह्यकारिणः केचित्कार्पासमृदवोऽपरे। <br>सन्ति चैषामतिशठास्तथान्येऽतितपस्विनः   ॥13-033-010॥</td></tr>
<tr><td>कृषिगोरक्ष्यमप्यन्ये भैक्षमन्येऽप्यनुष्ठिताः। <br>चोराश्चान्येऽनृताश्चान्ये तथान्ये नटनर्तकाः   ॥13-033-011॥</td></tr>
<tr><td>सर्वकर्मसु दृश्यन्ते प्रशान्तेष्वितरेषु च। <br>विविधाचारयुक्ताश्च ब्राह्मणा भरतर्षभ   ॥13-033-012॥</td></tr>
<tr><td>नानाकर्मसु युक्तानां बहुकर्मोपजीविनाम्। <br>धर्मज्ञानां सतां तेषां नित्यमेवानुकीर्तयेत्   ॥13-033-013॥</td></tr>
<tr><td>पितॄणां देवतानां च मनुष्योरगरक्षसाम्। <br>पुरोहिता महाभागा ब्राह्मणा वै नराधिप   ॥13-033-014॥</td></tr>
<tr><td>नैते देवैर्न पितृभिर्न गन्धर्वैर्न राक्षसैः। <br>नासुरैर्न पिशाचैश्च शक्या जेतुं द्विजातयः   ॥13-033-015॥</td></tr>
<tr><td>अदैवं दैवतं कुर्युर्दैवतं चाप्यदैवतम्। <br>यमिच्छेयुः स राजा स्याद्यं द्विष्युः स पराभवेत्   ॥13-033-016॥</td></tr>
<tr><td>परिवादं च ये कुर्युर्ब्राह्मणानामचेतसः। <br>निन्दाप्रशंसाकुशलाः कीर्त्यकीर्तिपरावराः। <br>परिकुप्यन्ति ते राजन्सततं द्विषतां द्विजाः   ॥13-033-017॥</td></tr>
<tr><td>ब्राह्मणा यं प्रशंसन्ति पुरुषः स प्रवर्धते। <br>ब्राह्मणैर्यः पराक्रुष्टः पराभूयात्क्षणाद्धि सः   ॥13-033-018॥</td></tr>
<tr><td>शका यवनकाम्बोजास्तास्ताः क्षत्रियजातयः। <br>वृषलत्वं परिगता ब्राह्मणानामदर्शनात्   ॥13-033-019॥</td></tr>
<tr><td>द्रमिळाश्च कलिङ्गाश्च पुलिन्दाश्चाप्युशीनराः। <br>कौलाः सर्पा माहिषकास्तास्ताः क्षत्रियजातयः   ॥13-033-020॥</td></tr>
<tr><td>वृषलत्वं परिगता ब्राह्मणानामदर्शनात्। <br>श्रेयान्पराजयस्तेभ्यो न जयो जयतां वर   ॥13-033-021॥</td></tr>
<tr><td>यस्तु सर्वमिदं हन्याद्ब्राह्मणं च न तत्समम्। <br>ब्रह्मवध्या महान्दोष इत्याहुः परमर्षयः   ॥13-033-022॥</td></tr>
<tr><td>परिवादो द्विजातीनां न श्रोतव्यः कथंचन। <br>आसीताधोमुखस्तूष्णीं समुत्थाय व्रजेत वा   ॥13-033-023॥</td></tr>
<tr><td>न स जातो जनिष्यो वा पृथिव्यामिह कश्चन। <br>यो ब्राह्मणविरोधेन सुखं जीवितुमुत्सहेत्   ॥13-033-024॥</td></tr>
<tr><td>दुर्ग्रहो मुष्टिना वायुर्दुःस्पर्शः पाणिना शशी। <br>दुर्धरा पृथिवी मूर्ध्ना दुर्जया ब्राह्मणा भुवि   ॥13-033-025॥</td></tr>
</table>
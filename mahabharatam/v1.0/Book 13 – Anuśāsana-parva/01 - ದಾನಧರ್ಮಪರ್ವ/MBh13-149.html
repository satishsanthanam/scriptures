<table border = "1"><tr><td>Verse</td></tr>
<tr><td> युधिष्ठिर उवाच। <br>नाभागधेयः प्राप्नोति धनं सुबलवानपि। <br>भागधेयान्वितस्त्वर्थान्कृशो बालश्च विन्दति   ॥13-149-001॥</td></tr>
<tr><td>नालाभकाले लभते प्रयत्नेऽपि कृते सति। <br>लाभकालेऽप्रयत्नेन लभते विपुलं धनम्। <br>कृतयत्नाफलाश्चैव दृश्यन्ते शतशो नराः   ॥13-149-002॥</td></tr>
<tr><td>यदि यत्नो भवेन्मर्त्यः स सर्वं फलमाप्नुयात्। <br>नालभ्यं चोपलभ्येत नृणां भरतसत्तम   ॥13-149-003॥</td></tr>
<tr><td>यदा प्रयत्नं कृतवान्दृश्यते ह्यफलो नरः। <br>मार्गन्नयशतैरर्थानमार्गंश्चापरः सुखी   ॥13-149-004॥</td></tr>
<tr><td>अकार्यमसकृत्कृत्वा दृश्यन्ते ह्यधना नराः। <br>धनयुक्तास्त्वधर्मस्था दृश्यन्ते चापरे जनाः   ॥13-149-005॥</td></tr>
<tr><td>अधीत्य नीतिं यस्माच्च नीतियुक्तो न दृश्यते। <br>अनभिज्ञश्च साचिव्यं गमितः केन हेतुना। <br>विद्यायुक्तो ह्यविद्यश्च धनवान्दुर्गतस्तथा   ॥13-149-006॥</td></tr>
<tr><td>यदि विद्यामुपाश्रित्य नरः सुखमवाप्नुयात्। <br>न विद्वान्विद्यया हीनं वृत्त्यर्थमुपसंश्रयेत्   ॥13-149-007॥</td></tr>
<tr><td>यथा पिपासां जयति पुरुषः प्राप्य वै जलम्। <br>दृष्टार्थो विद्ययाप्येवमविद्यां प्रजहेन्नरः   ॥13-149-008॥</td></tr>
<tr><td>नाप्राप्तकालो म्रियते विद्धः शरशतैरपि। <br>तृणाग्रेणापि संस्पृष्टः प्राप्तकालो न जीवति   ॥13-149-009॥</td></tr>
<tr><td> भीष्म उवाच। <br>ईहमानः समारम्भान्यदि नासादयेद्धनम्। <br>उग्रं तपः समारोहेन्न ह्यनुप्तं प्ररोहति   ॥13-149-010॥</td></tr>
<tr><td>दानेन भोगी भवति मेधावी वृद्धसेवया। <br>अहिंसया च दीर्घायुरिति प्राहुर्मनीषिणः   ॥13-149-011॥</td></tr>
<tr><td>तस्माद्दद्यान्न याचेत पूजयेद्धार्मिकानपि। <br>स्वाभाषी प्रियकृच्छुद्धः सर्वसत्त्वाविहिंसकः   ॥13-149-012॥</td></tr>
<tr><td>यदा प्रमाणप्रभवः स्वभावश्च सुखासुखे। <br>मशकीटपिपीलानां स्थिरो भव युधिष्ठिर   ॥13-149-013॥</td></tr>
</table>
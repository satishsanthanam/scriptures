<table border = "1"><tr><td>Verse</td></tr>
<tr><td> युधिष्ठिर उवाच। <br>उक्तं वै गोप्रदानं ते नाचिकेतमृषिं प्रति। <br>माहात्म्यमपि चैवोक्तमुद्देशेन गवां प्रभो   ॥13-071-001॥</td></tr>
<tr><td>नृगेण च यथा दुःखमनुभूतं महात्मना। <br>एकापराधादज्ञानात्पितामह महामते   ॥13-071-002॥</td></tr>
<tr><td>द्वारवत्यां यथा चासौ निविशन्त्यां समुद्धृतः। <br>मोक्षहेतुरभूत्कृष्णस्तदप्यवधृतं मया   ॥13-071-003॥</td></tr>
<tr><td>किं त्वस्ति मम संदेहो गवां लोकं प्रति प्रभो। <br>तत्त्वतः श्रोतुमिच्छामि गोदा यत्र विशन्त्युत   ॥13-071-004॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>यथापृच्छत्पद्मयोनिमेतदेव शतक्रतुः   ॥13-071-005॥</td></tr>
<tr><td> शक्र उवाच। <br>स्वर्लोकवासिनां लक्ष्मीमभिभूय स्वया त्विषा। <br>गोलोकवासिनः पश्ये व्रजतः संशयोऽत्र मे   ॥13-071-006॥</td></tr>
<tr><td>कीदृशा भगवँल्लोका गवां तद्ब्रूहि मेऽनघ। <br>यानावसन्ति दातार एतदिच्छामि वेदितुम्   ॥13-071-007॥</td></tr>
<tr><td>कीदृशाः किंफलाः कः स्वित्परमस्तत्र वै गुणः। <br>कथं च पुरुषास्तत्र गच्छन्ति विगतज्वराः   ॥13-071-008॥</td></tr>
<tr><td>कियत्कालं प्रदानस्य दाता च फलमश्नुते। <br>कथं बहुविधं दानं स्यादल्पमपि वा कथम्   ॥13-071-009॥</td></tr>
<tr><td>बह्वीनां कीदृशं दानमल्पानां वापि कीदृशम्। <br>अदत्त्वा गोप्रदाः सन्ति केन वा तच्च शंस मे   ॥13-071-010॥</td></tr>
<tr><td>कथं च बहुदाता स्यादल्पदात्रा समः प्रभो। <br>अल्पप्रदाता बहुदः कथं च स्यादिहेश्वर   ॥13-071-011॥</td></tr>
<tr><td>कीदृशी दक्षिणा चैव गोप्रदाने विशिष्यते। <br>एतत्तथ्येन भगवन्मम शंसितुमर्हसि   ॥13-071-012॥</td></tr>
</table>
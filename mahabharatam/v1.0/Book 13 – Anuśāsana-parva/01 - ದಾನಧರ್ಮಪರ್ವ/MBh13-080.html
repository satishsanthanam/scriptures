<table border = "1"><tr><td>Verse</td></tr>
<tr><td> युधिष्ठिर उवाच। <br>पवित्राणां पवित्रं यच्छ्रेष्ठं लोके च यद्भवेत्। <br>पावनं परमं चैव तन्मे ब्रूहि पितामह   ॥13-080-001॥</td></tr>
<tr><td> भीष्म उवाच। <br>गावो महार्थाः पुण्याश्च तारयन्ति च मानवान्। <br>धारयन्ति प्रजाश्चेमाः पयसा हविषा तथा   ॥13-080-002॥</td></tr>
<tr><td>न हि पुण्यतमं किंचिद्गोभ्यो भरतसत्तम। <br>एताः पवित्राः पुण्याश्च त्रिषु लोकेष्वनुत्तमाः   ॥13-080-003॥</td></tr>
<tr><td>देवानामुपरिष्टाच्च गावः प्रतिवसन्ति वै। <br>दत्त्वा चैता नरपते यान्ति स्वर्गं मनीषिणः   ॥13-080-004॥</td></tr>
<tr><td>मान्धाता यौवनाश्वश्च ययातिर्नहुषस्तथा। <br>गावो ददन्तः सततं सहस्रशतसंमिताः। <br>गताः परमकं स्थानं देवैरपि सुदुर्लभम्   ॥13-080-005॥</td></tr>
<tr><td>अपि चात्र पुरावृत्तं कथयिष्यामि तेऽनघ   ॥13-080-006॥</td></tr>
<tr><td>ऋषीणामुत्तमं धीमान्कृष्णद्वैपायनं शुकः। <br>अभिवाद्याह्निकं कृत्वा शुचिः प्रयतमानसः। <br>पितरं परिपप्रच्छ दृष्टलोकपरावरम्   ॥13-080-007॥</td></tr>
<tr><td>को यज्ञः सर्वयज्ञानां वरिष्ठ उपलक्ष्यते। <br>किं च कृत्वा परं स्वर्गं प्राप्नुवन्ति मनीषिणः   ॥13-080-008॥</td></tr>
<tr><td>केन देवाः पवित्रेण स्वर्गमश्नन्ति वा विभो। <br>किं च यज्ञस्य यज्ञत्वं क्व च यज्ञः प्रतिष्ठितः   ॥13-080-009॥</td></tr>
<tr><td>दानानामुत्तमं किं च किं च सत्रमतः परम्। <br>पवित्राणां पवित्रं च यत्तद्ब्रूहि ममानघ   ॥13-080-010॥</td></tr>
<tr><td>एतच्छ्रुत्वा तु वचनं व्यासः परमधर्मवित्। <br>पुत्रायाकथयत्सर्वं तत्त्वेन भरतर्षभ   ॥13-080-011॥</td></tr>
<tr><td> व्यास उवाच। <br>गावः प्रतिष्ठा भूतानां तथा गावः परायणम्। <br>गावः पुण्याः पवित्राश्च पावनं धर्म एव च   ॥13-080-012॥</td></tr>
<tr><td>पूर्वमासन्नशृङ्गा वै गाव इत्यनुशुश्रुमः। <br>शृङ्गार्थे समुपासन्त ताः किल प्रभुमव्ययम्   ॥13-080-013॥</td></tr>
<tr><td>ततो ब्रह्मा तु गाः प्रायमुपविष्टाः समीक्ष्य ह। <br>ईप्सितं प्रददौ ताभ्यो गोभ्यः प्रत्येकशः प्रभुः   ॥13-080-014॥</td></tr>
<tr><td>तासां शृङ्गाण्यजायन्त यस्या यादृङ्मनोगतम्। <br>नानावर्णाः शृङ्गवन्त्यस्ता व्यरोचन्त पुत्रक   ॥13-080-015॥</td></tr>
<tr><td>ब्रह्मणा वरदत्तास्ता हव्यकव्यप्रदाः शुभाः। <br>पुण्याः पवित्राः सुभगा दिव्यसंस्थानलक्षणाः। <br>गावस्तेजो महद्दिव्यं गवां दानं प्रशस्यते   ॥13-080-016॥</td></tr>
<tr><td>ये चैताः संप्रयच्छन्ति साधवो वीतमत्सराः। <br>ते वै सुकृतिनः प्रोक्ताः सर्वदानप्रदाश्च ते। <br>गवां लोकं तथा पुण्यमाप्नुवन्ति च तेऽनघ   ॥13-080-017॥</td></tr>
<tr><td>यत्र वृक्षा मधुफला दिव्यपुष्पफलोपगाः। <br>पुष्पाणि च सुगन्धीनि दिव्यानि द्विजसत्तम   ॥13-080-018॥</td></tr>
<tr><td>सर्वा मणिमयी भूमिः सूक्ष्मकाञ्चनवालुका। <br>सर्वत्र सुखसंस्पर्शा निष्पङ्का नीरजा शुभा   ॥13-080-019॥</td></tr>
<tr><td>रक्तोत्पलवनैश्चैव मणिदण्डैर्हिरण्मयैः। <br>तरुणादित्यसंकाशैर्भान्ति तत्र जलाशयाः   ॥13-080-020॥</td></tr>
<tr><td>महार्हमणिपत्रैश्च काञ्चनप्रभकेसरैः। <br>नीलोत्पलविमिश्रैश्च सरोभिर्बहुपङ्कजैः   ॥13-080-021॥</td></tr>
<tr><td>करवीरवनैः फुल्लैः सहस्रावर्तसंवृतैः। <br>संतानकवनैः फुल्लैर्वृक्षैश्च समलंकृताः   ॥13-080-022॥</td></tr>
<tr><td>निर्मलाभिश्च मुक्ताभिर्मणिभिश्च महाधनैः। <br>उद्धूतपुलिनास्तत्र जातरूपैश्च निम्नगाः   ॥13-080-023॥</td></tr>
<tr><td>सर्वरत्नमयैश्चित्रैरवगाढा नगोत्तमैः। <br>जातरूपमयैश्चान्यैर्हुताशनसमप्रभैः   ॥13-080-024॥</td></tr>
<tr><td>सौवर्णगिरयस्तत्र मणिरत्नशिलोच्चयाः। <br>सर्वरत्नमयैर्भान्ति शृङ्गैश्चारुभिरुच्छ्रितैः   ॥13-080-025॥</td></tr>
<tr><td>नित्यपुष्पफलास्तत्र नगाः पत्ररथाकुलाः। <br>दिव्यगन्धरसैः पुष्पैः फलैश्च भरतर्षभ   ॥13-080-026॥</td></tr>
<tr><td>रमन्ते पुण्यकर्माणस्तत्र नित्यं युधिष्ठिर। <br>सर्वकामसमृद्धार्था निःशोका गतमन्यवः   ॥13-080-027॥</td></tr>
<tr><td>विमानेषु विचित्रेषु रमणीयेषु भारत। <br>मोदन्ते पुण्यकर्माणो विहरन्तो यशस्विनः   ॥13-080-028॥</td></tr>
<tr><td>उपक्रीडन्ति तान्राजञ्शुभाश्चाप्सरसां गणाः। <br>एताँल्लोकानवाप्नोति गां दत्त्वा वै युधिष्ठिर   ॥13-080-029॥</td></tr>
<tr><td>यासामधिपतिः पूषा मारुतो बलवान्बली। <br>ऐश्वर्ये वरुणो राजा ता मां पान्तु युगंधराः   ॥13-080-030॥</td></tr>
<tr><td>सुरूपा बहुरूपाश्च विश्वरूपाश्च मातरः। <br>प्राजापत्या इति ब्रह्मञ्जपेन्नित्यं यतव्रतः   ॥13-080-031॥</td></tr>
<tr><td>गास्तु शुश्रूषते यश्च समन्वेति च सर्वशः। <br>तस्मै तुष्टाः प्रयच्छन्ति वरानपि सुदुर्लभान्   ॥13-080-032॥</td></tr>
<tr><td>न द्रुह्येन्मनसा चापि गोषु ता हि सुखप्रदाः। <br>अर्चयेत सदा चैव नमस्कारैश्च पूजयेत्। <br>दान्तः प्रीतमना नित्यं गवां व्युष्टिं तथाश्नुते   ॥13-080-033॥</td></tr>
<tr><td>येन देवाः पवित्रेण भुञ्जते लोकमुत्तमम्। <br>यत्पवित्रं पवित्राणां तद्घृतं शिरसा वहेत्   ॥13-080-034॥</td></tr>
<tr><td>घृतेन जुहुयादग्निं घृतेन स्वस्ति वाचयेत्। <br>घृतं प्राशेद्घृतं दद्याद्गवां व्युष्टिं तथाश्नुते   ॥13-080-035॥</td></tr>
<tr><td>त्र्यहमुष्णं पिबेन्मूत्रं त्र्यहमुष्णं पिबेत्पयः। <br>गवामुष्णं पयः पीत्वा त्र्यहमुष्णं घृतं पिबेत्। <br>त्र्यहमुष्णं घृतं पीत्वा वायुभक्षो भवेत्त्र्यहम्   ॥13-080-036॥</td></tr>
<tr><td>निर्हृतैश्च यवैर्गोभिर्मासं प्रसृतयावकः। <br>ब्रह्महत्यासमं पापं सर्वमेतेन शुध्यति   ॥13-080-037॥</td></tr>
<tr><td>पराभवार्थं दैत्यानां देवैः शौचमिदं कृतम्। <br>देवत्वमपि च प्राप्ताः संसिद्धाश्च महाबलाः   ॥13-080-038॥</td></tr>
<tr><td>गावः पवित्राः पुण्याश्च पावनं परमं महत्। <br>ताश्च दत्त्वा द्विजातिभ्यो नरः स्वर्गमुपाश्नुते   ॥13-080-039॥</td></tr>
<tr><td>गवां मध्ये शुचिर्भूत्वा गोमतीं मनसा जपेत्। <br>पूताभिरद्भिराचम्य शुचिर्भवति निर्मलः   ॥13-080-040॥</td></tr>
<tr><td>अग्निमध्ये गवां मध्ये ब्राह्मणानां च संसदि। <br>विद्यावेदव्रतस्नाता ब्राह्मणाः पुण्यकर्मिणः   ॥13-080-041॥</td></tr>
<tr><td>अध्यापयेरञ्शिष्यान्वै गोमतीं यज्ञसंमिताम्। <br>त्रिरात्रोपोषितः श्रुत्वा गोमतीं लभते वरम्   ॥13-080-042॥</td></tr>
<tr><td>पुत्रकामश्च लभते पुत्रं धनमथापि च। <br>पतिकामा च भर्तारं सर्वकामांश्च मानवः। <br>गावस्तुष्टाः प्रयच्छन्ति सेविता वै न संशयः   ॥13-080-043॥</td></tr>
<tr><td>एवमेता महाभागा यज्ञियाः सर्वकामदाः। <br>रोहिण्य इति जानीहि नैताभ्यो विद्यते परम्   ॥13-080-044॥</td></tr>
<tr><td>इत्युक्तः स महातेजाः शुकः पित्रा महात्मना। <br>पूजयामास गा नित्यं तस्मात्त्वमपि पूजय   ॥13-080-045॥</td></tr>
</table>
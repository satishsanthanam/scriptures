<table border = "1"><tr><td>Verse</td></tr>
<tr><td> युधिष्ठिर उवाच। <br>अधर्मस्य गतिर्ब्रह्मन्कथिता मे त्वयानघ। <br>धर्मस्य तु गतिं श्रोतुमिच्छामि वदतां वर। <br>कृत्वा कर्माणि पापानि कथं यान्ति शुभां गतिम्   ॥13-113-001॥</td></tr>
<tr><td> बृहस्पतिरुवाच। <br>कृत्वा पापानि कर्माणि अधर्मवशमागतः। <br>मनसा विपरीतेन निरयं प्रतिपद्यते   ॥13-113-002॥</td></tr>
<tr><td>मोहादधर्मं यः कृत्वा पुनः समनुतप्यते। <br>मनःसमाधिसंयुक्तो न स सेवेत दुष्कृतम्   ॥13-113-003॥</td></tr>
<tr><td>यथा यथा नरः सम्यगधर्ममनुभाषते। <br>समाहितेन मनसा विमुच्यति तथा तथा। <br>भुजंग इव निर्मोकात्पूर्वभुक्ताज्जरान्वितात्   ॥13-113-004॥</td></tr>
<tr><td>अदत्त्वापि प्रदानानि विविधानि समाहितः। <br>मनःसमाधिसंयुक्तः सुगतिं प्रतिपद्यते   ॥13-113-005॥</td></tr>
<tr><td>प्रदानानि तु वक्ष्यामि यानि दत्त्वा युधिष्ठिर। <br>नरः कृत्वाप्यकार्याणि तदा धर्मेण युज्यते   ॥13-113-006॥</td></tr>
<tr><td>सर्वेषामेव दानानामन्नं श्रेष्ठमुदाहृतम्। <br>पूर्वमन्नं प्रदातव्यमृजुना धर्ममिच्छता   ॥13-113-007॥</td></tr>
<tr><td>प्राणा ह्यन्नं मनुष्याणां तस्माज्जन्तुश्च जायते। <br>अन्ने प्रतिष्ठिता लोकास्तस्मादन्नं प्रकाशते   ॥13-113-008॥</td></tr>
<tr><td>अन्नमेव प्रशंसन्ति देवर्षिपितृमानवाः। <br>अन्नस्य हि प्रदानेन स्वर्गमाप्नोति कौशिकः   ॥13-113-009॥</td></tr>
<tr><td>न्यायलब्धं प्रदातव्यं द्विजेभ्यो ह्यन्नमुत्तमम्। <br>स्वाध्यायसमुपेतेभ्यः प्रहृष्टेनान्तरात्मना   ॥13-113-010॥</td></tr>
<tr><td>यस्य ह्यन्नमुपाश्नन्ति ब्राह्मणानां शता दश। <br>हृष्टेन मनसा दत्तं न स तिर्यग्गतिर्भवेत्   ॥13-113-011॥</td></tr>
<tr><td>ब्राह्मणानां सहस्राणि दश भोज्य नरर्षभ। <br>नरोऽधर्मात्प्रमुच्येत पापेष्वभिरतः सदा   ॥13-113-012॥</td></tr>
<tr><td>भैक्षेणान्नं समाहृत्य विप्रो वेदपुरस्कृतः। <br>स्वाध्यायनिरते विप्रे दत्त्वेह सुखमेधते   ॥13-113-013॥</td></tr>
<tr><td>अहिंसन्ब्राह्मणं नित्यं न्यायेन परिपाल्य च। <br>क्षत्रियस्तरसा प्राप्तमन्नं यो वै प्रयच्छति   ॥13-113-014॥</td></tr>
<tr><td>द्विजेभ्यो वेदवृद्धेभ्यः प्रयतः सुसमाहितः। <br>तेनापोहति धर्मात्मा दुष्कृतं कर्म पाण्डव   ॥13-113-015॥</td></tr>
<tr><td>षड्भागपरिशुद्धं च कृषेर्भागमुपार्जितम्। <br>वैश्यो ददद्द्विजातिभ्यः पापेभ्यः परिमुच्यते   ॥13-113-016॥</td></tr>
<tr><td>अवाप्य प्राणसंदेहं कार्कश्येन समार्जितम्। <br>अन्नं दत्त्वा द्विजातिभ्यः शूद्रः पापात्प्रमुच्यते   ॥13-113-017॥</td></tr>
<tr><td>औरसेन बलेनान्नमर्जयित्वाविहिंसकः। <br>यः प्रयच्छति विप्रेभ्यो न स दुर्गाणि सेवते   ॥13-113-018॥</td></tr>
<tr><td>न्यायेनावाप्तमन्नं तु नरो लोभविवर्जितः। <br>द्विजेभ्यो वेदवृद्धेभ्यो दत्त्वा पापात्प्रमुच्यते   ॥13-113-019॥</td></tr>
<tr><td>अन्नमूर्जस्करं लोके दत्त्वोर्जस्वी भवेन्नरः। <br>सतां पन्थानमाश्रित्य सर्वपापात्प्रमुच्यते   ॥13-113-020॥</td></tr>
<tr><td>दानकृद्भिः कृतः पन्था येन यान्ति मनीषिणः। <br>ते स्म प्राणस्य दातारस्तेभ्यो धर्मः सनातनः   ॥13-113-021॥</td></tr>
<tr><td>सर्वावस्थं मनुष्येण न्यायेनान्नमुपार्जितम्। <br>कार्यं पात्रगतं नित्यमन्नं हि परमा गतिः   ॥13-113-022॥</td></tr>
<tr><td>अन्नस्य हि प्रदानेन नरो दुर्गं न सेवते। <br>तस्मादन्नं प्रदातव्यमन्यायपरिवर्जितम्   ॥13-113-023॥</td></tr>
<tr><td>यतेद्ब्राह्मणपूर्वं हि भोक्तुमन्नं गृही सदा। <br>अवन्ध्यं दिवसं कुर्यादन्नदानेन मानवः   ॥13-113-024॥</td></tr>
<tr><td>भोजयित्वा दशशतं नरो वेदविदां नृप। <br>न्यायविद्धर्मविदुषामितिहासविदां तथा   ॥13-113-025॥</td></tr>
<tr><td>न याति नरकं घोरं संसारांश्च न सेवते। <br>सर्वकामसमायुक्तः प्रेत्य चाप्यश्नुते फलम्   ॥13-113-026॥</td></tr>
<tr><td>एवं सुखसमायुक्तो रमते विगतज्वरः। <br>रूपवान्कीर्तिमांश्चैव धनवांश्चोपपद्यते   ॥13-113-027॥</td></tr>
<tr><td>एतत्ते सर्वमाख्यातमन्नदानफलं महत्। <br>मूलमेतद्धि धर्माणां प्रदानस्य च भारत   ॥13-113-028॥</td></tr>
</table>
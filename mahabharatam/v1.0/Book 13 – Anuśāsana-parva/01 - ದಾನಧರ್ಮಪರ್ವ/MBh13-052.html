<table border = "1"><tr><td>Verse</td></tr>
<tr><td> युधिष्ठिर उवाच। <br>संशयो मे महाप्राज्ञ सुमहान्सागरोपमः। <br>तन्मे शृणु महाबाहो श्रुत्वा चाख्यातुमर्हसि   ॥13-052-001॥</td></tr>
<tr><td>कौतूहलं मे सुमहज्जामदग्न्यं प्रति प्रभो। <br>रामं धर्मभृतां श्रेष्ठं तन्मे व्याख्यातुमर्हसि   ॥13-052-002॥</td></tr>
<tr><td>कथमेष समुत्पन्नो रामः सत्यपराक्रमः। <br>कथं ब्रह्मर्षिवंशे च क्षत्रधर्मा व्यजायत   ॥13-052-003॥</td></tr>
<tr><td>तदस्य संभवं राजन्निखिलेनानुकीर्तय। <br>कौशिकाच्च कथं वंशात्क्षत्राद्वै ब्राह्मणोऽभवत्   ॥13-052-004॥</td></tr>
<tr><td>अहो प्रभावः सुमहानासीद्वै सुमहात्मनोः। <br>रामस्य च नरव्याघ्र विश्वामित्रस्य चैव ह   ॥13-052-005॥</td></tr>
<tr><td>कथं पुत्रानतिक्रम्य तेषां नप्तृष्वथाभवत्। <br>एष दोषः सुतान्हित्वा तन्मे व्याख्यातुमर्हसि   ॥13-052-006॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>च्यवनस्य च संवादं कुशिकस्य च भारत   ॥13-052-007॥</td></tr>
<tr><td>एतं दोषं पुरा दृष्ट्वा भार्गवश्च्यवनस्तदा। <br>आगामिनं महाबुद्धिः स्ववंशे मुनिपुंगवः   ॥13-052-008॥</td></tr>
<tr><td>संचिन्त्य मनसा सर्वं गुणदोषबलाबलम्। <br>दग्धुकामः कुलं सर्वं कुशिकानां तपोधनः   ॥13-052-009॥</td></tr>
<tr><td>च्यवनस्तमनुप्राप्य कुशिकं वाक्यमब्रवीत्। <br>वस्तुमिच्छा समुत्पन्ना त्वया सह ममानघ   ॥13-052-010॥</td></tr>
<tr><td> कुशिक उवाच। <br>भगवन्सहधर्मोऽयं पण्डितैरिह धार्यते। <br>प्रदानकाले कन्यानामुच्यते च सदा बुधैः   ॥13-052-011॥</td></tr>
<tr><td>यत्तु तावदतिक्रान्तं धर्मद्वारं तपोधन। <br>तत्कार्यं प्रकरिष्यामि तदनुज्ञातुमर्हसि   ॥13-052-012॥</td></tr>
<tr><td> भीष्म उवाच। <br>अथासनमुपादाय च्यवनस्य महामुनेः। <br>कुशिको भार्यया सार्धमाजगाम यतो मुनिः   ॥13-052-013॥</td></tr>
<tr><td>प्रगृह्य राजा भृङ्गारं पाद्यमस्मै न्यवेदयत्। <br>कारयामास सर्वाश्च क्रियास्तस्य महात्मनः   ॥13-052-014॥</td></tr>
<tr><td>ततः स राजा च्यवनं मधुपर्कं यथाविधि। <br>प्रत्यग्राहयदव्यग्रो महात्मा नियतव्रतः   ॥13-052-015॥</td></tr>
<tr><td>सत्कृत्य स तथा विप्रमिदं वचनमब्रवीत्। <br>भगवन्परवन्तौ स्वो ब्रूहि किं करवावहे   ॥13-052-016॥</td></tr>
<tr><td>यदि राज्यं यदि धनं यदि गाः संशितव्रत। <br>यज्ञदानानि च तथा ब्रूहि सर्वं ददामि ते   ॥13-052-017॥</td></tr>
<tr><td>इदं गृहमिदं राज्यमिदं धर्मासनं च ते। <br>राजा त्वमसि शाध्युर्वीं भृत्योऽहं परवांस्त्वयि   ॥13-052-018॥</td></tr>
<tr><td>एवमुक्ते ततो वाक्ये च्यवनो भार्गवस्तदा। <br>कुशिकं प्रत्युवाचेदं मुदा परमया युतः   ॥13-052-019॥</td></tr>
<tr><td>न राज्यं कामये राजन्न धनं न च योषितः। <br>न च गा न च ते देशान्न यज्ञाञ्श्रूयतामिदम्   ॥13-052-020॥</td></tr>
<tr><td>नियमं कंचिदारप्स्ये युवयोर्यदि रोचते। <br>परिचर्योऽस्मि यत्ताभ्यां युवाभ्यामविशङ्कया   ॥13-052-021॥</td></tr>
<tr><td>एवमुक्ते तदा तेन दंपती तौ जहर्षतुः। <br>प्रत्यब्रूतां च तमृषिमेवमस्त्विति भारत   ॥13-052-022॥</td></tr>
<tr><td>अथ तं कुशिको हृष्टः प्रावेशयदनुत्तमम्। <br>गृहोद्देशं ततस्तत्र दर्शनीयमदर्शयत्   ॥13-052-023॥</td></tr>
<tr><td>इयं शय्या भगवतो यथाकाममिहोष्यताम्। <br>प्रयतिष्यावहे प्रीतिमाहर्तुं ते तपोधन   ॥13-052-024॥</td></tr>
<tr><td>अथ सूर्योऽतिचक्राम तेषां संवदतां तथा। <br>अथर्षिश्चोदयामास पानमन्नं तथैव च   ॥13-052-025॥</td></tr>
<tr><td>तमपृच्छत्ततो राजा कुशिकः प्रणतस्तदा। <br>किमन्नजातमिष्टं ते किमुपस्थापयाम्यहम्   ॥13-052-026॥</td></tr>
<tr><td>ततः स परया प्रीत्या प्रत्युवाच जनाधिपम्। <br>औपपत्तिकमाहारं प्रयच्छस्वेति भारत   ॥13-052-027॥</td></tr>
<tr><td>तद्वचः पूजयित्वा तु तथेत्याह स पार्थिवः। <br>यथोपपन्नं चाहारं तस्मै प्रादाज्जनाधिपः   ॥13-052-028॥</td></tr>
<tr><td>ततः स भगवान्भुक्त्वा दंपती प्राह धर्मवित्। <br>स्वप्तुमिच्छाम्यहं निद्रा बाधते मामिति प्रभो   ॥13-052-029॥</td></tr>
<tr><td>ततः शय्यागृहं प्राप्य भगवानृषिसत्तमः। <br>संविवेश नरेन्द्रस्तु सपत्नीकः स्थितोऽभवत्   ॥13-052-030॥</td></tr>
<tr><td>न प्रबोध्योऽस्मि संसुप्त इत्युवाचाथ भार्गवः। <br>संवाहितव्यौ पादौ मे जागर्तव्यं च वां निशि   ॥13-052-031॥</td></tr>
<tr><td>अविशङ्कश्च कुशिकस्तथेत्याह स धर्मवित्। <br>न प्रबोधयतां तं च तौ तदा रजनीक्षये   ॥13-052-032॥</td></tr>
<tr><td>यथादेशं महर्षेस्तु शुश्रूषापरमौ तदा। <br>बभूवतुर्महाराज प्रयतावथ दंपती   ॥13-052-033॥</td></tr>
<tr><td>ततः स भगवान्विप्रः समादिश्य नराधिपम्। <br>सुष्वापैकेन पार्श्वेन दिवसानेकविंशतिम्   ॥13-052-034॥</td></tr>
<tr><td>स तु राजा निराहारः सभार्यः कुरुनन्दन। <br>पर्युपासत तं हृष्टश्च्यवनाराधने रतः   ॥13-052-035॥</td></tr>
<tr><td>भार्गवस्तु समुत्तस्थौ स्वयमेव तपोधनः। <br>अकिंचिदुक्त्वा तु गृहान्निश्चक्राम महातपाः   ॥13-052-036॥</td></tr>
<tr><td>तमन्वगच्छतां तौ तु क्षुधितौ श्रमकर्शितौ। <br>भार्यापती मुनिश्रेष्ठो न च ताववलोकयत्   ॥13-052-037॥</td></tr>
<tr><td>तयोस्तु प्रेक्षतोरेव भार्गवाणां कुलोद्वहः। <br>अन्तर्हितोऽभूद्राजेन्द्र ततो राजापतत्क्षितौ   ॥13-052-038॥</td></tr>
<tr><td>स मुहूर्तं समाश्वस्य सह देव्या महाद्युतिः। <br>पुनरन्वेषणे यत्नमकरोत्परमं तदा   ॥13-052-039॥</td></tr>
</table>
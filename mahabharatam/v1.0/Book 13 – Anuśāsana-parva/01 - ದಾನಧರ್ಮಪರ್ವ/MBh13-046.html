<table border = "1"><tr><td>Verse</td></tr>
<tr><td> भीष्म उवाच। <br>प्राचेतसस्य वचनं कीर्तयन्ति पुराविदः। <br>यस्याः किंचिन्नाददते ज्ञातयो न स विक्रयः   ॥13-046-001॥</td></tr>
<tr><td>अर्हणं तत्कुमारीणामानृशंस्यतमं च तत्। <br>सर्वं च प्रतिदेयं स्यात्कन्यायै तदशेषतः   ॥13-046-002॥</td></tr>
<tr><td>पितृभिर्भ्रातृभिश्चैव श्वशुरैरथ देवरैः। <br>पूज्या लालयितव्याश्च बहुकल्याणमीप्सुभिः   ॥13-046-003॥</td></tr>
<tr><td>यदि वै स्त्री न रोचेत पुमांसं न प्रमोदयेत्। <br>अमोदनात्पुनः पुंसः प्रजनं न प्रवर्धते   ॥13-046-004॥</td></tr>
<tr><td>पूज्या लालयितव्याश्च स्त्रियो नित्यं जनाधिप। <br>अपूजिताश्च यत्रैताः सर्वास्तत्राफलाः क्रियाः। <br>तदैव तत्कुलं नास्ति यदा शोचन्ति जामयः   ॥13-046-005॥</td></tr>
<tr><td>जामीशप्तानि गेहानि निकृत्तानीव कृत्यया। <br>नैव भान्ति न वर्धन्ते श्रिया हीनानि पार्थिव   ॥13-046-006॥</td></tr>
<tr><td>स्त्रियः पुंसां परिददे मनुर्जिगमिषुर्दिवम्। <br>अबलाः स्वल्पकौपीनाः सुहृदः सत्यजिष्णवः   ॥13-046-007॥</td></tr>
<tr><td>ईर्ष्यवो मानकामाश्च चण्डा असुहृदोऽबुधाः। <br>स्त्रियो माननमर्हन्ति ता मानयत मानवाः   ॥13-046-008॥</td></tr>
<tr><td>स्त्रीप्रत्ययो हि वो धर्मो रतिभोगाश्च केवलाः। <br>परिचर्यान्नसंस्कारास्तदायत्ता भवन्तु वः   ॥13-046-009॥</td></tr>
<tr><td>उत्पादनमपत्यस्य जातस्य परिपालनम्। <br>प्रीत्यर्थं लोकयात्रा च पश्यत स्त्रीनिबन्धनम्   ॥13-046-010॥</td></tr>
<tr><td>संमान्यमानाश्चैताभिः सर्वकार्याण्यवाप्स्यथ। <br>विदेहराजदुहिता चात्र श्लोकमगायत   ॥13-046-011॥</td></tr>
<tr><td>नास्ति यज्ञः स्त्रियः कश्चिन्न श्राद्धं नोपवासकम्। <br>धर्मस्तु भर्तृशुश्रूषा तया स्वर्गं जयत्युत   ॥13-046-012॥</td></tr>
<tr><td>पिता रक्षति कौमारे भर्ता रक्षति यौवने। <br>पुत्रास्तु स्थविरीभावे न स्त्री स्वातन्त्र्यमर्हति   ॥13-046-013॥</td></tr>
<tr><td>श्रिय एताः स्त्रियो नाम सत्कार्या भूतिमिच्छता। <br>लालिता निगृहीता च स्त्री श्रीर्भवति भारत   ॥13-046-014॥</td></tr>
</table>
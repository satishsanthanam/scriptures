<table border = "1"><tr><td>Verse</td></tr>
<tr><td> युधिष्ठिर उवाच। <br>विस्रम्भितोऽहं भवता धर्मान्प्रवदता विभो। <br>प्रवक्ष्यामि तु संदेहं तन्मे ब्रूहि पितामह   ॥13-074-001॥</td></tr>
<tr><td>व्रतानां किं फलं प्रोक्तं कीदृशं वा महाद्युते। <br>नियमानां फलं किं च स्वधीतस्य च किं फलम्   ॥13-074-002॥</td></tr>
<tr><td>दमस्येह फलं किं च वेदानां धारणे च किम्। <br>अध्यापने फलं किं च सर्वमिच्छामि वेदितुम्   ॥13-074-003॥</td></tr>
<tr><td>अप्रतिग्राहके किं च फलं लोके पितामह। <br>तस्य किं च फलं दृष्टं श्रुतं यः संप्रयच्छति   ॥13-074-004॥</td></tr>
<tr><td>स्वकर्मनिरतानां च शूराणां चापि किं फलम्। <br>सत्ये च किं फलं प्रोक्तं ब्रह्मचर्ये च किं फलम्   ॥13-074-005॥</td></tr>
<tr><td>पितृशुश्रूषणे किं च मातृशुश्रूषणे तथा। <br>आचार्यगुरुशुश्रूषास्वनुक्रोशानुकम्पने   ॥13-074-006॥</td></tr>
<tr><td>एतत्सर्वमशेषेण पितामह यथातथम्। <br>वेत्तुमिच्छामि धर्मज्ञ परं कौतूहलं हि मे   ॥13-074-007॥</td></tr>
<tr><td> भीष्म उवाच। <br>यो व्रतं वै यथोद्दिष्टं तथा संप्रतिपद्यते। <br>अखण्डं सम्यगारब्धं तस्य लोकाः सनातनाः   ॥13-074-008॥</td></tr>
<tr><td>नियमानां फलं राजन्प्रत्यक्षमिह दृश्यते। <br>नियमानां क्रतूनां च त्वयावाप्तमिदं फलम्   ॥13-074-009॥</td></tr>
<tr><td>स्वधीतस्यापि च फलं दृश्यतेऽमुत्र चेह च। <br>इहलोकेऽर्थवान्नित्यं ब्रह्मलोके च मोदते   ॥13-074-010॥</td></tr>
<tr><td>दमस्य तु फलं राजञ्शृणु त्वं विस्तरेण मे। <br>दान्ताः सर्वत्र सुखिनो दान्ताः सर्वत्र निर्वृताः   ॥13-074-011॥</td></tr>
<tr><td>यत्रेच्छागामिनो दान्ताः सर्वशत्रुनिषूदनाः। <br>प्रार्थयन्ति च यद्दान्ता लभन्ते तन्न संशयः   ॥13-074-012॥</td></tr>
<tr><td>युज्यन्ते सर्वकामैर्हि दान्ताः सर्वत्र पाण्डव। <br>स्वर्गे तथा प्रमोदन्ते तपसा विक्रमेण च   ॥13-074-013॥</td></tr>
<tr><td>दानैर्यज्ञैश्च विविधैर्यथा दान्ताः क्षमान्विताः। <br>दाता कुप्यति नो दान्तस्तस्माद्दानात्परो दमः   ॥13-074-014॥</td></tr>
<tr><td>यस्तु दद्यादकुप्यन्हि तस्य लोकाः सनातनाः। <br>क्रोधो हन्ति हि यद्दानं तस्माद्दानात्परो दमः   ॥13-074-015॥</td></tr>
<tr><td>अदृश्यानि महाराज स्थानान्ययुतशो दिवि। <br>ऋषीणां सर्वलोकेषु यानीतो यान्ति देवताः   ॥13-074-016॥</td></tr>
<tr><td>दमेन यानि नृपते गच्छन्ति परमर्षयः। <br>कामयाना महत्स्थानं तस्माद्दानात्परो दमः   ॥13-074-017॥</td></tr>
<tr><td>अध्यापकः परिक्लेशादक्षयं फलमश्नुते। <br>विधिवत्पावकं हुत्वा ब्रह्मलोके नराधिप   ॥13-074-018॥</td></tr>
<tr><td>अधीत्यापि हि यो वेदान्न्यायविद्भ्यः प्रयच्छति। <br>गुरुकर्मप्रशंसी च सोऽपि स्वर्गे महीयते   ॥13-074-019॥</td></tr>
<tr><td>क्षत्रियोऽध्ययने युक्तो यजने दानकर्मणि। <br>युद्धे यश्च परित्राता सोऽपि स्वर्गे महीयते   ॥13-074-020॥</td></tr>
<tr><td>वैश्यः स्वकर्मनिरतः प्रदानाल्लभते महत्। <br>शूद्रः स्वकर्मनिरतः स्वर्गं शुश्रूषयार्च्छति   ॥13-074-021॥</td></tr>
<tr><td>शूरा बहुविधाः प्रोक्तास्तेषामर्थांश्च मे शृणु। <br>शूरान्वयानां निर्दिष्टं फलं शूरस्य चैव ह   ॥13-074-022॥</td></tr>
<tr><td>यज्ञशूरा दमे शूराः सत्यशूरास्तथापरे। <br>युद्धशूरास्तथैवोक्ता दानशूराश्च मानवाः   ॥13-074-023॥</td></tr>
<tr><td>बुद्धिशूरास्तथैवान्ये क्षमाशूरास्तथापरे। <br>आर्जवे च तथा शूराः शमे वर्तन्ति मानवाः   ॥13-074-024॥</td></tr>
<tr><td>तैस्तैस्तु नियमैः शूरा बहवः सन्ति चापरे। <br>वेदाध्ययनशूराश्च शूराश्चाध्यापने रताः   ॥13-074-025॥</td></tr>
<tr><td>गुरुशुश्रूषया शूराः पितृशुश्रूषयापरे। <br>मातृशुश्रूषया शूरा भैक्ष्यशूरास्तथापरे   ॥13-074-026॥</td></tr>
<tr><td>सांख्यशूराश्च बहवो योगशूरास्तथापरे। <br>अरण्ये गृहवासे च शूराश्चातिथिपूजने। <br>सर्वे यान्ति पराँल्लोकान्स्वकर्मफलनिर्जितान्   ॥13-074-027॥</td></tr>
<tr><td>धारणं सर्ववेदानां सर्वतीर्थावगाहनम्। <br>सत्यं च ब्रुवतो नित्यं समं वा स्यान्न वा समम्   ॥13-074-028॥</td></tr>
<tr><td>अश्वमेधसहस्रं च सत्यं च तुलया धृतम्। <br>अश्वमेधसहस्राद्धि सत्यमेव विशिष्यते   ॥13-074-029॥</td></tr>
<tr><td>सत्येन सूर्यस्तपति सत्येनाग्निः प्रदीप्यते। <br>सत्येन मारुतो वाति सर्वं सत्ये प्रतिष्ठितम्   ॥13-074-030॥</td></tr>
<tr><td>सत्येन देवान्प्रीणाति पितॄन्वै ब्राह्मणांस्तथा। <br>सत्यमाहुः परं धर्मं तस्मात्सत्यं न लङ्घयेत्   ॥13-074-031॥</td></tr>
<tr><td>मुनयः सत्यनिरता मुनयः सत्यविक्रमाः। <br>मुनयः सत्यशपथास्तस्मात्सत्यं विशिष्यते। <br>सत्यवन्तः स्वर्गलोके मोदन्ते भरतर्षभ   ॥13-074-032॥</td></tr>
<tr><td>दमः सत्यफलावाप्तिरुक्ता सर्वात्मना मया। <br>असंशयं विनीतात्मा सर्वः स्वर्गे महीयते   ॥13-074-033॥</td></tr>
<tr><td>ब्रह्मचर्यस्य तु गुणाञ्शृणु मे वसुधाधिप। <br>आ जन्ममरणाद्यस्तु ब्रह्मचारी भवेदिह। <br>न तस्य किंचिदप्राप्यमिति विद्धि जनाधिप   ॥13-074-034॥</td></tr>
<tr><td>बह्व्यः कोट्यस्त्वृषीणां तु ब्रह्मलोके वसन्त्युत। <br>सत्ये रतानां सततं दान्तानामूर्ध्वरेतसाम्   ॥13-074-035॥</td></tr>
<tr><td>ब्रह्मचर्यं दहेद्राजन्सर्वपापान्युपासितम्। <br>ब्राह्मणेन विशेषेण ब्राह्मणो ह्यग्निरुच्यते   ॥13-074-036॥</td></tr>
<tr><td>प्रत्यक्षं च तवाप्येतद्ब्राह्मणेषु तपस्विषु। <br>बिभेति हि यथा शक्रो ब्रह्मचारिप्रधर्षितः। <br>तद्ब्रह्मचर्यस्य फलमृषीणामिह दृश्यते   ॥13-074-037॥</td></tr>
<tr><td>मातापित्रोः पूजने यो धर्मस्तमपि मे शृणु। <br>शुश्रूषते यः पितरं न चासूयेत्कथंचन। <br>मातरं वानहंवादी गुरुमाचार्यमेव च   ॥13-074-038॥</td></tr>
<tr><td>तस्य राजन्फलं विद्धि स्वर्लोके स्थानमुत्तमम्। <br>न च पश्येत नरकं गुरुशुश्रूषुरात्मवान्   ॥13-074-039॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>श्रुतं मे महदाख्यानमेतत्कुरुकुलोद्वह। <br>सुदुष्प्रापं ब्रवीषि त्वं ब्राह्मण्यं वदतां वर   ॥13-031-001॥</td></tr>
<tr><td>विश्वामित्रेण च पुरा ब्राह्मण्यं प्राप्तमित्युत। <br>श्रूयते वदसे तच्च दुष्प्रापमिति सत्तम   ॥13-031-002॥</td></tr>
<tr><td>वीतहव्यश्च राजर्षिः श्रुतो मे विप्रतां गतः। <br>तदेव तावद्गाङ्गेय श्रोतुमिच्छाम्यहं विभो   ॥13-031-003॥</td></tr>
<tr><td>स केन कर्मणा प्राप्तो ब्राह्मण्यं राजसत्तम। <br>वरेण तपसा वापि तन्मे व्याख्यातुमर्हति   ॥13-031-004॥</td></tr>
<tr><td> भीष्म उवाच। <br>शृणु राजन्यथा राजा वीतहव्यो महायशाः। <br>क्षत्रियः सन्पुनः प्राप्तो ब्राह्मण्यं लोकसत्कृतम्   ॥13-031-005॥</td></tr>
<tr><td>मनोर्महात्मनस्तात प्रजाधर्मेण शासतः। <br>बभूव पुत्रो धर्मात्मा शर्यातिरिति विश्रुतः   ॥13-031-006॥</td></tr>
<tr><td>तस्यान्ववाये द्वौ राजन्राजानौ संबभूवतुः। <br>हेहयस्तालजङ्घश्च वत्सेषु जयतां वर   ॥13-031-007॥</td></tr>
<tr><td>हेहयस्य तु पुत्राणां दशसु स्त्रीषु भारत। <br>शतं बभूव प्रख्यातं शूराणामनिवर्तिनाम्   ॥13-031-008॥</td></tr>
<tr><td>तुल्यरूपप्रभावाणां विदुषां युद्धशालिनाम्। <br>धनुर्वेदे च वेदे च सर्वत्रैव कृतश्रमाः   ॥13-031-009॥</td></tr>
<tr><td>काशिष्वपि नृपो राजन्दिवोदासपितामहः। <br>हर्यश्व इति विख्यातो बभूव जयतां वरः   ॥13-031-010॥</td></tr>
<tr><td>स वीतहव्यदायादैरागत्य पुरुषर्षभ। <br>गङ्गायमुनयोर्मध्ये संग्रामे विनिपातितः   ॥13-031-011॥</td></tr>
<tr><td>तं तु हत्वा नरवरं हेहयास्ते महारथाः। <br>प्रतिजग्मुः पुरीं रम्यां वत्सानामकुतोभयाः   ॥13-031-012॥</td></tr>
<tr><td>हर्यश्वस्य तु दायादः काशिराजोऽभ्यषिच्यत। <br>सुदेवो देवसंकाशः साक्षाद्धर्म इवापरः   ॥13-031-013॥</td></tr>
<tr><td>स पालयन्नेव महीं धर्मात्मा काशिनन्दनः। <br>तैर्वीतहव्यैरागत्य युधि सर्वैर्विनिर्जितः   ॥13-031-014॥</td></tr>
<tr><td>तमप्याजौ विनिर्जित्य प्रतिजग्मुर्यथागतम्। <br>सौदेविस्त्वथ काशीशो दिवोदासोऽभ्यषिच्यत   ॥13-031-015॥</td></tr>
<tr><td>दिवोदासस्तु विज्ञाय वीर्यं तेषां महात्मनाम्। <br>वाराणसीं महातेजा निर्ममे शक्रशासनात्   ॥13-031-016॥</td></tr>
<tr><td>विप्रक्षत्रियसंबाधां वैश्यशूद्रसमाकुलाम्। <br>नैकद्रव्योच्चयवतीं समृद्धविपणापणाम्   ॥13-031-017॥</td></tr>
<tr><td>गङ्गाया उत्तरे कूले वप्रान्ते राजसत्तम। <br>गोमत्या दक्षिणे चैव शक्रस्येवामरावतीम्   ॥13-031-018॥</td></tr>
<tr><td>तत्र तं राजशार्दूलं निवसन्तं महीपतिम्। <br>आगत्य हेहया भूयः पर्यधावन्त भारत   ॥13-031-019॥</td></tr>
<tr><td>स निष्पत्य ददौ युद्धं तेभ्यो राजा महाबलः। <br>देवासुरसमं घोरं दिवोदासो महाद्युतिः   ॥13-031-020॥</td></tr>
<tr><td>स तु युद्धे महाराज दिनानां दशतीर्दश। <br>हतवाहनभूयिष्ठस्ततो दैन्यमुपागमत्   ॥13-031-021॥</td></tr>
<tr><td>हतयोधस्ततो राजन्क्षीणकोशश्च भूमिपः। <br>दिवोदासः पुरीं हित्वा पलायनपरोऽभवत्   ॥13-031-022॥</td></tr>
<tr><td>स त्वाश्रममुपागम्य भरद्वाजस्य धीमतः। <br>जगाम शरणं राजा कृताञ्जलिररिंदम   ॥13-031-023॥</td></tr>
<tr><td> राजोवाच। <br>भगवन्वैतहव्यैर्मे युद्धे वंशः प्रणाशितः। <br>अहमेकः परिद्यूनो भवन्तं शरणं गतः   ॥13-031-024॥</td></tr>
<tr><td>शिष्यस्नेहेन भगवन्स मां रक्षितुमर्हसि। <br>निःशेषो हि कृतो वंशो मम तैः पापकर्मभिः   ॥13-031-025॥</td></tr>
<tr><td>तमुवाच महाभागो भरद्वाजः प्रतापवान्। <br>न भेतव्यं न भेतव्यं सौदेव व्येतु ते भयम्   ॥13-031-026॥</td></tr>
<tr><td>अहमिष्टिं करोम्यद्य पुत्रार्थं ते विशां पते। <br>वैतहव्यसहस्राणि यथा त्वं प्रसहिष्यसि   ॥13-031-027॥</td></tr>
<tr><td>तत इष्टिं चकारर्षिस्तस्य वै पुत्रकामिकीम्। <br>अथास्य तनयो जज्ञे प्रतर्दन इति श्रुतः   ॥13-031-028॥</td></tr>
<tr><td>स जातमात्रो ववृधे समाः सद्यस्त्रयोदश। <br>वेदं चाधिजगे कृत्स्नं धनुर्वेदं च भारत   ॥13-031-029॥</td></tr>
<tr><td>योगेन च समाविष्टो भरद्वाजेन धीमता। <br>तेजो लौक्यं स संगृह्य तस्मिन्देशे समाविशत्   ॥13-031-030॥</td></tr>
<tr><td>ततः स कवची धन्वी बाणी दीप्त इवानलः। <br>प्रययौ स धनुर्धुन्वन्विवर्षुरिव तोयदः   ॥13-031-031॥</td></tr>
<tr><td>तं दृष्ट्वा परमं हर्षं सुदेवतनयो ययौ। <br>मेने च मनसा दग्धान्वैतहव्यान्स पार्थिवः   ॥13-031-032॥</td></tr>
<tr><td>ततस्तं यौवराज्येन स्थापयित्वा प्रतर्दनम्। <br>कृतकृत्यं तदात्मानं स राजा अभ्यनन्दत   ॥13-031-033॥</td></tr>
<tr><td>ततस्तु वैतहव्यानां वधाय स महीपतिः। <br>पुत्रं प्रस्थापयामास प्रतर्दनमरिंदमम्   ॥13-031-034॥</td></tr>
<tr><td>सरथः स तु संतीर्य गङ्गामाशु पराक्रमी। <br>प्रययौ वीतहव्यानां पुरीं परपुरंजयः   ॥13-031-035॥</td></tr>
<tr><td>वैतहव्यास्तु संश्रुत्य रथघोषं समुद्धतम्। <br>निर्ययुर्नगराकारै रथैः पररथारुजैः   ॥13-031-036॥</td></tr>
<tr><td>निष्क्रम्य ते नरव्याघ्रा दंशिताश्चित्रयोधिनः। <br>प्रतर्दनं समाजघ्नुः शरवर्षैरुदायुधाः   ॥13-031-037॥</td></tr>
<tr><td>अस्त्रैश्च विविधाकारै रथौघैश्च युधिष्ठिर। <br>अभ्यवर्षन्त राजानं हिमवन्तमिवाम्बुदाः   ॥13-031-038॥</td></tr>
<tr><td>अस्त्रैरस्त्राणि संवार्य तेषां राजा प्रतर्दनः। <br>जघान तान्महातेजा वज्रानलसमैः शरैः   ॥13-031-039॥</td></tr>
<tr><td>कृत्तोत्तमाङ्गास्ते राजन्भल्लैः शतसहस्रशः। <br>अपतन्रुधिरार्द्राङ्गा निकृत्ता इव किंशुकाः   ॥13-031-040॥</td></tr>
<tr><td>हतेषु तेषु सर्वेषु वीतहव्यः सुतेष्वथ। <br>प्राद्रवन्नगरं हित्वा भृगोराश्रममप्युत   ॥13-031-041॥</td></tr>
<tr><td>ययौ भृगुं च शरणं वीतहव्यो नराधिपः। <br>अभयं च ददौ तस्मै राज्ञे राजन्भृगुस्तथा। <br>ततो ददावासनं च तस्मै शिष्यो भृगोस्तदा   ॥13-031-042॥</td></tr>
<tr><td>अथानुपदमेवाशु तत्रागच्छत्प्रतर्दनः। <br>स प्राप्य चाश्रमपदं दिवोदासात्मजोऽब्रवीत्   ॥13-031-043॥</td></tr>
<tr><td>भो भोः केऽत्राश्रमे सन्ति भृगोः शिष्या महात्मनः। <br>द्रष्टुमिच्छे मुनिमहं तस्याचक्षत मामिति   ॥13-031-044॥</td></tr>
<tr><td>स तं विदित्वा तु भृगुर्निश्चक्रामाश्रमात्तदा। <br>पूजयामास च ततो विधिना परमेण ह   ॥13-031-045॥</td></tr>
<tr><td>उवाच चैनं राजेन्द्र किं कार्यमिति पार्थिवम्। <br>स चोवाच नृपस्तस्मै यदागमनकारणम्   ॥13-031-046॥</td></tr>
<tr><td>अयं ब्रह्मन्नितो राजा वीतहव्यो विसर्ज्यताम्। <br>अस्य पुत्रैर्हि मे ब्रह्मन्कृत्स्नो वंशः प्रणाशितः। <br>उत्सादितश्च विषयः काशीनां रत्नसंचयः   ॥13-031-047॥</td></tr>
<tr><td>एतस्य वीर्यदृप्तस्य हतं पुत्रशतं मया। <br>अस्येदानीं वधाद्ब्रह्मन्भविष्याम्यनृणः पितुः   ॥13-031-048॥</td></tr>
<tr><td>तमुवाच कृपाविष्टो भृगुर्धर्मभृतां वरः। <br>नेहास्ति क्षत्रियः कश्चित्सर्वे हीमे द्विजातयः   ॥13-031-049॥</td></tr>
<tr><td>एवं तु वचनं श्रुत्वा भृगोस्तथ्यं प्रतर्दनः। <br>पादावुपस्पृश्य शनैः प्रहसन्वाक्यमब्रवीत्   ॥13-031-050॥</td></tr>
<tr><td>एवमप्यस्मि भगवन्कृतकृत्यो न संशयः। <br>यदेष राजा वीर्येण स्वजातिं त्याजितो मया   ॥13-031-051॥</td></tr>
<tr><td>अनुजानीहि मां ब्रह्मन्ध्यायस्व च शिवेन माम्। <br>त्याजितो हि मया जातिमेष राजा भृगूद्वह   ॥13-031-052॥</td></tr>
<tr><td>ततस्तेनाभ्यनुज्ञातो ययौ राजा प्रतर्दनः। <br>यथागतं महाराज मुक्त्वा विषमिवोरगः   ॥13-031-053॥</td></tr>
<tr><td>भृगोर्वचनमात्रेण स च ब्रह्मर्षितां गतः। <br>वीतहव्यो महाराज ब्रह्मवादित्वमेव च   ॥13-031-054॥</td></tr>
<tr><td>तस्य गृत्समदः पुत्रो रूपेणेन्द्र इवापरः। <br>शक्रस्त्वमिति यो दैत्यैर्निगृहीतः किलाभवत्   ॥13-031-055॥</td></tr>
<tr><td>ऋग्वेदे वर्तते चाग्र्या श्रुतिरत्र विशां पते। <br>यत्र गृत्समदो ब्रह्मन्ब्राह्मणैः स महीयते   ॥13-031-056॥</td></tr>
<tr><td>स ब्रह्मचारी विप्रर्षिः श्रीमान्गृत्समदोऽभवत्। <br>पुत्रो गृत्समदस्यापि सुचेता अभवद्द्विजः   ॥13-031-057॥</td></tr>
<tr><td>वर्चाः सुतेजसः पुत्रो विहव्यस्तस्य चात्मजः। <br>विहव्यस्य तु पुत्रस्तु वितत्यस्तस्य चात्मजः   ॥13-031-058॥</td></tr>
<tr><td>वितत्यस्य सुतः सत्यः सन्तः सत्यस्य चात्मजः। <br>श्रवास्तस्य सुतश्चर्षिः श्रवसश्चाभवत्तमः   ॥13-031-059॥</td></tr>
<tr><td>तमसश्च प्रकाशोऽभूत्तनयो द्विजसत्तमः। <br>प्रकाशस्य च वागिन्द्रो बभूव जयतां वरः   ॥13-031-060॥</td></tr>
<tr><td>तस्यात्मजश्च प्रमतिर्वेदवेदाङ्गपारगः। <br>घृताच्यां तस्य पुत्रस्तु रुरुर्नामोदपद्यत   ॥13-031-061॥</td></tr>
<tr><td>प्रमद्वरायां तु रुरोः पुत्रः समुदपद्यत। <br>शुनको नाम विप्रर्षिर्यस्य पुत्रोऽथ शौनकः   ॥13-031-062॥</td></tr>
<tr><td>एवं विप्रत्वमगमद्वीतहव्यो नराधिपः। <br>भृगोः प्रसादाद्राजेन्द्र क्षत्रियः क्षत्रियर्षभ   ॥13-031-063॥</td></tr>
<tr><td>तथैव कथितो वंशो मया गार्त्समदस्तव। <br>विस्तरेण महाराज किमन्यदनुपृच्छसि   ॥13-031-064॥</td></tr>
</table>
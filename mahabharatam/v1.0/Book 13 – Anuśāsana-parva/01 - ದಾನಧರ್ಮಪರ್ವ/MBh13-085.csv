Verse
 वसिष्ठ उवाच। <br>अपि चेदं पुरा राम श्रुतं मे ब्रह्मदर्शनम्। <br>पितामहस्य यद्वृत्तं ब्रह्मणः परमात्मनः   ॥13-085-001॥
देवस्य महतस्तात वारुणीं बिभ्रतस्तनुम्। <br>ऐश्वर्ये वारुणे राम रुद्रस्येशस्य वै प्रभो   ॥13-085-002॥
आजग्मुर्मुनयः सर्वे देवाश्चाग्निपुरोगमाः। <br>यज्ञाङ्गानि च सर्वाणि वषट्कारश्च मूर्तिमान्   ॥13-085-003॥
मूर्तिमन्ति च सामानि यजूंषि च सहस्रशः। <br>ऋग्वेदश्चागमत्तत्र पदक्रमविभूषितः   ॥13-085-004॥
लक्षणानि स्वराः स्तोभा निरुक्तं स्वरभक्तयः। <br>ओंकारश्चावसन्नेत्रे निग्रहप्रग्रहौ तथा   ॥13-085-005॥
वेदाश्च सोपनिषदो विद्या सावित्र्यथापि च। <br>भूतं भव्यं भविष्यच्च दधार भगवाञ्शिवः। <br>जुह्वच्चात्मन्यथात्मानं स्वयमेव तदा प्रभो   ॥13-085-006॥
देवपत्न्यश्च कन्याश्च देवानां चैव मातरः। <br>आजग्मुः सहितास्तत्र तदा भृगुकुलोद्वह   ॥13-085-007॥
यज्ञं पशुपतेः प्रीता वरुणस्य महात्मनः। <br>स्वयंभुवस्तु ता दृष्ट्वा रेतः समपतद्भुवि   ॥13-085-008॥
तस्य शुक्रस्य निष्पन्दात्पांसून्संगृह्य भूमितः। <br>प्रास्यत्पूषा कराभ्यां वै तस्मिन्नेव हुताशने   ॥13-085-009॥
ततस्तस्मिन्संप्रवृत्ते सत्रे ज्वलितपावके। <br>ब्रह्मणो जुह्वतस्तत्र प्रादुर्भावो बभूव ह   ॥13-085-010॥
स्कन्नमात्रं च तच्छुक्रं स्रुवेण प्रतिगृह्य सः। <br>आज्यवन्मन्त्रवच्चापि सोऽजुहोद्भृगुनन्दन   ॥13-085-011॥
ततः संजनयामास भूतग्रामं स वीर्यवान्। <br>ततस्तु तेजसस्तस्माज्जज्ञे लोकेषु तैजसम्   ॥13-085-012॥
तमसस्तामसा भावा व्यापि सत्त्वं तथोभयम्। <br>सगुणस्तेजसो नित्यं तमस्याकाशमेव च   ॥13-085-013॥
सर्वभूतेष्वथ तथा सत्त्वं तेजस्तथा तमः। <br>शुक्रे हुतेऽग्नौ तस्मिंस्तु प्रादुरासंस्त्रयः प्रभो   ॥13-085-014॥
पुरुषा वपुषा युक्ता युक्ताः प्रसवजैर्गुणैः। <br>भृगित्येव भृगुः पूर्वमङ्गारेभ्योऽङ्गिराभवत्   ॥13-085-015॥
अङ्गारसंश्रयाच्चैव कविरित्यपरोऽभवत्। <br>सह ज्वालाभिरुत्पन्नो भृगुस्तस्माद्भृगुः स्मृतः   ॥13-085-016॥
मरीचिभ्यो मरीचिस्तु मारीचः कश्यपो ह्यभूत्। <br>अङ्गारेभ्योऽङ्गिरास्तात वालखिल्याः शिलोच्चयात्। <br>अत्रैवात्रेति च विभो जातमत्रिं वदन्त्यपि   ॥13-085-017॥
तथा भस्मव्यपोहेभ्यो ब्रह्मर्षिगणसंमिताः। <br>वैखानसाः समुत्पन्नास्तपःश्रुतगुणेप्सवः। <br>अश्रुतोऽस्य समुत्पन्नावश्विनौ रूपसंमतौ   ॥13-085-018॥
शेषाः प्रजानां पतयः स्रोतोभ्यस्तस्य जज्ञिरे। <br>ऋषयो लोमकूपेभ्यः स्वेदाच्छन्दो मलात्मकम्   ॥13-085-019॥
एतस्मात्कारणादाहुरग्निं सर्वास्तु देवताः। <br>ऋषयः श्रुतसंपन्ना वेदप्रामाण्यदर्शनात्   ॥13-085-020॥
यानि दारूणि ते मासा निर्यासाः पक्षसंज्ञिताः। <br>अहोरात्रा मुहूर्तास्तु पित्तं ज्योतिश्च वारुणम्   ॥13-085-021॥
रौद्रं लोहितमित्याहुर्लोहितात्कनकं स्मृतम्। <br>तन्मैत्रमिति विज्ञेयं धूमाच्च वसवः स्मृताः   ॥13-085-022॥
अर्चिषो याश्च ते रुद्रास्तथादित्या महाप्रभाः। <br>उद्दिष्टास्ते तथाङ्गारा ये धिष्ण्येषु दिवि स्थिताः   ॥13-085-023॥
आदिनाथश्च लोकस्य तत्परं ब्रह्म तद्ध्रुवम्। <br>सर्वकामदमित्याहुस्तत्र हव्यमुदावहत्   ॥13-085-024॥
ततोऽब्रवीन्महादेवो वरुणः परमात्मकः। <br>मम सत्रमिदं दिव्यमहं गृहपतिस्त्विह   ॥13-085-025॥
त्रीणि पूर्वाण्यपत्यानि मम तानि न संशयः। <br>इति जानीत खगमा मम यज्ञफलं हि तत्   ॥13-085-026॥
 अग्निरुवाच। <br>मदङ्गेभ्यः प्रसूतानि मदाश्रयकृतानि च। <br>ममैव तान्यपत्यानि वरुणो ह्यवशात्मकः   ॥13-085-027॥
अथाब्रवील्लोकगुरुर्ब्रह्मा लोकपितामहः। <br>ममैव तान्यपत्यानि मम शुक्रं हुतं हि तत्   ॥13-085-028॥
अहं वक्ता च मन्त्रस्य होता शुक्रस्य चैव ह। <br>यस्य बीजं फलं तस्य शुक्रं चेत्कारणं मतम्   ॥13-085-029॥
ततोऽब्रुवन्देवगणाः पितामहमुपेत्य वै। <br>कृताञ्जलिपुटाः सर्वे शिरोभिरभिवन्द्य च   ॥13-085-030॥
वयं च भगवन्सर्वे जगच्च सचराचरम्। <br>तवैव प्रसवाः सर्वे तस्मादग्निर्विभावसुः। <br>वरुणश्चेश्वरो देवो लभतां काममीप्सितम्   ॥13-085-031॥
निसर्गाद्वरुणश्चापि ब्रह्मणो यादसां पतिः। <br>जग्राह वै भृगुं पूर्वमपत्यं सूर्यवर्चसम्   ॥13-085-032॥
ईश्वरोऽङ्गिरसं चाग्नेरपत्यार्थेऽभ्यकल्पयत्। <br>पितामहस्त्वपत्यं वै कविं जग्राह तत्त्ववित्   ॥13-085-033॥
तदा स वारुणः ख्यातो भृगुः प्रसवकर्मकृत्। <br>आग्नेयस्त्वङ्गिराः श्रीमान्कविर्ब्राह्मो महायशाः। <br>भार्गवाङ्गिरसौ लोके लोकसंतानलक्षणौ   ॥13-085-034॥
एते विप्रवराः सर्वे प्रजानां पतयस्त्रयः। <br>सर्वं संतानमेतेषामिदमित्युपधारय   ॥13-085-035॥
भृगोस्तु पुत्रास्तत्रासन्सप्त तुल्या भृगोर्गुणैः। <br>च्यवनो वज्रशीर्षश्च शुचिरौर्वस्तथैव च   ॥13-085-036॥
शुक्रो वरेण्यश्च विभुः सवनश्चेति सप्त ते। <br>भार्गवा वारुणाः सर्वे येषां वंशे भवानपि   ॥13-085-037॥
अष्टौ चाङ्गिरसः पुत्रा वारुणास्तेऽप्युदाहृताः। <br>बृहस्पतिरुतथ्यश्च वयस्यः शान्तिरेव च   ॥13-085-038॥
घोरो विरूपः संवर्तः सुधन्वा चाष्टमः स्मृतः। <br>एतेऽष्टावग्निजाः सर्वे ज्ञाननिष्ठा निरामयाः   ॥13-085-039॥
ब्राह्मणस्य कवेः पुत्रा वारुणास्तेऽप्युदाहृताः। <br>अष्टौ प्रसवजैर्युक्ता गुणैर्ब्रह्मविदः शुभाः   ॥13-085-040॥
कविः काव्यश्च विष्णुश्च बुद्धिमानुशनास्तथा। <br>भृगुश्च विरजाश्चैव काशी चोग्रश्च धर्मवित्   ॥13-085-041॥
अष्टौ कविसुता ह्येते सर्वमेभिर्जगत्ततम्। <br>प्रजापतय एते हि प्रजानां यैरिमाः प्रजाः   ॥13-085-042॥
एवमङ्गिरसश्चैव कवेश्च प्रसवान्वयैः। <br>भृगोश्च भृगुशार्दूल वंशजैः सततं जगत्   ॥13-085-043॥
वरुणश्चादितो विप्र जग्राह प्रभुरीश्वरः। <br>कविं तात भृगुं चैव तस्मात्तौ वारुणौ स्मृतौ   ॥13-085-044॥
जग्राहाङ्गिरसं देवः शिखी तस्माद्धुताशनः। <br>तस्मादङ्गिरसो ज्ञेयाः सर्व एव तदन्वयाः   ॥13-085-045॥
ब्रह्मा पितामहः पूर्वं देवताभिः प्रसादितः। <br>इमे नः संतरिष्यन्ति प्रजाभिर्जगदीश्वराः   ॥13-085-046॥
सर्वे प्रजानां पतयः सर्वे चातितपस्विनः। <br>त्वत्प्रसादादिमं लोकं तारयिष्यन्ति शाश्वतम्   ॥13-085-047॥
तथैव वंशकर्तारस्तव तेजोविवर्धनाः। <br>भवेयुर्वेदविदुषः सर्वे वाक्पतयस्तथा   ॥13-085-048॥
देवपक्षधराः सौम्याः प्राजापत्या महर्षयः। <br>आप्नुवन्ति तपश्चैव ब्रह्मचर्यं परं तथा   ॥13-085-049॥
सर्वे हि वयमेते च तवैव प्रसवः प्रभो। <br>देवानां ब्राह्मणानां च त्वं हि कर्ता पितामह   ॥13-085-050॥
मरीचिमादितः कृत्वा सर्वे चैवाथ भार्गवाः। <br>अपत्यानीति संप्रेक्ष्य क्षमयाम पितामह   ॥13-085-051॥
ते त्वनेनैव रूपेण प्रजनिष्यन्ति वै प्रजाः। <br>स्थापयिष्यन्ति चात्मानं युगादिनिधने तथा   ॥13-085-052॥
एवमेतत्पुरा वृत्तं तस्य यज्ञे महात्मनः। <br>देवश्रेष्ठस्य लोकादौ वारुणीं बिभ्रतस्तनुम्   ॥13-085-053॥
अग्निर्ब्रह्मा पशुपतिः शर्वो रुद्रः प्रजापतिः। <br>अग्नेरपत्यमेतद्वै सुवर्णमिति धारणा   ॥13-085-054॥
अग्न्यभावे च कुर्वन्ति वह्निस्थानेषु काञ्चनम्। <br>जामदग्न्य प्रमाणज्ञा वेदश्रुतिनिदर्शनात्   ॥13-085-055॥
कुशस्तम्बे जुहोत्यग्निं सुवर्णं तत्र संस्थितम्। <br>हुते प्रीतिकरीमृद्धिं भगवांस्तत्र मन्यते   ॥13-085-056॥
तस्मादग्निपराः सर्वा देवता इति शुश्रुम। <br>ब्रह्मणो हि प्रसूतोऽग्निरग्नेरपि च काञ्चनम्   ॥13-085-057॥
तस्माद्ये वै प्रयच्छन्ति सुवर्णं धर्मदर्शिनः। <br>देवतास्ते प्रयच्छन्ति समस्ता इति नः श्रुतम्   ॥13-085-058॥
तस्य चातमसो लोका गच्छतः परमां गतिम्। <br>स्वर्लोके राजराज्येन सोऽभिषिच्येत भार्गव   ॥13-085-059॥
आदित्योदयने प्राप्ते विधिमन्त्रपुरस्कृतम्। <br>ददाति काञ्चनं यो वै दुःस्वप्नं प्रतिहन्ति सः   ॥13-085-060॥
ददात्युदितमात्रे यस्तस्य पाप्मा विधूयते। <br>मध्याह्ने ददतो रुक्मं हन्ति पापमनागतम्   ॥13-085-061॥
ददाति पश्चिमां संध्यां यः सुवर्णं धृतव्रतः। <br>ब्रह्मवाय्वग्निसोमानां सालोक्यमुपयाति सः   ॥13-085-062॥
सेन्द्रेषु चैव लोकेषु प्रतिष्ठां प्राप्नुते शुभाम्। <br>इह लोके यशः प्राप्य शान्तपाप्मा प्रमोदते   ॥13-085-063॥
ततः संपद्यतेऽन्येषु लोकेष्वप्रतिमः सदा। <br>अनावृतगतिश्चैव कामचारी भवत्युत   ॥13-085-064॥
न च क्षरति तेभ्यः स शश्वच्चैवाप्नुते महत्। <br>सुवर्णमक्षयं दत्त्वा लोकानाप्नोति पुष्कलान्   ॥13-085-065॥
यस्तु संजनयित्वाग्निमादित्योदयनं प्रति। <br>दद्याद्वै व्रतमुद्दिश्य सर्वान्कामान्समश्नुते   ॥13-085-066॥
अग्निरित्येव तत्प्राहुः प्रदानं वै सुखावहम्। <br>यथेष्टगुणसंपन्नं प्रवर्तकमिति स्मृतम्   ॥13-085-067॥
 भीष्म उवाच। <br>इत्युक्तः स वसिष्ठेन जामदग्न्यः प्रतापवान्। <br>ददौ सुवर्णं विप्रेभ्यो व्यमुच्यत च किल्बिषात्   ॥13-085-068॥
एतत्ते सर्वमाख्यातं सुवर्णस्य महीपते। <br>प्रदानस्य फलं चैव जन्म चाग्न्यमनुत्तमम्   ॥13-085-069॥
तस्मात्त्वमपि विप्रेभ्यः प्रयच्छ कनकं बहु। <br>ददत्सुवर्णं नृपते किल्बिषाद्विप्रमोक्ष्यसि   ॥13-085-070॥

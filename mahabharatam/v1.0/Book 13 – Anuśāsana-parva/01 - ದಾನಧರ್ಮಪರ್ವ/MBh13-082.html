<table border = "1"><tr><td>Verse</td></tr>
<tr><td> भीष्म उवाच। <br>ये च गाः संप्रयच्छन्ति हुतशिष्टाशिनश्च ये। <br>तेषां सत्राणि यज्ञाश्च नित्यमेव युधिष्ठिर   ॥13-082-001॥</td></tr>
<tr><td>ऋते दधिघृतेनेह न यज्ञः संप्रवर्तते। <br>तेन यज्ञस्य यज्ञत्वमतोमूलं च लक्ष्यते   ॥13-082-002॥</td></tr>
<tr><td>दानानामपि सर्वेषां गवां दानं प्रशस्यते। <br>गावः श्रेष्ठाः पवित्राश्च पावनं ह्येतदुत्तमम्   ॥13-082-003॥</td></tr>
<tr><td>पुष्ट्यर्थमेताः सेवेत शान्त्यर्थमपि चैव ह। <br>पयो दधि घृतं यासां सर्वपापप्रमोचनम्   ॥13-082-004॥</td></tr>
<tr><td>गावस्तेजः परं प्रोक्तमिह लोके परत्र च। <br>न गोभ्यः परमं किंचित्पवित्रं पुरुषर्षभ   ॥13-082-005॥</td></tr>
<tr><td>अत्राप्युदाहरन्तीममितिहासं पुरातनम्। <br>पितामहस्य संवादमिन्द्रस्य च युधिष्ठिर   ॥13-082-006॥</td></tr>
<tr><td>पराभूतेषु दैत्येषु शक्रे त्रिभुवनेश्वरे। <br>प्रजाः समुदिताः सर्वाः सत्यधर्मपरायणाः   ॥13-082-007॥</td></tr>
<tr><td>अथर्षयः सगन्धर्वाः किंनरोरगराक्षसाः। <br>देवासुरसुपर्णाश्च प्रजानां पतयस्तथा। <br>पर्युपासन्त कौरव्य कदाचिद्वै पितामहम्   ॥13-082-008॥</td></tr>
<tr><td>नारदः पर्वतश्चैव विश्वावसुहहाहुहू। <br>दिव्यतानेषु गायन्तः पर्युपासन्त तं प्रभुम्   ॥13-082-009॥</td></tr>
<tr><td>तत्र दिव्यानि पुष्पाणि प्रावहत्पवनस्तथा। <br>आजह्रुरृतवश्चापि सुगन्धीनि पृथक्पृथक्   ॥13-082-010॥</td></tr>
<tr><td>तस्मिन्देवसमावाये सर्वभूतसमागमे। <br>दिव्यवादित्रसंघुष्टे दिव्यस्त्रीचारणावृते। <br>इन्द्रः पप्रच्छ देवेशमभिवाद्य प्रणम्य च   ॥13-082-011॥</td></tr>
<tr><td>देवानां भगवन्कस्माल्लोकेशानां पितामह। <br>उपरिष्टाद्गवां लोक एतदिच्छामि वेदितुम्   ॥13-082-012॥</td></tr>
<tr><td>किं तपो ब्रह्मचर्यं वा गोभिः कृतमिहेश्वर। <br>देवानामुपरिष्टाद्यद्वसन्त्यरजसः सुखम्   ॥13-082-013॥</td></tr>
<tr><td>ततः प्रोवाच तं ब्रह्मा शक्रं बलनिसूदनम्। <br>अवज्ञातास्त्वया नित्यं गावो बलनिसूदन   ॥13-082-014॥</td></tr>
<tr><td>तेन त्वमासां माहात्म्यं न वेत्थ शृणु तत्प्रभो। <br>गवां प्रभावं परमं माहात्म्यं च सुरर्षभ   ॥13-082-015॥</td></tr>
<tr><td>यज्ञाङ्गं कथिता गावो यज्ञ एव च वासव। <br>एताभिश्चाप्यृते यज्ञो न प्रवर्तेत्कथंचन   ॥13-082-016॥</td></tr>
<tr><td>धारयन्ति प्रजाश्चैव पयसा हविषा तथा। <br>एतासां तनयाश्चापि कृषियोगमुपासते   ॥13-082-017॥</td></tr>
<tr><td>जनयन्ति च धान्यानि बीजानि विविधानि च। <br>ततो यज्ञाः प्रवर्तन्ते हव्यं कव्यं च सर्वशः   ॥13-082-018॥</td></tr>
<tr><td>पयो दधि घृतं चैव पुण्याश्चैताः सुराधिप। <br>वहन्ति विविधान्भारान्क्षुत्तृष्णापरिपीडिताः   ॥13-082-019॥</td></tr>
<tr><td>मुनींश्च धारयन्तीह प्रजाश्चैवापि कर्मणा। <br>वासवाकूटवाहिन्यः कर्मणा सुकृतेन च। <br>उपरिष्टात्ततोऽस्माकं वसन्त्येताः सदैव हि   ॥13-082-020॥</td></tr>
<tr><td>एतत्ते कारणं शक्र निवासकृतमद्य वै। <br>गवां देवोपरिष्टाद्धि समाख्यातं शतक्रतो   ॥13-082-021॥</td></tr>
<tr><td>एता हि वरदत्ताश्च वरदाश्चैव वासव। <br>सौरभ्यः पुण्यकर्मिण्यः पावनाः शुभलक्षणाः   ॥13-082-022॥</td></tr>
<tr><td>यदर्थं गा गताश्चैव सौरभ्यः सुरसत्तम। <br>तच्च मे शृणु कार्त्स्न्येन वदतो बलसूदन   ॥13-082-023॥</td></tr>
<tr><td>पुरा देवयुगे तात दैत्येन्द्रेषु महात्मसु। <br>त्रीँल्लोकाननुशासत्सु विष्णौ गर्भत्वमागते   ॥13-082-024॥</td></tr>
<tr><td>अदित्यास्तप्यमानायास्तपो घोरं सुदुश्चरम्। <br>पुत्रार्थममरश्रेष्ठ पादेनैकेन नित्यदा   ॥13-082-025॥</td></tr>
<tr><td>तां तु दृष्ट्वा महादेवीं तप्यमानां महत्तपः। <br>दक्षस्य दुहिता देवी सुरभिर्नाम नामतः   ॥13-082-026॥</td></tr>
<tr><td>अतप्यत तपो घोरं हृष्टा धर्मपरायणा। <br>कैलासशिखरे रम्ये देवगन्धर्वसेविते   ॥13-082-027॥</td></tr>
<tr><td>व्यतिष्ठदेकपादेन परमं योगमास्थिता। <br>दश वर्षसहस्राणि दश वर्षशतानि च   ॥13-082-028॥</td></tr>
<tr><td>संतप्तास्तपसा तस्या देवाः सर्षिमहोरगाः। <br>तत्र गत्वा मया सार्धं पर्युपासन्त तां शुभाम्   ॥13-082-029॥</td></tr>
<tr><td>अथाहमब्रुवं तत्र देवीं तां तपसान्विताम्। <br>किमर्थं तप्यते देवि तपो घोरमनिन्दिते   ॥13-082-030॥</td></tr>
<tr><td>प्रीतस्तेऽहं महाभागे तपसानेन शोभने। <br>वरयस्व वरं देवि दातास्मीति पुरंदर   ॥13-082-031॥</td></tr>
<tr><td> सुरभ्युवाच। <br>वरेण भगवन्मह्यं कृतं लोकपितामह। <br>एष एव वरो मेऽद्य यत्प्रीतोऽसि ममानघ   ॥13-082-032॥</td></tr>
<tr><td> ब्रह्मोवाच। <br>तामेवं ब्रुवतीं देवीं सुरभीं त्रिदशेश्वर। <br>प्रत्यब्रुवं यद्देवेन्द्र तन्निबोध शचीपते   ॥13-082-033॥</td></tr>
<tr><td>अलोभकाम्यया देवि तपसा च शुभेन ते। <br>प्रसन्नोऽहं वरं तस्मादमरत्वं ददानि ते   ॥13-082-034॥</td></tr>
<tr><td>त्रयाणामपि लोकानामुपरिष्टान्निवत्स्यसि। <br>मत्प्रसादाच्च विख्यातो गोलोकः स भविष्यति   ॥13-082-035॥</td></tr>
<tr><td>मानुषेषु च कुर्वाणाः प्रजाः कर्म सुतास्तव। <br>निवत्स्यन्ति महाभागे सर्वा दुहितरश्च ते   ॥13-082-036॥</td></tr>
<tr><td>मनसा चिन्तिता भोगास्त्वया वै दिव्यमानुषाः। <br>यच्च स्वर्गसुखं देवि तत्ते संपत्स्यते शुभे   ॥13-082-037॥</td></tr>
<tr><td>तस्या लोकाः सहस्राक्ष सर्वकामसमन्विताः। <br>न तत्र क्रमते मृत्युर्न जरा न च पावकः। <br>न दैन्यं नाशुभं किंचिद्विद्यते तत्र वासव   ॥13-082-038॥</td></tr>
<tr><td>तत्र दिव्यान्यरण्यानि दिव्यानि भवनानि च। <br>विमानानि च युक्तानि कामगानि च वासव   ॥13-082-039॥</td></tr>
<tr><td>व्रतैश्च विविधैः पुण्यैस्तथा तीर्थानुसेवनात्। <br>तपसा महता चैव सुकृतेन च कर्मणा। <br>शक्यः समासादयितुं गोलोकः पुष्करेक्षण   ॥13-082-040॥</td></tr>
<tr><td>एतत्ते सर्वमाख्यातं मया शक्रानुपृच्छते। <br>न ते परिभवः कार्यो गवामरिनिसूदन   ॥13-082-041॥</td></tr>
<tr><td> भीष्म उवाच। <br>एतच्छ्रुत्वा सहस्राक्षः पूजयामास नित्यदा। <br>गाश्चक्रे बहुमानं च तासु नित्यं युधिष्ठिर   ॥13-082-042॥</td></tr>
<tr><td>एतत्ते सर्वमाख्यातं पावनं च महाद्युते। <br>पवित्रं परमं चापि गवां माहात्म्यमुत्तमम्। <br>कीर्तितं पुरुषव्याघ्र सर्वपापविनाशनम्   ॥13-082-043॥</td></tr>
<tr><td>य इदं कथयेन्नित्यं ब्राह्मणेभ्यः समाहितः। <br>हव्यकव्येषु यज्ञेषु पितृकार्येषु चैव ह। <br>सार्वकामिकमक्षय्यं पितॄंस्तस्योपतिष्ठति   ॥13-082-044॥</td></tr>
<tr><td>गोषु भक्तश्च लभते यद्यदिच्छति मानवः। <br>स्त्रियोऽपि भक्ता या गोषु ताश्च कामानवाप्नुयुः   ॥13-082-045॥</td></tr>
<tr><td>पुत्रार्थी लभते पुत्रं कन्या पतिमवाप्नुयात्। <br>धनार्थी लभते वित्तं धर्मार्थी धर्ममाप्नुयात्   ॥13-082-046॥</td></tr>
<tr><td>विद्यार्थी प्राप्नुयाद्विद्यां सुखार्थी प्राप्नुयात्सुखम्। <br>न किंचिद्दुर्लभं चैव गवां भक्तस्य भारत   ॥13-082-047॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>किं श्रेयः पुरुषस्येह किं कुर्वन्सुखमेधते। <br>विपाप्मा च भवेत्केन किं वा कल्मषनाशनम्   ॥13-151-001॥</td></tr>
<tr><td> भीष्म उवाच। <br>अयं दैवतवंशो वै ऋषिवंशसमन्वितः। <br>द्विसंध्यं पठितः पुत्र कल्मषापहरः परः   ॥13-151-002॥</td></tr>
<tr><td>देवासुरगुरुर्देवः सर्वभूतनमस्कृतः। <br>अचिन्त्योऽथाप्यनिर्देश्यः सर्वप्राणो ह्ययोनिजः   ॥13-151-003॥</td></tr>
<tr><td>पितामहो जगन्नाथः सावित्री ब्रह्मणः सती। <br>वेदभूरथ कर्ता च विष्णुर्नारायणः प्रभुः   ॥13-151-004॥</td></tr>
<tr><td>उमापतिर्विरूपाक्षः स्कन्दः सेनापतिस्तथा। <br>विशाखो हुतभुग्वायुश्चन्द्रादित्यौ प्रभाकरौ   ॥13-151-005॥</td></tr>
<tr><td>शक्रः शचीपतिर्देवो यमो धूमोर्णया सह। <br>वरुणः सह गौर्या च सह ऋद्ध्या धनेश्वरः   ॥13-151-006॥</td></tr>
<tr><td>सौम्या गौः सुरभिर्देवी विश्रवाश्च महानृषिः। <br>षट्कालः सागरो गङ्गा स्रवन्त्योऽथ मरुद्गणाः   ॥13-151-007॥</td></tr>
<tr><td>वालखिल्यास्तपःसिद्धाः कृष्णद्वैपायनस्तथा। <br>नारदः पर्वतश्चैव विश्वावसुर्हहाहुहूः   ॥13-151-008॥</td></tr>
<tr><td>तुम्बरुश्चित्रसेनश्च देवदूतश्च विश्रुतः। <br>देवकन्या महाभागा दिव्याश्चाप्सरसां गणाः   ॥13-151-009॥</td></tr>
<tr><td>उर्वशी मेनका रम्भा मिश्रकेशी अलम्बुषा। <br>विश्वाची च घृताची च पञ्चचूडा तिलोत्तमा   ॥13-151-010॥</td></tr>
<tr><td>आदित्या वसवो रुद्राः साश्विनः पितरोऽपि च। <br>धर्मः सत्यं तपो दीक्षा व्यवसायः पितामहः   ॥13-151-011॥</td></tr>
<tr><td>शर्वर्यो दिवसाश्चैव मारीचः कश्यपस्तथा। <br>शुक्रो बृहस्पतिर्भौमो बुधो राहुः शनैश्चरः   ॥13-151-012॥</td></tr>
<tr><td>नक्षत्राण्यृतवश्चैव मासाः संध्याः सवत्सराः। <br>वैनतेयाः समुद्राश्च कद्रुजाः पन्नगास्तथा   ॥13-151-013॥</td></tr>
<tr><td>शतद्रूश्च विपाशा च चन्द्रभागा सरस्वती। <br>सिन्धुश्च देविका चैव पुष्करं तीर्थमेव च   ॥13-151-014॥</td></tr>
<tr><td>गङ्गा महानदी चैव कपिला नर्मदा तथा। <br>कम्पुना च विशल्या च करतोयाम्बुवाहिनी   ॥13-151-015॥</td></tr>
<tr><td>सरयूर्गण्डकी चैव लोहित्यश्च महानदः। <br>ताम्रारुणा वेत्रवती पर्णाशा गौतमी तथा   ॥13-151-016॥</td></tr>
<tr><td>गोदावरी च वेण्णा च कृष्णवेणा तथाद्रिजा। <br>दृषद्वती च कावेरी वंक्षुर्मन्दाकिनी तथा   ॥13-151-017॥</td></tr>
<tr><td>प्रयागं च प्रभासं च पुण्यं नैमिषमेव च। <br>तच्च विश्वेश्वरस्थानं यत्र तद्विमलं सरः   ॥13-151-018॥</td></tr>
<tr><td>पुण्यतीर्थैश्च कलिलं कुरुक्षेत्रं प्रकीर्तितम्। <br>सिन्धूत्तमं तपोदानं जम्बूमार्गमथापि च   ॥13-151-019॥</td></tr>
<tr><td>हिरण्वती वितस्ता च तथैवेक्षुमती नदी। <br>वेदस्मृतिर्वैदसिनी मलवासाश्च नद्यपि   ॥13-151-020॥</td></tr>
<tr><td>भूमिभागास्तथा पुण्या गङ्गाद्वारमथापि च। <br>ऋषिकुल्यास्तथा मेध्या नदी चित्रपथा तथा   ॥13-151-021॥</td></tr>
<tr><td>कौशिकी यमुना सीता तथा चर्मण्वती नदी। <br>नदी भीमरथी चैव बाहुदा च महानदी। <br>महेन्द्रवाणी त्रिदिवा नीलिका च सरस्वती   ॥13-151-022॥</td></tr>
<tr><td>नन्दा चापरनन्दा च तथा तीर्थं महाह्रदम्। <br>गयाथ फल्गुतीर्थं च धर्मारण्यं सुरैर्वृतम्   ॥13-151-023॥</td></tr>
<tr><td>तथा देवनदी पुण्या सरश्च ब्रह्मनिर्मितम्। <br>पुण्यं त्रिलोकविख्यातं सर्वपापहरं शिवम्   ॥13-151-024॥</td></tr>
<tr><td>हिमवान्पर्वतश्चैव दिव्यौषधिसमन्वितः। <br>विन्ध्यो धातुविचित्राङ्गस्तीर्थवानौषधान्वितः   ॥13-151-025॥</td></tr>
<tr><td>मेरुर्महेन्द्रो मलयः श्वेतश्च रजताचितः। <br>शृङ्गवान्मन्दरो नीलो निषधो दर्दुरस्तथा   ॥13-151-026॥</td></tr>
<tr><td>चित्रकूटोऽञ्जनाभश्च पर्वतो गन्धमादनः। <br>पुण्यः सोमगिरिश्चैव तथैवान्ये महीधराः। <br>दिशश्च विदिशश्चैव क्षितिः सर्वे महीरुहाः   ॥13-151-027॥</td></tr>
<tr><td>विश्वेदेवा नभश्चैव नक्षत्राणि ग्रहास्तथा। <br>पान्तु वः सततं देवाः कीर्तिताकीर्तिता मया   ॥13-151-028॥</td></tr>
<tr><td>कीर्तयानो नरो ह्येतान्मुच्यते सर्वकिल्बिषैः। <br>स्तुवंश्च प्रतिनन्दंश्च मुच्यते सर्वतो भयात्। <br>सर्वसंकरपापेभ्यो देवतास्तवनन्दकः   ॥13-151-029॥</td></tr>
<tr><td>देवतानन्तरं विप्रांस्तपःसिद्धांस्तपोधिकान्। <br>कीर्तितान्कीर्तयिष्यामि सर्वपापप्रमोचनान्   ॥13-151-030॥</td></tr>
<tr><td>यवक्रीतोऽथ रैभ्यश्च कक्षीवानौशिजस्तथा। <br>भृग्वङ्गिरास्तथा कण्वो मेधातिथिरथ प्रभुः। <br>बर्ही च गुणसंपन्नः प्राचीं दिशमुपाश्रिताः   ॥13-151-031॥</td></tr>
<tr><td>भद्रां दिशं महाभागा उल्मुचुः प्रमुचुस्तथा। <br>मुमुचुश्च महाभागः स्वस्त्यात्रेयश्च वीर्यवान्   ॥13-151-032॥</td></tr>
<tr><td>मित्रावरुणयोः पुत्रस्तथागस्त्यः प्रतापवान्। <br>दृढायुश्चोर्ध्वबाहुश्च विश्रुतावृषिसत्तमौ   ॥13-151-033॥</td></tr>
<tr><td>पश्चिमां दिशमाश्रित्य य एधन्ते निबोध तान्। <br>उषद्गुः सह सोदर्यैः परिव्याधश्च वीर्यवान्   ॥13-151-034॥</td></tr>
<tr><td>ऋषिर्दीर्घतमाश्चैव गौतमः कश्यपस्तथा। <br>एकतश्च द्वितश्चैव त्रितश्चैव महर्षयः। <br>अत्रेः पुत्रश्च धर्मात्मा तथा सारस्वतः प्रभुः   ॥13-151-035॥</td></tr>
<tr><td>उत्तरां दिशमाश्रित्य य एधन्ते निबोध तान्। <br>अत्रिर्वसिष्ठः शक्तिश्च पाराशर्यश्च वीर्यवान्   ॥13-151-036॥</td></tr>
<tr><td>विश्वामित्रो भरद्वाजो जमदग्निस्तथैव च। <br>ऋचीकपौत्रो रामश्च ऋषिरौद्दालकिस्तथा   ॥13-151-037॥</td></tr>
<tr><td>श्वेतकेतुः कोहलश्च विपुलो देवलस्तथा। <br>देवशर्मा च धौम्यश्च हस्तिकाश्यप एव च   ॥13-151-038॥</td></tr>
<tr><td>लोमशो नाचिकेतश्च लोमहर्षण एव च। <br>ऋषिरुग्रश्रवाश्चैव भार्गवश्च्यवनस्तथा   ॥13-151-039॥</td></tr>
<tr><td>एष वै समवायस्ते ऋषिदेवसमन्वितः। <br>आद्यः प्रकीर्तितो राजन्सर्वपापप्रमोचनः   ॥13-151-040॥</td></tr>
<tr><td>नृगो ययातिर्नहुषो यदुः पूरुश्च वीर्यवान्। <br>धुन्धुमारो दिलीपश्च सगरश्च प्रतापवान्   ॥13-151-041॥</td></tr>
<tr><td>कृशाश्वो यौवनाश्वश्च चित्राश्वः सत्यवांस्तथा। <br>दुःषन्तो भरतश्चैव चक्रवर्ती महायशाः   ॥13-151-042॥</td></tr>
<tr><td>यवनो जनकश्चैव तथा दृढरथो नृपः। <br>रघुर्नरवरश्चैव तथा दशरथो नृपः   ॥13-151-043॥</td></tr>
<tr><td>रामो राक्षसहा वीरः शशबिन्दुर्भगीरथः। <br>हरिश्चन्द्रो मरुत्तश्च जह्नुर्जाह्नविसेविता   ॥13-151-044॥</td></tr>
<tr><td>महोदयो ह्यलर्कश्च ऐलश्चैव नराधिपः। <br>करंधमो नरश्रेष्ठः कध्मोरश्च नराधिपः   ॥13-151-045॥</td></tr>
<tr><td>दक्षोऽम्बरीषः कुकुरो रवतश्च महायशाः। <br>मुचुकुन्दश्च राजर्षिर्मित्रभानुः प्रियंकरः   ॥13-151-046॥</td></tr>
<tr><td>त्रसदस्युस्तथा राजा श्वेतो राजर्षिसत्तमः। <br>महाभिषश्च विख्यातो निमिराजस्तथाष्टकः   ॥13-151-047॥</td></tr>
<tr><td>आयुः क्षुपश्च राजर्षिः कक्षेयुश्च नराधिपः। <br>शिबिरौशीनरश्चैव गयश्चैव नराधिपः   ॥13-151-048॥</td></tr>
<tr><td>प्रतर्दनो दिवोदासः सौदासः कोसलेश्वरः। <br>ऐलो नलश्च राजर्षिर्मनुश्चैव प्रजापतिः   ॥13-151-049॥</td></tr>
<tr><td>हविध्रश्च पृषध्रश्च प्रतीपः शंतनुस्तथा। <br>कक्षसेनश्च राजर्षिर्ये चान्ये नानुकीर्तिताः   ॥13-151-050॥</td></tr>
<tr><td>मा विघ्नं मा च मे पापं मा च मे परिपन्थिनः। <br>ध्रुवो जयो मे नित्यं स्यात्परत्र च परा गतिः   ॥13-151-051॥</td></tr>
</table>
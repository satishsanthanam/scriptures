<table border = "1"><tr><td>Verse</td></tr>
<tr><td> युधिष्ठिर उवाच। <br>पितामहेशाय विभो नामान्याचक्ष्व शंभवे। <br>बभ्रवे विश्वमायाय महाभाग्यं च तत्त्वतः   ॥13-014-001॥</td></tr>
<tr><td> भीष्म उवाच। <br>सुरासुरगुरो देव विष्णो त्वं वक्तुमर्हसि। <br>शिवाय विश्वरूपाय यन्मां पृच्छद्युधिष्ठिरः   ॥13-014-002॥</td></tr>
<tr><td>नाम्नां सहस्रं देवस्य तण्डिना ब्रह्मयोनिना। <br>निवेदितं ब्रह्मलोके ब्रह्मणो यत्पुराभवत्   ॥13-014-003॥</td></tr>
<tr><td>द्वैपायनप्रभृतयस्तथैवेमे तपोधनाः। <br>ऋषयः सुव्रता दान्ताः शृण्वन्तु गदतस्तव   ॥13-014-004॥</td></tr>
<tr><td>ध्रुवाय नन्दिने होत्रे गोप्त्रे विश्वसृजेऽग्नये। <br>महाभाग्यं विभो ब्रूहि मुण्डिनेऽथ कपर्दिने   ॥13-014-005॥</td></tr>
<tr><td> वासुदेव उवाच। <br>न गतिः कर्मणां शक्या वेत्तुमीशस्य तत्त्वतः   ॥13-014-006॥</td></tr>
<tr><td>हिरण्यगर्भप्रमुखा देवाः सेन्द्रा महर्षयः। <br>न विदुर्यस्य निधनमादिं वा सूक्ष्मदर्शिनः। <br>स कथं नरमात्रेण शक्यो ज्ञातुं सतां गतिः   ॥13-014-007॥</td></tr>
<tr><td>तस्याहमसुरघ्नस्य कांश्चिद्भगवतो गुणान्। <br>भवतां कीर्तयिष्यामि व्रतेशाय यथातथम्   ॥13-014-008॥</td></tr>
<tr><td> वैशंपायन उवाच। <br>एवमुक्त्वा तु भगवान्गुणांस्तस्य महात्मनः। <br>उपस्पृश्य शुचिर्भूत्वा कथयामास धीमतः   ॥13-014-009॥</td></tr>
<tr><td> वासुदेव उवाच। <br>शुश्रूषध्वं ब्राह्मणेन्द्रास्त्वं च तात युधिष्ठिर। <br>त्वं चापगेय नामानि निशामय जगत्पतेः   ॥13-014-010॥</td></tr>
<tr><td>यदवाप्तं च मे पूर्वं साम्बहेतोः सुदुष्करम्। <br>यथा च भगवान्दृष्टो मया पूर्वं समाधिना   ॥13-014-011॥</td></tr>
<tr><td>शम्बरे निहते पूर्वं रौक्मिणेयेन धीमता। <br>अतीते द्वादशे वर्षे जाम्बवत्यब्रवीद्धि माम्   ॥13-014-012॥</td></tr>
<tr><td>प्रद्युम्नचारुदेष्णादीन्रुक्मिण्या वीक्ष्य पुत्रकान्। <br>पुत्रार्थिनी मामुपेत्य वाक्यमाह युधिष्ठिर   ॥13-014-013॥</td></tr>
<tr><td>शूरं बलवतां श्रेष्ठं कान्तरूपमकल्मषम्। <br>आत्मतुल्यं मम सुतं प्रयच्छाच्युत माचिरम्   ॥13-014-014॥</td></tr>
<tr><td>न हि तेऽप्राप्यमस्तीह त्रिषु लोकेषु किंचन। <br>लोकान्सृजेस्त्वमपरानिच्छन्यदुकुलोद्वह   ॥13-014-015॥</td></tr>
<tr><td>त्वया द्वादश वर्षाणि वायुभूतेन शुष्यता। <br>आराध्य पशुभर्तारं रुक्मिण्या जनिताः सुताः   ॥13-014-016॥</td></tr>
<tr><td>चारुदेष्णः सुचारुश्च चारुवेषो यशोधरः। <br>चारुश्रवाश्चारुयशाः प्रद्युम्नः शंभुरेव च   ॥13-014-017॥</td></tr>
<tr><td>यथा ते जनिताः पुत्रा रुक्मिण्याश्चारुविक्रमाः। <br>तथा ममापि तनयं प्रयच्छ बलशालिनम्   ॥13-014-018॥</td></tr>
<tr><td>इत्येवं चोदितो देव्या तामवोचं सुमध्यमाम्। <br>अनुजानीहि मां राज्ञि करिष्ये वचनं तव। <br>सा च मामब्रवीद्गच्छ विजयाय शिवाय च   ॥13-014-019॥</td></tr>
<tr><td>ब्रह्मा शिवः काश्यपश्च नद्यो देवा मनोनुगाः। <br>क्षेत्रौषध्यो यज्ञवाहाच्छन्दांस्यृषिगणा धरा   ॥13-014-020॥</td></tr>
<tr><td>समुद्रा दक्षिणा स्तोभा ऋक्षाणि पितरो ग्रहाः। <br>देवपत्न्यो देवकन्या देवमातर एव च   ॥13-014-021॥</td></tr>
<tr><td>मन्वन्तराणि गावश्च चन्द्रमाः सविता हरिः। <br>सावित्री ब्रह्मविद्या च ऋतवो वत्सराः क्षपाः   ॥13-014-022॥</td></tr>
<tr><td>क्षणा लवा मुहूर्ताश्च निमेषा युगपर्ययाः। <br>रक्षन्तु सर्वत्र गतं त्वां यादव सुखावहम्। <br>अरिष्टं गच्छ पन्थानमप्रमत्तो भवानघ   ॥13-014-023॥</td></tr>
<tr><td>एवं कृतस्वस्त्ययनस्तयाहं; तामभ्यनुज्ञाय कपीन्द्रपुत्रीम्। <br>पितुः समीपे नरसत्तमस्य; मातुश्च राज्ञश्च तथाहुकस्य   ॥13-014-024॥</td></tr>
<tr><td>तमर्थमावेद्य यदब्रवीन्मां; विद्याधरेन्द्रस्य सुता भृशार्ता। <br>तानभ्यनुज्ञाय तदातिदुःखा;द्गदं तथैवातिबलं च रामम्   ॥13-014-025॥</td></tr>
<tr><td>प्राप्यानुज्ञां गुरुजनादहं तार्क्ष्यमचिन्तयम्। <br>सोऽवहद्धिमवन्तं मां प्राप्य चैनं व्यसर्जयम्   ॥13-014-026॥</td></tr>
<tr><td>तत्राहमद्भुतान्भावानपश्यं गिरिसत्तमे। <br>क्षेत्रं च तपसां श्रेष्ठं पश्याम्याश्रममुत्तमम्   ॥13-014-027॥</td></tr>
<tr><td>दिव्यं वैयाघ्रपद्यस्य उपमन्योर्महात्मनः। <br>पूजितं देवगन्धर्वैर्ब्राह्म्या लक्ष्म्या समन्वितम्   ॥13-014-028॥</td></tr>
<tr><td>धवककुभकदम्बनारिकेलैः; कुरबककेतकजम्बुपाटलाभिः। <br>वटवरुणकवत्सनाभबिल्वैः; सरलकपित्थप्रियालसालतालैः   ॥13-014-029॥</td></tr>
<tr><td>बदरीकुन्दपुन्नागैरशोकाम्रातिमुक्तकैः। <br>भल्लातकैर्मधूकैश्च चम्पकैः पनसैस्तथा   ॥13-014-030॥</td></tr>
<tr><td>वन्यैर्बहुविधैर्वृक्षैः फलपुष्पप्रदैर्युतम्। <br>पुष्पगुल्मलताकीर्णं कदलीषण्डशोभितम्   ॥13-014-031॥</td></tr>
<tr><td>नानाशकुनिसंभोज्यैः फलैर्वृक्षैरलंकृतम्। <br>यथास्थानविनिक्षिप्तैर्भूषितं वनराजिभिः   ॥13-014-032॥</td></tr>
<tr><td>रुरुवारणशार्दूलसिंहद्वीपिसमाकुलम्। <br>कुरङ्गबर्हिणाकीर्णं मार्जारभुजगावृतम्। <br>पूगैश्च मृगजातीनां महिषर्क्षनिषेवितम्   ॥13-014-033॥</td></tr>
<tr><td>नानापुष्परजोमिश्रो गजदानाधिवासितः। <br>दिव्यस्त्रीगीतबहुलो मारुतोऽत्र सुखो ववौ   ॥13-014-034॥</td></tr>
<tr><td>धारानिनादैर्विहगप्रणादैः; शुभैस्तथा बृंहितैः कुञ्जराणाम्। <br>गीतैस्तथा किंनराणामुदारैः; शुभैः स्वनैः सामगानां च वीर   ॥13-014-035॥</td></tr>
<tr><td>अचिन्त्यं मनसाप्यन्यैः सरोभिः समलंकृतम्। <br>विशालैश्चाग्निशरणैर्भूषितं कुशसंवृतम्   ॥13-014-036॥</td></tr>
<tr><td>विभूषितं पुण्यपवित्रतोयया; सदा च जुष्टं नृप जह्नुकन्यया। <br>महात्मभिर्धर्मभृतां वरिष्ठै;र्महर्षिभिर्भूषितमग्निकल्पैः   ॥13-014-037॥</td></tr>
<tr><td>वाय्वाहारैरम्बुपैर्जप्यनित्यैः; संप्रक्षालैर्यतिभिर्ध्याननित्यैः। <br>धूमाशनैरूष्मपैः क्षीरपैश्च; विभूषितं ब्राह्मणेन्द्रैः समन्तात्   ॥13-014-038॥</td></tr>
<tr><td>गोचारिणोऽथाश्मकुट्टा दन्तोलूखलिनस्तथा। <br>मरीचिपाः फेनपाश्च तथैव मृगचारिणः   ॥13-014-039॥</td></tr>
<tr><td>सुदुःखान्नियमांस्तांस्तान्वहतः सुतपोन्वितान्। <br>पश्यन्नुत्फुल्लनयनः प्रवेष्टुमुपचक्रमे   ॥13-014-040॥</td></tr>
<tr><td>सुपूजितं देवगणैर्महात्मभिः; शिवादिभिर्भारत पुण्यकर्मभिः। <br>रराज तच्चाश्रममण्डलं सदा; दिवीव राजन्रविमण्डलं यथा   ॥13-014-041॥</td></tr>
<tr><td>क्रीडन्ति सर्पैर्नकुला मृगैर्व्याघ्राश्च मित्रवत्। <br>प्रभावाद्दीप्ततपसः संनिकर्षगुणान्विताः   ॥13-014-042॥</td></tr>
<tr><td>तत्राश्रमपदे श्रेष्ठे सर्वभूतमनोरमे। <br>सेविते द्विजशार्दूलैर्वेदवेदाङ्गपारगैः   ॥13-014-043॥</td></tr>
<tr><td>नानानियमविख्यातैरृषिभिश्च महात्मभिः। <br>प्रविशन्नेव चापश्यं जटाचीरधरं प्रभुम्   ॥13-014-044॥</td></tr>
<tr><td>तेजसा तपसा चैव दीप्यमानं यथानलम्। <br>शिष्यमध्यगतं शान्तं युवानं ब्राह्मणर्षभम्। <br>शिरसा वन्दमानं मामुपमन्युरभाषत   ॥13-014-045॥</td></tr>
<tr><td>स्वागतं पुण्डरीकाक्ष सफलानि तपांसि नः। <br>यत्पूज्यः पूजयसि नो द्रष्टव्यो द्रष्टुमिच्छसि   ॥13-014-046॥</td></tr>
<tr><td>तमहं प्राञ्जलिर्भूत्वा मृगपक्षिष्वथाग्निषु। <br>धर्मे च शिष्यवर्गे च समपृच्छमनामयम्   ॥13-014-047॥</td></tr>
<tr><td>ततो मां भगवानाह साम्ना परमवल्गुना। <br>लप्स्यसे तनयं कृष्ण आत्मतुल्यमसंशयम्   ॥13-014-048॥</td></tr>
<tr><td>तपः सुमहदास्थाय तोषयेशानमीश्वरम्। <br>इह देवः सपत्नीकः समाक्रीडत्यधोक्षज   ॥13-014-049॥</td></tr>
<tr><td>इहैव देवताश्रेष्ठं देवाः सर्षिगणाः पुरा। <br>तपसा ब्रह्मचर्येण सत्येन च दमेन च। <br>तोषयित्वा शुभान्कामान्प्राप्नुवंस्ते जनार्दन   ॥13-014-050॥</td></tr>
<tr><td>तेजसां तपसां चैव निधिः स भगवानिह। <br>शुभाशुभान्वितान्भावान्विसृजन्संक्षिपन्नपि। <br>आस्ते देव्या सहाचिन्त्यो यं प्रार्थयसि शत्रुहन्   ॥13-014-051॥</td></tr>
<tr><td>हिरण्यकशिपुर्योऽभूद्दानवो मेरुकम्पनः। <br>तेन सर्वामरैश्वर्यं शर्वात्प्राप्तं समार्बुदम्   ॥13-014-052॥</td></tr>
<tr><td>तस्यैव पुत्रप्रवरो मन्दरो नाम विश्रुतः। <br>महादेववराच्छक्रं वर्षार्बुदमयोधयत्   ॥13-014-053॥</td></tr>
<tr><td>विष्णोश्चक्रं च तद्घोरं वज्रमाखण्डलस्य च। <br>शीर्णं पुराभवत्तात ग्रहस्याङ्गेषु केशव   ॥13-014-054॥</td></tr>
<tr><td>अर्द्यमानाश्च विबुधा ग्रहेण सुबलीयसा। <br>शिवदत्तवराञ्जघ्नुरसुरेन्द्रान्सुरा भृशम्   ॥13-014-055॥</td></tr>
<tr><td>तुष्टो विद्युत्प्रभस्यापि त्रिलोकेश्वरतामदात्। <br>शतं वर्षसहस्राणां सर्वलोकेश्वरोऽभवत्। <br>ममैवानुचरो नित्यं भवितासीति चाब्रवीत्   ॥13-014-056॥</td></tr>
<tr><td>तथा पुत्रसहस्राणामयुतं च ददौ प्रभुः। <br>कुशद्वीपं च स ददौ राज्येन भगवानजः   ॥13-014-057॥</td></tr>
<tr><td>तथा शतमुखो नाम धात्रा सृष्टो महासुरः। <br>येन वर्षशतं साग्रमात्ममांसैर्हुतोऽनलः। <br>तं प्राह भगवांस्तुष्टः किं करोमीति शंकरः   ॥13-014-058॥</td></tr>
<tr><td>तं वै शतमुखः प्राह योगो भवतु मेऽद्भुतः। <br>बलं च दैवतश्रेष्ठ शाश्वतं संप्रयच्छ मे   ॥13-014-059॥</td></tr>
<tr><td>स्वायंभुवः क्रतुश्चापि पुत्रार्थमभवत्पुरा। <br>आविश्य योगेनात्मानं त्रीणि वर्षशतान्यपि   ॥13-014-060॥</td></tr>
<tr><td>तस्य देवोऽददत्पुत्रान्सहस्रं क्रतुसंमितान्। <br>योगेश्वरं देवगीतं वेत्थ कृष्ण न संशयः   ॥13-014-061॥</td></tr>
<tr><td>वालखिल्या मघवता अवज्ञाताः पुरा किल। <br>तैः क्रुद्धैर्भगवान्रुद्रस्तपसा तोषितो ह्यभूत्   ॥13-014-062॥</td></tr>
<tr><td>तांश्चापि दैवतश्रेष्ठः प्राह प्रीतो जगत्पतिः। <br>सुपर्णं सोमहर्तारं तपसोत्पादयिष्यथ   ॥13-014-063॥</td></tr>
<tr><td>महादेवस्य रोषाच्च आपो नष्टाः पुराभवन्। <br>ताश्च सप्तकपालेन देवैरन्याः प्रवर्तिताः   ॥13-014-064॥</td></tr>
<tr><td>अत्रेर्भार्यापि भर्तारं संत्यज्य ब्रह्मवादिनी। <br>नाहं तस्य मुनेर्भूयो वशगा स्यां कथंचन। <br>इत्युक्त्वा सा महादेवमगच्छच्छरणं किल   ॥13-014-065॥</td></tr>
<tr><td>निराहारा भयादत्रेस्त्रीणि वर्षशतान्यपि। <br>अशेत मुसलेष्वेव प्रसादार्थं भवस्य सा   ॥13-014-066॥</td></tr>
<tr><td>तामब्रवीद्धसन्देवो भविता वै सुतस्तव। <br>वंशे तवैव नाम्ना तु ख्यातिं यास्यति चेप्सिताम्   ॥13-014-067॥</td></tr>
<tr><td>शाकल्यः संशितात्मा वै नव वर्षशतान्यपि। <br>आराधयामास भवं मनोयज्ञेन केशव   ॥13-014-068॥</td></tr>
<tr><td>तं चाह भगवांस्तुष्टो ग्रन्थकारो भविष्यसि। <br>वत्साक्षया च ते कीर्तिस्त्रैलोक्ये वै भविष्यति। <br>अक्षयं च कुलं तेऽस्तु महर्षिभिरलंकृतम्   ॥13-014-069॥</td></tr>
<tr><td>सावर्णिश्चापि विख्यात ऋषिरासीत्कृते युगे। <br>इह तेन तपस्तप्तं षष्टिं वर्षशतान्यथ   ॥13-014-070॥</td></tr>
<tr><td>तमाह भगवान्रुद्रः साक्षात्तुष्टोऽस्मि तेऽनघ। <br>ग्रन्थकृल्लोकविख्यातो भवितास्यजरामरः   ॥13-014-071॥</td></tr>
<tr><td>मयापि च यथा दृष्टो देवदेवः पुरा विभुः। <br>साक्षात्पशुपतिस्तात तच्चापि शृणु माधव   ॥13-014-072॥</td></tr>
<tr><td>यदर्थं च महादेवः प्रयतेन मया पुरा। <br>आराधितो महातेजास्तच्चापि शृणु विस्तरम्   ॥13-014-073॥</td></tr>
<tr><td>यदवाप्तं च मे पूर्वं देवदेवान्महेश्वरात्। <br>तत्सर्वमखिलेनाद्य कथयिष्यामि तेऽनघ   ॥13-014-074॥</td></tr>
<tr><td>पुरा कृतयुगे तात ऋषिरासीन्महायशाः। <br>व्याघ्रपाद इति ख्यातो वेदवेदाङ्गपारगः। <br>तस्याहमभवं पुत्रो धौम्यश्चापि ममानुजः   ॥13-014-075॥</td></tr>
<tr><td>कस्यचित्त्वथ कालस्य धौम्येन सह माधव। <br>आगच्छमाश्रमं क्रीडन्मुनीनां भावितात्मनाम्   ॥13-014-076॥</td></tr>
<tr><td>तत्रापि च मया दृष्टा दुह्यमाना पयस्विनी। <br>लक्षितं च मया क्षीरं स्वादुतो ह्यमृतोपमम्   ॥13-014-077॥</td></tr>
<tr><td>ततः पिष्टं समालोड्य तोयेन सह माधव। <br>आवयोः क्षीरमित्येव पानार्थमुपनीयते   ॥13-014-078॥</td></tr>
<tr><td>अथ गव्यं पयस्तात कदाचित्प्राशितं मया। <br>ततः पिष्टरसं तात न मे प्रीतिमुदावहत्   ॥13-014-079॥</td></tr>
<tr><td>ततोऽहमब्रुवं बाल्याज्जननीमात्मनस्तदा। <br>क्षीरोदनसमायुक्तं भोजनं च प्रयच्छ मे   ॥13-014-080॥</td></tr>
<tr><td>ततो मामब्रवीन्माता दुःखशोकसमन्विता। <br>पुत्रस्नेहात्परिष्वज्य मूर्ध्नि चाघ्राय माधव   ॥13-014-081॥</td></tr>
<tr><td>कुतः क्षीरोदनं वत्स मुनीनां भावितात्मनाम्। <br>वने निवसतां नित्यं कन्दमूलफलाशिनाम्   ॥13-014-082॥</td></tr>
<tr><td>अप्रसाद्य विरूपाक्षं वरदं स्थाणुमव्ययम्। <br>कुतः क्षीरोदनं वत्स सुखानि वसनानि च   ॥13-014-083॥</td></tr>
<tr><td>तं प्रपद्य सदा वत्स सर्वभावेन शंकरम्। <br>तत्प्रसादाच्च कामेभ्यः फलं प्राप्स्यसि पुत्रक   ॥13-014-084॥</td></tr>
<tr><td>जनन्यास्तद्वचः श्रुत्वा तदाप्रभृति शत्रुहन्। <br>मम भक्तिर्महादेवे नैष्ठिकी समपद्यत   ॥13-014-085॥</td></tr>
<tr><td>ततोऽहं तप आस्थाय तोषयामास शंकरम्। <br>दिव्यं वर्षसहस्रं तु पादाङ्गुष्ठाग्रविष्ठितः   ॥13-014-086॥</td></tr>
<tr><td>एकं वर्षशतं चैव फलाहारस्तदाभवम्। <br>द्वितीयं शीर्णपर्णाशी तृतीयं चाम्बुभोजनः। <br>शतानि सप्त चैवाहं वायुभक्षस्तदाभवम्   ॥13-014-087॥</td></tr>
<tr><td>ततः प्रीतो महादेवः सर्वलोकेश्वरः प्रभुः। <br>शक्ररूपं स कृत्वा तु सर्वैर्देवगणैर्वृतः। <br>सहस्राक्षस्तदा भूत्वा वज्रपाणिर्महायशाः   ॥13-014-088॥</td></tr>
<tr><td>सुधावदातं रक्ताक्षं स्तब्धकर्णं मदोत्कटम्। <br>आवेष्टितकरं रौद्रं चतुर्दंष्ट्रं महागजम्   ॥13-014-089॥</td></tr>
<tr><td>समास्थितश्च भगवान्दीप्यमानः स्वतेजसा। <br>आजगाम किरीटी तु हारकेयूरभूषितः   ॥13-014-090॥</td></tr>
<tr><td>पाण्डुरेणातपत्रेण ध्रियमाणेन मूर्धनि। <br>सेव्यमानोऽप्सरोभिश्च दिव्यगन्धर्वनादितः   ॥13-014-091॥</td></tr>
<tr><td>ततो मामाह देवेन्द्रः प्रीतस्तेऽहं द्विजोत्तम। <br>वरं वृणीष्व मत्तस्त्वं यत्ते मनसि वर्तते   ॥13-014-092॥</td></tr>
<tr><td>शक्रस्य तु वचः श्रुत्वा नाहं प्रीतमनाभवम्। <br>अब्रुवं च तदा कृष्ण देवराजमिदं वचः   ॥13-014-093॥</td></tr>
<tr><td>नाहं त्वत्तो वरं काङ्क्षे नान्यस्मादपि दैवतात्। <br>महादेवादृते सौम्य सत्यमेतद्ब्रवीमि ते   ॥13-014-094॥</td></tr>
<tr><td>पशुपतिवचनाद्भवामि सद्यः; कृमिरथ वा तरुरप्यनेकशाखः। <br>अपशुपतिवरप्रसादजा मे; त्रिभुवनराज्यविभूतिरप्यनिष्टा   ॥13-014-095॥</td></tr>
<tr><td>अपि कीटः पतंगो वा भवेयं शंकराज्ञया। <br>न तु शक्र त्वया दत्तं त्रैलोक्यमपि कामये   ॥13-014-096॥</td></tr>
<tr><td>यावच्छशाङ्कशकलामलबद्धमौलि;र्न प्रीयते पशुपतिर्भगवान्ममेशः। <br>तावज्जरामरणजन्मशताभिघातै;र्दुःखानि देहविहितानि समुद्वहामि   ॥13-014-097॥</td></tr>
<tr><td>दिवसकरशशाङ्कवह्निदीप्तं; त्रिभुवनसारमपारमाद्यमेकम्। <br>अजरममरमप्रसाद्य रुद्रं; जगति पुमानिह को लभेत शान्तिम्   ॥13-014-098॥</td></tr>
<tr><td> शक्र उवाच। <br>कः पुनस्तव हेतुर्वै ईशे कारणकारणे। <br>येन देवादृतेऽन्यस्मात्प्रसादं नाभिकाङ्क्षसि   ॥13-014-099॥</td></tr>
<tr><td> उपमन्युरुवाच। <br>हेतुभिर्वा किमन्यैस्ते ईशः कारणकारणम्। <br>न शुश्रुम यदन्यस्य लिङ्गमभ्यर्च्यते सुरैः   ॥13-014-100॥</td></tr>
<tr><td>कस्यान्यस्य सुरैः सर्वैर्लिङ्गं मुक्त्वा महेश्वरम्। <br>अर्च्यतेऽर्चितपूर्वं वा ब्रूहि यद्यस्ति ते श्रुतिः   ॥13-014-101॥</td></tr>
<tr><td>यस्य ब्रह्मा च विष्णुश्च त्वं चापि सह दैवतैः। <br>अर्चयध्वं सदा लिङ्गं तस्माच्छ्रेष्ठतमो हि सः   ॥13-014-102॥</td></tr>
<tr><td>तस्माद्वरमहं काङ्क्षे निधनं वापि कौशिक। <br>गच्छ वा तिष्ठ वा शक्र यथेष्टं बलसूदन   ॥13-014-103॥</td></tr>
<tr><td>काममेष वरो मेऽस्तु शापो वापि महेश्वरात्। <br>न चान्यां देवतां काङ्क्षे सर्वकामफलान्यपि   ॥13-014-104॥</td></tr>
<tr><td>एवमुक्त्वा तु देवेन्द्रं दुःखादाकुलितेन्द्रियः। <br>न प्रसीदति मे रुद्रः किमेतदिति चिन्तयन्। <br>अथापश्यं क्षणेनैव तमेवैरावतं पुनः   ॥13-014-105॥</td></tr>
<tr><td>हंसकुन्देन्दुसदृशं मृणालकुमुदप्रभम्। <br>वृषरूपधरं साक्षात्क्षीरोदमिव सागरम्   ॥13-014-106॥</td></tr>
<tr><td>कृष्णपुच्छं महाकायं मधुपिङ्गललोचनम्। <br>जाम्बूनदेन दाम्ना च सर्वतः समलंकृतम्   ॥13-014-107॥</td></tr>
<tr><td>रक्ताक्षं सुमहानासं सुकर्णं सुकटीतटम्। <br>सुपार्श्वं विपुलस्कन्धं सुरूपं चारुदर्शनम्   ॥13-014-108॥</td></tr>
<tr><td>ककुदं तस्य चाभाति स्कन्धमापूर्य विष्ठितम्। <br>तुषारगिरिकूटाभं सिताभ्रशिखरोपमम्   ॥13-014-109॥</td></tr>
<tr><td>तमास्थितश्च भगवान्देवदेवः सहोमया। <br>अशोभत महादेवः पौर्णमास्यामिवोडुराट्   ॥13-014-110॥</td></tr>
<tr><td>तस्य तेजोभवो वह्निः समेघः स्तनयित्नुमान्। <br>सहस्रमिव सूर्याणां सर्वमावृत्य तिष्ठति   ॥13-014-111॥</td></tr>
<tr><td>ईश्वरः सुमहातेजाः संवर्तक इवानलः। <br>युगान्ते सर्वभूतानि दिधक्षुरिव चोद्यतः   ॥13-014-112॥</td></tr>
<tr><td>तेजसा तु तदा व्याप्ते दुर्निरीक्ष्ये समन्ततः। <br>पुनरुद्विग्नहृदयः किमेतदिति चिन्तयम्   ॥13-014-113॥</td></tr>
<tr><td>मुहूर्तमिव तत्तेजो व्याप्य सर्वा दिशो दश। <br>प्रशान्तं च क्षणेनैव देवदेवस्य मायया   ॥13-014-114॥</td></tr>
<tr><td>अथापश्यं स्थितं स्थाणुं भगवन्तं महेश्वरम्। <br>सौरभेयगतं सौम्यं विधूममिव पावकम्। <br>सहितं चारुसर्वाङ्ग्या पार्वत्या परमेश्वरम्   ॥13-014-115॥</td></tr>
<tr><td>नीलकण्ठं महात्मानमसक्तं तेजसां निधिम्। <br>अष्टादशभुजं स्थाणुं सर्वाभरणभूषितम्   ॥13-014-116॥</td></tr>
<tr><td>शुक्लाम्बरधरं देवं शुक्लमाल्यानुलेपनम्। <br>शुक्लध्वजमनाधृष्यं शुक्लयज्ञोपवीतिनम्   ॥13-014-117॥</td></tr>
<tr><td>गायद्भिर्नृत्यमानैश्च उत्पतद्भिरितस्ततः। <br>वृतं पारिषदैर्दिव्यैरात्मतुल्यपराक्रमैः   ॥13-014-118॥</td></tr>
<tr><td>बालेन्दुमुकुटं पाण्डुं शरच्चन्द्रमिवोदितम्। <br>त्रिभिर्नेत्रैः कृतोद्द्योतं त्रिभिः सूर्यैरिवोदितैः   ॥13-014-119॥</td></tr>
<tr><td>अशोभत च देवस्य माला गात्रे सितप्रभे। <br>जातरूपमयैः पद्मैर्ग्रथिता रत्नभूषिता   ॥13-014-120॥</td></tr>
<tr><td>मूर्तिमन्ति तथास्त्राणि सर्वतेजोमयानि च। <br>मया दृष्टानि गोविन्द भवस्यामिततेजसः   ॥13-014-121॥</td></tr>
<tr><td>इन्द्रायुधसहस्राभं धनुस्तस्य महात्मनः। <br>पिनाकमिति विख्यातं स च वै पन्नगो महान्   ॥13-014-122॥</td></tr>
<tr><td>सप्तशीर्षो महाकायस्तीक्ष्णदंष्ट्रो विषोल्बणः। <br>ज्यावेष्टितमहाग्रीवः स्थितः पुरुषविग्रहः   ॥13-014-123॥</td></tr>
<tr><td>शरश्च सूर्यसंकाशः कालानलसमद्युतिः। <br>यत्तदस्त्रं महाघोरं दिव्यं पाशुपतं महत्   ॥13-014-124॥</td></tr>
<tr><td>अद्वितीयमनिर्देश्यं सर्वभूतभयावहम्। <br>सस्फुलिङ्गं महाकायं विसृजन्तमिवानलम्   ॥13-014-125॥</td></tr>
<tr><td>एकपादं महादंष्ट्रं सहस्रशिरसोदरम्। <br>सहस्रभुजजिह्वाक्षमुद्गिरन्तमिवानलम्   ॥13-014-126॥</td></tr>
<tr><td>ब्राह्मान्नारायणादैन्द्रादाग्नेयादपि वारुणात्। <br>यद्विशिष्टं महाबाहो सर्वशस्त्रविघातनम्   ॥13-014-127॥</td></tr>
<tr><td>येन तत्त्रिपुरं दग्ध्वा क्षणाद्भस्मीकृतं पुरा। <br>शरेणैकेन गोविन्द महादेवेन लीलया   ॥13-014-128॥</td></tr>
<tr><td>निर्ददाह जगत्कृत्स्नं त्रैलोक्यं सचराचरम्। <br>महेश्वरभुजोत्सृष्टं निमेषार्धान्न संशयः   ॥13-014-129॥</td></tr>
<tr><td>नावध्यो यस्य लोकेऽस्मिन्ब्रह्मविष्णुसुरेष्वपि। <br>तदहं दृष्टवांस्तात आश्चर्याद्भुतमुत्तमम्   ॥13-014-130॥</td></tr>
<tr><td>गुह्यमस्त्रं परं चापि तत्तुल्याधिकमेव वा। <br>यत्तच्छूलमिति ख्यातं सर्वलोकेषु शूलिनः   ॥13-014-131॥</td></tr>
<tr><td>दारयेद्यन्महीं कृत्स्नां शोषयेद्वा महोदधिम्। <br>संहरेद्वा जगत्कृत्स्नं विसृष्टं शूलपाणिना   ॥13-014-132॥</td></tr>
<tr><td>यौवनाश्वो हतो येन मांधाता सबलः पुरा। <br>चक्रवर्ती महातेजास्त्रिलोकविजयी नृपः   ॥13-014-133॥</td></tr>
<tr><td>महाबलो महावीर्यः शक्रतुल्यपराक्रमः। <br>करस्थेनैव गोविन्द लवणस्येह रक्षसः   ॥13-014-134॥</td></tr>
<tr><td>तच्छूलमतितीक्ष्णाग्रं सुभीमं लोमहर्षणम्। <br>त्रिशिखां भ्रुकुटीं कृत्वा तर्जमानमिव स्थितम्   ॥13-014-135॥</td></tr>
<tr><td>विधूमं सार्चिषं कृष्णं कालसूर्यमिवोदितम्। <br>सर्पहस्तमनिर्देश्यं पाशहस्तमिवान्तकम्। <br>दृष्टवानस्मि गोविन्द तदस्त्रं रुद्रसंनिधौ   ॥13-014-136॥</td></tr>
<tr><td>परशुस्तीक्ष्णधारश्च दत्तो रामस्य यः पुरा। <br>महादेवेन तुष्टेन क्षत्रियाणां क्षयंकरः। <br>कार्तवीर्यो हतो येन चक्रवर्ती महामृधे   ॥13-014-137॥</td></tr>
<tr><td>त्रिःसप्तकृत्वः पृथिवी येन निःक्षत्रिया कृता। <br>जामदग्न्येन गोविन्द रामेणाक्लिष्टकर्मणा   ॥13-014-138॥</td></tr>
<tr><td>दीप्तधारः सुरौद्रास्यः सर्पकण्ठाग्रवेष्टितः। <br>अभवच्छूलिनोऽभ्याशे दीप्तवह्निशिखोपमः   ॥13-014-139॥</td></tr>
<tr><td>असंख्येयानि चास्त्राणि तस्य दिव्यानि धीमतः। <br>प्राधान्यतो मयैतानि कीर्तितानि तवानघ   ॥13-014-140॥</td></tr>
<tr><td>सव्यदेशे तु देवस्य ब्रह्मा लोकपितामहः। <br>दिव्यं विमानमास्थाय हंसयुक्तं मनोजवम्   ॥13-014-141॥</td></tr>
<tr><td>वामपार्श्वगतश्चैव तथा नारायणः स्थितः। <br>वैनतेयं समास्थाय शङ्खचक्रगदाधरः   ॥13-014-142॥</td></tr>
<tr><td>स्कन्दो मयूरमास्थाय स्थितो देव्याः समीपतः। <br>शक्तिं कण्ठे समादाय द्वितीय इव पावकः   ॥13-014-143॥</td></tr>
<tr><td>पुरस्ताच्चैव देवस्य नन्दिं पश्याम्यवस्थितम्। <br>शूलं विष्टभ्य तिष्ठन्तं द्वितीयमिव शंकरम्   ॥13-014-144॥</td></tr>
<tr><td>स्वायंभुवाद्या मनवो भृग्वाद्या ऋषयस्तथा। <br>शक्राद्या देवताश्चैव सर्व एव समभ्ययुः   ॥13-014-145॥</td></tr>
<tr><td>तेऽभिवाद्य महात्मानं परिवार्य समन्ततः। <br>अस्तुवन्विविधैः स्तोत्रैर्महादेवं सुरास्तदा   ॥13-014-146॥</td></tr>
<tr><td>ब्रह्मा भवं तदा स्तुन्वन्रथन्तरमुदीरयन्। <br>ज्येष्ठसाम्ना च देवेशं जगौ नारायणस्तदा। <br>गृणञ्शक्रः परं ब्रह्म शतरुद्रीयमुत्तमम्   ॥13-014-147॥</td></tr>
<tr><td>ब्रह्मा नारायणश्चैव देवराजश्च कौशिकः। <br>अशोभन्त महात्मानस्त्रयस्त्रय इवाग्नयः   ॥13-014-148॥</td></tr>
<tr><td>तेषां मध्यगतो देवो रराज भगवाञ्शिवः। <br>शरद्घनविनिर्मुक्तः परिविष्ट इवांशुमान्। <br>ततोऽहमस्तुवं देवं स्तवेनानेन सुव्रतम्   ॥13-014-149॥</td></tr>
<tr><td>नमो देवाधिदेवाय महादेवाय वै नमः। <br>शक्राय शक्ररूपाय शक्रवेषधराय च   ॥13-014-150॥</td></tr>
<tr><td>नमस्ते वज्रहस्ताय पिङ्गलायारुणाय च। <br>पिनाकपाणये नित्यं खड्गशूलधराय च   ॥13-014-151॥</td></tr>
<tr><td>नमस्ते कृष्णवासाय कृष्णकुञ्चितमूर्धजे। <br>कृष्णाजिनोत्तरीयाय कृष्णाष्टमिरताय च   ॥13-014-152॥</td></tr>
<tr><td>शुक्लवर्णाय शुक्लाय शुक्लाम्बरधराय च। <br>शुक्लभस्मावलिप्ताय शुक्लकर्मरताय च   ॥13-014-153॥</td></tr>
<tr><td>त्वं ब्रह्मा सर्वदेवानां रुद्राणां नीललोहितः। <br>आत्मा च सर्वभूतानां सांख्ये पुरुष उच्यसे   ॥13-014-154॥</td></tr>
<tr><td>ऋषभस्त्वं पवित्राणां योगिनां निष्कलः शिवः। <br>आश्रमाणां गृहस्थस्त्वमीश्वराणां महेश्वरः। <br>कुबेरः सर्वयक्षाणां क्रतूनां विष्णुरुच्यसे   ॥13-014-155॥</td></tr>
<tr><td>पर्वतानां महामेरुर्नक्षत्राणां च चन्द्रमाः। <br>वसिष्ठस्त्वमृषीणां च ग्रहाणां सूर्य उच्यसे   ॥13-014-156॥</td></tr>
<tr><td>आरण्यानां पशूनां च सिंहस्त्वं परमेश्वरः। <br>ग्राम्याणां गोवृषश्चासि भगवाँल्लोकपूजितः   ॥13-014-157॥</td></tr>
<tr><td>आदित्यानां भवान्विष्णुर्वसूनां चैव पावकः। <br>पक्षिणां वैनतेयश्च अनन्तो भुजगेषु च   ॥13-014-158॥</td></tr>
<tr><td>सामवेदश्च वेदानां यजुषां शतरुद्रियम्। <br>सनत्कुमारो योगीनां सांख्यानां कपिलो ह्यसि   ॥13-014-159॥</td></tr>
<tr><td>शक्रोऽसि मरुतां देव पितॄणां धर्मराडसि। <br>ब्रह्मलोकश्च लोकानां गतीनां मोक्ष उच्यसे   ॥13-014-160॥</td></tr>
<tr><td>क्षीरोदः सागराणां च शैलानां हिमवान्गिरिः। <br>वर्णानां ब्राह्मणश्चासि विप्राणां दीक्षितो द्विजः। <br>आदिस्त्वमसि लोकानां संहर्ता काल एव च   ॥13-014-161॥</td></tr>
<tr><td>यच्चान्यदपि लोकेषु सत्त्वं तेजोधिकं स्मृतम्। <br>तत्सर्वं भगवानेव इति मे निश्चिता मतिः   ॥13-014-162॥</td></tr>
<tr><td>नमस्ते भगवन्देव नमस्ते भक्तवत्सल। <br>योगेश्वर नमस्तेऽस्तु नमस्ते विश्वसंभव   ॥13-014-163॥</td></tr>
<tr><td>प्रसीद मम भक्तस्य दीनस्य कृपणस्य च। <br>अनैश्वर्येण युक्तस्य गतिर्भव सनातन   ॥13-014-164॥</td></tr>
<tr><td>यं चापराधं कृतवानज्ञानात्परमेश्वर। <br>मद्भक्त इति देवेश तत्सर्वं क्षन्तुमर्हसि   ॥13-014-165॥</td></tr>
<tr><td>मोहितश्चास्मि देवेश तुभ्यं रूपविपर्ययात्। <br>तेन नार्घ्यं मया दत्तं पाद्यं चापि सुरेश्वर   ॥13-014-166॥</td></tr>
<tr><td>एवं स्तुत्वाहमीशानं पाद्यमर्घ्यं च भक्तितः। <br>कृताञ्जलिपुटो भूत्वा सर्वं तस्मै न्यवेदयम्   ॥13-014-167॥</td></tr>
<tr><td>ततः शीताम्बुसंयुक्ता दिव्यगन्धसमन्विता। <br>पुष्पवृष्टिः शुभा तात पपात मम मूर्धनि   ॥13-014-168॥</td></tr>
<tr><td>दुन्दुभिश्च ततो दिव्यस्ताडितो देवकिंकरैः। <br>ववौ च मारुतः पुण्यः शुचिगन्धः सुखावहः   ॥13-014-169॥</td></tr>
<tr><td>ततः प्रीतो महादेवः सपत्नीको वृषध्वजः। <br>अब्रवीत्त्रिदशांस्तत्र हर्षयन्निव मां तदा   ॥13-014-170॥</td></tr>
<tr><td>पश्यध्वं त्रिदशाः सर्वे उपमन्योर्महात्मनः। <br>मयि भक्तिं परां दिव्यामेकभावादवस्थिताम्   ॥13-014-171॥</td></tr>
<tr><td>एवमुक्तास्ततः कृष्ण सुरास्ते शूलपाणिना। <br>ऊचुः प्राञ्जलयः सर्वे नमस्कृत्वा वृषध्वजम्   ॥13-014-172॥</td></tr>
<tr><td>भगवन्देवदेवेश लोकनाथ जगत्पते। <br>लभतां सर्वकामेभ्यः फलं त्वत्तो द्विजोत्तमः   ॥13-014-173॥</td></tr>
<tr><td>एवमुक्तस्ततः शर्वः सुरैर्ब्रह्मादिभिस्तथा। <br>आह मां भगवानीशः प्रहसन्निव शंकरः   ॥13-014-174॥</td></tr>
<tr><td>वत्सोपमन्यो प्रीतोऽस्मि पश्य मां मुनिपुंगव। <br>दृढभक्तोऽसि विप्रर्षे मया जिज्ञासितो ह्यसि   ॥13-014-175॥</td></tr>
<tr><td>अनया चैव भक्त्या ते अत्यर्थं प्रीतिमानहम्। <br>तस्मात्सर्वान्ददाम्यद्य कामांस्तव यथेप्शितान्   ॥13-014-176॥</td></tr>
<tr><td>एवमुक्तस्य चैवाथ महादेवेन मे विभो। <br>हर्षादश्रूण्यवर्तन्त लोमहर्षश्च जायते   ॥13-014-177॥</td></tr>
<tr><td>अब्रुवं च तदा देवं हर्षगद्गदया गिरा। <br>जानुभ्यामवनिं गत्वा प्रणम्य च पुनः पुनः   ॥13-014-178॥</td></tr>
<tr><td>अद्य जातो ह्यहं देव अद्य मे सफलं तपः। <br>यन्मे साक्षान्महादेवः प्रसन्नस्तिष्ठतेऽग्रतः   ॥13-014-179॥</td></tr>
<tr><td>यं न पश्यन्ति चाराध्य देवा ह्यमितविक्रमम्। <br>तमहं दृष्टवान्देवं कोऽन्यो धन्यतरो मया   ॥13-014-180॥</td></tr>
<tr><td>एवं ध्यायन्ति विद्वांसः परं तत्त्वं सनातनम्। <br>षड्विंशकमिति ख्यातं यत्परात्परमक्षरम्   ॥13-014-181॥</td></tr>
<tr><td>स एष भगवान्देवः सर्वतत्त्वादिरव्ययः। <br>सर्वतत्त्वविधानज्ञः प्रधानपुरुषेश्वरः   ॥13-014-182॥</td></tr>
<tr><td>योऽसृजद्दक्षिणादङ्गाद्ब्रह्माणं लोकसंभवम्। <br>वामपार्श्वात्तथा विष्णुं लोकरक्षार्थमीश्वरः। <br>युगान्ते चैव संप्राप्ते रुद्रमङ्गात्सृजत्प्रभुः   ॥13-014-183॥</td></tr>
<tr><td>स रुद्रः संहरन्कृत्स्नं जगत्स्थावरजङ्गमम्। <br>कालो भूत्वा महातेजाः संवर्तक इवानलः   ॥13-014-184॥</td></tr>
<tr><td>एष देवो महादेवो जगत्सृष्ट्वा चराचरम्। <br>कल्पान्ते चैव सर्वेषां स्मृतिमाक्षिप्य तिष्ठति   ॥13-014-185॥</td></tr>
<tr><td>सर्वगः सर्वभूतात्मा सर्वभूतभवोद्भवः। <br>आस्ते सर्वगतो नित्यमदृश्यः सर्वदैवतैः   ॥13-014-186॥</td></tr>
<tr><td>यदि देयो वरो मह्यं यदि तुष्टश्च मे प्रभुः। <br>भक्तिर्भवतु मे नित्यं शाश्वती त्वयि शंकर   ॥13-014-187॥</td></tr>
<tr><td>अतीतानागतं चैव वर्तमानं च यद्विभो। <br>जानीयामिति मे बुद्धिस्त्वत्प्रसादात्सुरोत्तम   ॥13-014-188॥</td></tr>
<tr><td>क्षीरोदनं च भुञ्जीयामक्षयं सह बान्धवैः। <br>आश्रमे च सदा मह्यं सांनिध्यं परमस्तु ते   ॥13-014-189॥</td></tr>
<tr><td>एवमुक्तः स मां प्राह भगवाँल्लोकपूजितः। <br>महेश्वरो महातेजाश्चराचरगुरुः प्रभुः   ॥13-014-190॥</td></tr>
<tr><td>अजरश्चामरश्चैव भव दुःखविवर्जितः। <br>शीलवान्गुणसंपन्नः सर्वज्ञः प्रियदर्शनः   ॥13-014-191॥</td></tr>
<tr><td>अक्षयं यौवनं तेऽस्तु तेजश्चैवानलोपमम्। <br>क्षीरोदः सागरश्चैव यत्र यत्रेच्छसे मुने   ॥13-014-192॥</td></tr>
<tr><td>तत्र ते भविता कामं सांनिध्यं पयसो निधेः। <br>क्षीरोदनं च भुङ्क्ष्व त्वममृतेन समन्वितम्   ॥13-014-193॥</td></tr>
<tr><td>बन्धुभिः सहितः कल्पं ततो मामुपयास्यसि। <br>सांनिध्यमाश्रमे नित्यं करिष्यामि द्विजोत्तम   ॥13-014-194॥</td></tr>
<tr><td>तिष्ठ वत्स यथाकामं नोत्कण्ठां कर्तुमर्हसि। <br>स्मृतः स्मृतश्च ते विप्र सदा दास्यामि दर्शनम्   ॥13-014-195॥</td></tr>
<tr><td>एवमुक्त्वा स भगवान्सूर्यकोटिसमप्रभः। <br>ममेशानो वरं दत्त्वा तत्रैवान्तरधीयत   ॥13-014-196॥</td></tr>
<tr><td>एवं दृष्टो मया कृष्ण देवदेवः समाधिना। <br>तदवाप्तं च मे सर्वं यदुक्तं तेन धीमता   ॥13-014-197॥</td></tr>
<tr><td>प्रत्यक्षं चैव ते कृष्ण पश्य सिद्धान्व्यवस्थितान्। <br>ऋषीन्विद्याधरान्यक्षान्गन्धर्वाप्सरसस्तथा   ॥13-014-198॥</td></tr>
<tr><td>पश्य वृक्षान्मनोरम्यान्सदा पुष्पफलान्वितान्। <br>सर्वर्तुकुसुमैर्युक्तान्स्निग्धपत्रान्सुशाखिनः। <br>सर्वमेतन्महाबाहो दिव्यभावसमन्वितम्   ॥13-014-199॥</td></tr>
</table>
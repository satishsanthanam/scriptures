<table border = "1"><tr><td>Verse</td></tr>
<tr><td> युधिष्ठिर उवाच। <br>द्विजातयो व्रतोपेता हविस्ते यदि भुञ्जते। <br>अन्नं ब्राह्मणकामाय कथमेतत्पितामह   ॥13-093-001॥</td></tr>
<tr><td> भीष्म उवाच। <br>अवेदोक्तव्रताश्चैव भुञ्जानाः कार्यकारिणः। <br>वेदोक्तेषु तु भुञ्जाना व्रतलुप्ता युधिष्ठिर   ॥13-093-002॥</td></tr>
<tr><td> युधिष्ठिर उवाच। <br>यदिदं तप इत्याहुरुपवासं पृथग्जनाः। <br>तपः स्यादेतदिह वै तपोऽन्यद्वापि किं भवेत्   ॥13-093-003॥</td></tr>
<tr><td> भीष्म उवाच। <br>मासार्धमासौ नोपवसेद्यत्तपो मन्यते जनः। <br>आत्मतन्त्रोपघाती यो न तपस्वी न धर्मवित्   ॥13-093-004॥</td></tr>
<tr><td>त्यागस्यापि च संपत्तिः शिष्यते तप उत्तमम्। <br>सदोपवासी च भवेद्ब्रह्मचारी तथैव च   ॥13-093-005॥</td></tr>
<tr><td>मुनिश्च स्यात्सदा विप्रो देवांश्चैव सदा यजेत्। <br>कुटुम्बिको धर्मकामः सदास्वप्नश्च भारत   ॥13-093-006॥</td></tr>
<tr><td>अमृताशी सदा च स्यात्पवित्री च सदा भवेत्। <br>ऋतवादी सदा च स्यान्नियतश्च सदा भवेत्   ॥13-093-007॥</td></tr>
<tr><td>विघसाशी सदा च स्यात्सदा चैवातिथिप्रियः। <br>अमांसाशी सदा च स्यात्पवित्री च सदा भवेत्   ॥13-093-008॥</td></tr>
<tr><td> युधिष्ठिर उवाच। <br>कथं सदोपवासी स्याद्ब्रह्मचारी च पार्थिव। <br>विघसाशी कथं च स्यात्कथं चैवातिथिप्रियः   ॥13-093-009॥</td></tr>
<tr><td> भीष्म उवाच। <br>अन्तरा सायमाशं च प्रातराशं तथैव च। <br>सदोपवासी भवति यो न भुङ्क्तेऽन्तरा पुनः   ॥13-093-010॥</td></tr>
<tr><td>भार्यां गच्छन्ब्रह्मचारी सदा भवति चैव ह। <br>ऋतवादी सदा च स्याद्दानशीलश्च मानवः   ॥13-093-011॥</td></tr>
<tr><td>अभक्षयन्वृथा मांसममांसाशी भवत्युत। <br>दानं ददत्पवित्री स्यादस्वप्नश्च दिवास्वपन्   ॥13-093-012॥</td></tr>
<tr><td>भृत्यातिथिषु यो भुङ्क्ते भुक्तवत्सु नरः सदा। <br>अमृतं केवलं भुङ्क्ते इति विद्धि युधिष्ठिर   ॥13-093-013॥</td></tr>
<tr><td>अभुक्तवत्सु नाश्नाति ब्राह्मणेषु तु यो नरः। <br>अभोजनेन तेनास्य जितः स्वर्गो भवत्युत   ॥13-093-014॥</td></tr>
<tr><td>देवेभ्यश्च पितृभ्यश्च भृत्येभ्योऽतिथिभिः सह। <br>अवशिष्टानि यो भुङ्क्ते तमाहुर्विघसाशिनम्   ॥13-093-015॥</td></tr>
<tr><td>तेषां लोका ह्यपर्यन्ताः सदने ब्रह्मणः स्मृताः। <br>उपस्थिता ह्यप्सरोभिर्गन्धर्वैश्च जनाधिप   ॥13-093-016॥</td></tr>
<tr><td>देवतातिथिभिः सार्धं पितृभिश्चोपभुञ्जते। <br>रमन्ते पुत्रपौत्रैश्च तेषां गतिरनुत्तमा   ॥13-093-017॥</td></tr>
</table>
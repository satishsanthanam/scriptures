<table border = "1"><tr><td>Verse</td></tr>
<tr><td> युधिष्ठिर उवाच। <br>सर्वशास्त्रविधानज्ञ राजधर्मार्थवित्तम। <br>अतीव संशयच्छेत्ता भवान्वै प्रथितः क्षितौ   ॥13-047-001॥</td></tr>
<tr><td>कश्चित्तु संशयो मेऽस्ति तन्मे ब्रूहि पितामह। <br>अस्यामापदि कष्टायामन्यं पृच्छाम कं वयम्   ॥13-047-002॥</td></tr>
<tr><td>यथा नरेण कर्तव्यं यश्च धर्मः सनातनः। <br>एतत्सर्वं महाबाहो भवान्व्याख्यातुमर्हति   ॥13-047-003॥</td></tr>
<tr><td>चतस्रो विहिता भार्या ब्राह्मणस्य पितामह। <br>ब्राह्मणी क्षत्रिया वैश्या शूद्रा च रतिमिच्छतः   ॥13-047-004॥</td></tr>
<tr><td>तत्र जातेषु पुत्रेषु सर्वासां कुरुसत्तम। <br>आनुपूर्व्येण कस्तेषां पित्र्यं दायाद्यमर्हति   ॥13-047-005॥</td></tr>
<tr><td>केन वा किं ततो हार्यं पितृवित्तात्पितामह। <br>एतदिच्छामि कथितं विभागस्तेषु यः स्मृतः   ॥13-047-006॥</td></tr>
<tr><td> भीष्म उवाच। <br>ब्राह्मणः क्षत्रियो वैश्यस्त्रयो वर्णा द्विजातयः। <br>एतेषु विहितो धर्मो ब्राह्मणस्य युधिष्ठिर   ॥13-047-007॥</td></tr>
<tr><td>वैषम्यादथ वा लोभात्कामाद्वापि परंतप। <br>ब्राह्मणस्य भवेच्छूद्रा न तु दृष्टान्ततः स्मृता   ॥13-047-008॥</td></tr>
<tr><td>शूद्रां शयनमारोप्य ब्राह्मणः पीडितो भवेत्। <br>प्रायश्चित्तीयते चापि विधिदृष्टेन हेतुना   ॥13-047-009॥</td></tr>
<tr><td>तत्र जातेष्वपत्येषु द्विगुणं स्याद्युधिष्ठिर। <br>अतस्ते नियमं वित्ते संप्रवक्ष्यामि भारत   ॥13-047-010॥</td></tr>
<tr><td>लक्षण्यो गोवृषो यानं यत्प्रधानतमं भवेत्। <br>ब्राह्मण्यास्तद्धरेत्पुत्र एकांशं वै पितुर्धनात्   ॥13-047-011॥</td></tr>
<tr><td>शेषं तु दशधा कार्यं ब्राह्मणस्वं युधिष्ठिर। <br>तत्र तेनैव हर्तव्याश्चत्वारोंऽशाः पितुर्धनात्   ॥13-047-012॥</td></tr>
<tr><td>क्षत्रियायास्तु यः पुत्रो ब्राह्मणः सोऽप्यसंशयः। <br>स तु मातृविशेषेण त्रीनंशान्हर्तुमर्हति   ॥13-047-013॥</td></tr>
<tr><td>वर्णे तृतीये जातस्तु वैश्यायां ब्राह्मणादपि। <br>द्विरंशस्तेन हर्तव्यो ब्राह्मणस्वाद्युधिष्ठिर   ॥13-047-014॥</td></tr>
<tr><td>शूद्रायां ब्राह्मणाज्जातो नित्यादेयधनः स्मृतः। <br>अल्पं वापि प्रदातव्यं शूद्रापुत्राय भारत   ॥13-047-015॥</td></tr>
<tr><td>दशधा प्रविभक्तस्य धनस्यैष भवेत्क्रमः। <br>सवर्णासु तु जातानां समान्भागान्प्रकल्पयेत्   ॥13-047-016॥</td></tr>
<tr><td>अब्राह्मणं तु मन्यन्ते शूद्रापुत्रमनैपुणात्। <br>त्रिषु वर्णेषु जातो हि ब्राह्मणाद्ब्राह्मणो भवेत्   ॥13-047-017॥</td></tr>
<tr><td>स्मृता वर्णाश्च चत्वारः पञ्चमो नाधिगम्यते। <br>हरेत्तु दशमं भागं शूद्रापुत्रः पितुर्धनात्   ॥13-047-018॥</td></tr>
<tr><td>तत्तु दत्तं हरेत्पित्रा नादत्तं हर्तुमर्हति। <br>अवश्यं हि धनं देयं शूद्रापुत्राय भारत   ॥13-047-019॥</td></tr>
<tr><td>आनृशंस्यं परो धर्म इति तस्मै प्रदीयते। <br>यत्र तत्र समुत्पन्नो गुणायैवोपकल्पते   ॥13-047-020॥</td></tr>
<tr><td>यदि वाप्येकपुत्रः स्यादपुत्रो यदि वा भवेत्। <br>नाधिकं दशमाद्दद्याच्छूद्रापुत्राय भारत   ॥13-047-021॥</td></tr>
<tr><td>त्रैवार्षिकाद्यदा भक्तादधिकं स्याद्द्विजस्य तु। <br>यजेत तेन द्रव्येण न वृथा साधयेद्धनम्   ॥13-047-022॥</td></tr>
<tr><td>त्रिसाहस्रपरो दायः स्त्रियो देयो धनस्य वै। <br>तच्च भर्त्रा धनं दत्तं नादत्तं भोक्तुमर्हति   ॥13-047-023॥</td></tr>
<tr><td>स्त्रीणां तु पतिदायाद्यमुपभोगफलं स्मृतम्। <br>नापहारं स्त्रियः कुर्युः पतिवित्तात्कथंचन   ॥13-047-024॥</td></tr>
<tr><td>स्त्रियास्तु यद्भवेद्वित्तं पित्रा दत्तं युधिष्ठिर। <br>ब्राह्मण्यास्तद्धरेत्कन्या यथा पुत्रस्तथा हि सा। <br>सा हि पुत्रसमा राजन्विहिता कुरुनन्दन   ॥13-047-025॥</td></tr>
<tr><td>एवमेतत्समुद्दिष्टं धर्मेषु भरतर्षभ। <br>एतद्धर्ममनुस्मृत्य न वृथा साधयेद्धनम्   ॥13-047-026॥</td></tr>
<tr><td> युधिष्ठिर उवाच। <br>शूद्रायां ब्राह्मणाज्जातो यद्यदेयधनः स्मृतः। <br>केन प्रतिविशेषेण दशमोऽप्यस्य दीयते   ॥13-047-027॥</td></tr>
<tr><td>ब्राह्मण्यां ब्राह्मणाज्जातो ब्राह्मणः स्यान्न संशयः। <br>क्षत्रियायां तथैव स्याद्वैश्यायामपि चैव हि   ॥13-047-028॥</td></tr>
<tr><td>कस्मात्ते विषमं भागं भजेरन्नृपसत्तम। <br>यदा सर्वे त्रयो वर्णास्त्वयोक्ता ब्राह्मणा इति   ॥13-047-029॥</td></tr>
<tr><td> भीष्म उवाच। <br>दारा इत्युच्यते लोके नाम्नैकेन परंतप। <br>प्रोक्तेन चैकनाम्नायं विशेषः सुमहान्भवेत्   ॥13-047-030॥</td></tr>
<tr><td>तिस्रः कृत्वा पुरो भार्याः पश्चाद्विन्देत ब्राह्मणीम्। <br>सा ज्येष्ठा सा च पूज्या स्यात्सा च ताभ्यो गरीयसी   ॥13-047-031॥</td></tr>
<tr><td>स्नानं प्रसाधनं भर्तुर्दन्तधावनमञ्जनम्। <br>हव्यं कव्यं च यच्चान्यद्धर्मयुक्तं भवेद्गृहे   ॥13-047-032॥</td></tr>
<tr><td>न तस्यां जातु तिष्ठन्त्यामन्या तत्कर्तुमर्हति। <br>ब्राह्मणी त्वेव तत्कुर्याद्ब्राह्मणस्य युधिष्ठिर   ॥13-047-033॥</td></tr>
<tr><td>अन्नं पानं च माल्यं च वासांस्याभरणानि च। <br>ब्राह्मण्यै तानि देयानि भर्तुः सा हि गरीयसी   ॥13-047-034॥</td></tr>
<tr><td>मनुनाभिहितं शास्त्रं यच्चापि कुरुनन्दन। <br>तत्राप्येष महाराज दृष्टो धर्मः सनातनः   ॥13-047-035॥</td></tr>
<tr><td>अथ चेदन्यथा कुर्याद्यदि कामाद्युधिष्ठिर। <br>यथा ब्राह्मणचण्डालः पूर्वदृष्टस्तथैव सः   ॥13-047-036॥</td></tr>
<tr><td>ब्राह्मण्याः सदृशः पुत्रः क्षत्रियायाश्च यो भवेत्। <br>राजन्विशेषो नास्त्यत्र वर्णयोरुभयोरपि   ॥13-047-037॥</td></tr>
<tr><td>न तु जात्या समा लोके ब्राह्मण्याः क्षत्रिया भवेत्। <br>ब्राह्मण्याः प्रथमः पुत्रो भूयान्स्याद्राजसत्तम। <br>भूयोऽपि भूयसा हार्यं पितृवित्ताद्युधिष्ठिर   ॥13-047-038॥</td></tr>
<tr><td>यथा न सदृशी जातु ब्राह्मण्याः क्षत्रिया भवेत्। <br>क्षत्रियायास्तथा वैश्या न जातु सदृशी भवेत्   ॥13-047-039॥</td></tr>
<tr><td>श्रीश्च राज्यं च कोशश्च क्षत्रियाणां युधिष्ठिर। <br>विहितं दृश्यते राजन्सागरान्ता च मेदिनी   ॥13-047-040॥</td></tr>
<tr><td>क्षत्रियो हि स्वधर्मेण श्रियं प्राप्नोति भूयसीम्। <br>राजा दण्डधरो राजन्रक्षा नान्यत्र क्षत्रियात्   ॥13-047-041॥</td></tr>
<tr><td>ब्राह्मणा हि महाभागा देवानामपि देवताः। <br>तेषु राजा प्रवर्तेत पूजया विधिपूर्वकम्   ॥13-047-042॥</td></tr>
<tr><td>प्रणीतमृषिभिर्ज्ञात्वा धर्मं शाश्वतमव्ययम्। <br>लुप्यमानाः स्वधर्मेण क्षत्रियो रक्षति प्रजाः   ॥13-047-043॥</td></tr>
<tr><td>दस्युभिर्ह्रियमाणं च धनं दाराश्च सर्वशः। <br>सर्वेषामेव वर्णानां त्राता भवति पार्थिवः   ॥13-047-044॥</td></tr>
<tr><td>भूयान्स्यात्क्षत्रियापुत्रो वैश्यापुत्रान्न संशयः। <br>भूयस्तेनापि हर्तव्यं पितृवित्ताद्युधिष्ठिर   ॥13-047-045॥</td></tr>
<tr><td> युधिष्ठिर उवाच। <br>उक्तं ते विधिवद्राजन्ब्राह्मणस्वे पितामह। <br>इतरेषां तु वर्णानां कथं विनियमो भवेत्   ॥13-047-046॥</td></tr>
<tr><td> भीष्म उवाच। <br>क्षत्रियस्यापि भार्ये द्वे विहिते कुरुनन्दन। <br>तृतीया च भवेच्छूद्रा न तु दृष्टान्ततः स्मृता   ॥13-047-047॥</td></tr>
<tr><td>एष एव क्रमो हि स्यात्क्षत्रियाणां युधिष्ठिर। <br>अष्टधा तु भवेत्कार्यं क्षत्रियस्वं युधिष्ठिर   ॥13-047-048॥</td></tr>
<tr><td>क्षत्रियाया हरेत्पुत्रश्चतुरोंऽशान्पितुर्धनात्। <br>युद्धावहारिकं यच्च पितुः स्यात्स हरेच्च तत्   ॥13-047-049॥</td></tr>
<tr><td>वैश्यापुत्रस्तु भागांस्त्रीन्शूद्रापुत्रस्तथाष्टमम्। <br>सोऽपि दत्तं हरेत्पित्रा नादत्तं हर्तुमर्हति   ॥13-047-050॥</td></tr>
<tr><td>एकैव हि भवेद्भार्या वैश्यस्य कुरुनन्दन। <br>द्वितीया वा भवेच्छूद्रा न तु दृष्टान्ततः स्मृता   ॥13-047-051॥</td></tr>
<tr><td>वैश्यस्य वर्तमानस्य वैश्यायां भरतर्षभ। <br>शूद्रायां चैव कौन्तेय तयोर्विनियमः स्मृतः   ॥13-047-052॥</td></tr>
<tr><td>पञ्चधा तु भवेत्कार्यं वैश्यस्वं भरतर्षभ। <br>तयोरपत्ये वक्ष्यामि विभागं च जनाधिप   ॥13-047-053॥</td></tr>
<tr><td>वैश्यापुत्रेण हर्तव्याश्चत्वारोंऽशाः पितुर्धनात्। <br>पञ्चमस्तु भवेद्भागः शूद्रापुत्राय भारत   ॥13-047-054॥</td></tr>
<tr><td>सोऽपि दत्तं हरेत्पित्रा नादत्तं हर्तुमर्हति। <br>त्रिभिर्वर्णैस्तथा जातः शूद्रो देयधनो भवेत्   ॥13-047-055॥</td></tr>
<tr><td>शूद्रस्य स्यात्सवर्णैव भार्या नान्या कथंचन। <br>शूद्रस्य समभागः स्याद्यदि पुत्रशतं भवेत्   ॥13-047-056॥</td></tr>
<tr><td>जातानां समवर्णासु पुत्राणामविशेषतः। <br>सर्वेषामेव वर्णानां समभागो धने स्मृतः   ॥13-047-057॥</td></tr>
<tr><td>ज्येष्ठस्य भागो ज्येष्ठः स्यादेकांशो यः प्रधानतः। <br>एष दायविधिः पार्थ पूर्वमुक्तः स्वयंभुवा   ॥13-047-058॥</td></tr>
<tr><td>समवर्णासु जातानां विशेषोऽस्त्यपरो नृप। <br>विवाहवैशेष्यकृतः पूर्वः पूर्वो विशिष्यते   ॥13-047-059॥</td></tr>
<tr><td>हरेज्ज्येष्ठः प्रधानांशमेकं तुल्यासुतेष्वपि। <br>मध्यमो मध्यमं चैव कनीयांस्तु कनीयसम्   ॥13-047-060॥</td></tr>
<tr><td>एवं जातिषु सर्वासु सवर्णाः श्रेष्ठतां गताः। <br>महर्षिरपि चैतद्वै मारीचः काश्यपोऽब्रवीत्   ॥13-047-061॥</td></tr>
</table>
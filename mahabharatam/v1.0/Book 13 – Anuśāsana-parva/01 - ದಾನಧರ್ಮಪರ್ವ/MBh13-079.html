<table border = "1"><tr><td>Verse</td></tr>
<tr><td> वसिष्ठ उवाच। <br>घृतक्षीरप्रदा गावो घृतयोन्यो घृतोद्भवाः। <br>घृतनद्यो घृतावर्तास्ता मे सन्तु सदा गृहे   ॥13-079-001॥</td></tr>
<tr><td>घृतं मे हृदये नित्यं घृतं नाभ्यां प्रतिष्ठितम्। <br>घृतं सर्वेषु गात्रेषु घृतं मे मनसि स्थितम्   ॥13-079-002॥</td></tr>
<tr><td>गावो ममाग्रतो नित्यं गावः पृष्ठत एव च। <br>गावो मे सर्वतश्चैव गवां मध्ये वसाम्यहम्   ॥13-079-003॥</td></tr>
<tr><td>इत्याचम्य जपेत्सायं प्रातश्च पुरुषः सदा। <br>यदह्ना कुरुते पापं तस्मात्स परिमुच्यते   ॥13-079-004॥</td></tr>
<tr><td>प्रासादा यत्र सौवर्णा वसोर्धारा च यत्र सा। <br>गन्धर्वाप्सरसो यत्र तत्र यान्ति सहस्रदाः   ॥13-079-005॥</td></tr>
<tr><td>नवनीतपङ्काः क्षीरोदा दधिशैवलसंकुलाः। <br>वहन्ति यत्र नद्यो वै तत्र यान्ति सहस्रदाः   ॥13-079-006॥</td></tr>
<tr><td>गवां शतसहस्रं तु यः प्रयच्छेद्यथाविधि। <br>परामृद्धिमवाप्याथ स गोलोके महीयते   ॥13-079-007॥</td></tr>
<tr><td>दश चोभयतः प्रेत्य मातापित्रोः पितामहान्। <br>दधाति सुकृताँल्लोकान्पुनाति च कुलं नरः   ॥13-079-008॥</td></tr>
<tr><td>धेन्वाः प्रमाणेन समप्रमाणां; धेनुं तिलानामपि च प्रदाय। <br>पानीयदाता च यमस्य लोके; न यातनां कांचिदुपैति तत्र   ॥13-079-009॥</td></tr>
<tr><td>पवित्रमग्र्यं जगतः प्रतिष्ठा; दिवौकसां मातरोऽथाप्रमेयाः। <br>अन्वालभेद्दक्षिणतो व्रजेच्च; दद्याच्च पात्रे प्रसमीक्ष्य कालम्   ॥13-079-010॥</td></tr>
<tr><td>धेनुं सवत्सां कपिलां भूरिशृङ्गां; कांस्योपदोहां वसनोत्तरीयाम्। <br>प्रदाय तां गाहति दुर्विगाह्यां; याम्यां सभां वीतभयो मनुष्यः   ॥13-079-011॥</td></tr>
<tr><td>सुरूपा बहुरूपाश्च विश्वरूपाश्च मातरः। <br>गावो मामुपतिष्ठन्तामिति नित्यं प्रकीर्तयेत्   ॥13-079-012॥</td></tr>
<tr><td>नातः पुण्यतरं दानं नातः पुण्यतरं फलम्। <br>नातो विशिष्टं लोकेषु भूतं भवितुमर्हति   ॥13-079-013॥</td></tr>
<tr><td>त्वचा लोम्नाथ शृङ्गैश्च वालैः क्षीरेण मेदसा। <br>यज्ञं वहन्ति संभूय किमस्त्यभ्यधिकं ततः   ॥13-079-014॥</td></tr>
<tr><td>यया सर्वमिदं व्याप्तं जगत्स्थावरजङ्गमम्। <br>तां धेनुं शिरसा वन्दे भूतभव्यस्य मातरम्   ॥13-079-015॥</td></tr>
<tr><td>गुणवचनसमुच्चयैकदेशो; नृवर मयैष गवां प्रकीर्तितस्ते। <br>न हि परमिह दानमस्ति गोभ्यो; भवन्ति न चापि परायणं तथान्यत्   ॥13-079-016॥</td></tr>
<tr><td> भीष्म उवाच। <br>परमिदमिति भूमिपो विचिन्त्य; प्रवरमृषेर्वचनं ततो महात्मा। <br>व्यसृजत नियतात्मवान्द्विजेभ्यः; सुबहु च गोधनमाप्तवांश्च लोकान्   ॥13-079-017॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>श्रूयतां पार्थ तत्त्वेन विश्वामित्रो यथा पुरा। <br>ब्राह्मणत्वं गतस्तात ब्रह्मर्षित्वं तथैव च   ॥13-004-001॥</td></tr>
<tr><td>भरतस्यान्वये चैवाजमीढो नाम पार्थिवः। <br>बभूव भरतश्रेष्ठ यज्वा धर्मभृतां वरः   ॥13-004-002॥</td></tr>
<tr><td>तस्य पुत्रो महानासीज्जह्नुर्नाम नरेश्वरः। <br>दुहितृत्वमनुप्राप्ता गङ्गा यस्य महात्मनः   ॥13-004-003॥</td></tr>
<tr><td>तस्यात्मजस्तुल्यगुणः सिन्धुद्वीपो महायशाः। <br>सिन्धुद्वीपाच्च राजर्षिर्बलाकाश्वो महाबलः   ॥13-004-004॥</td></tr>
<tr><td>वल्लभस्तस्य तनयः साक्षाद्धर्म इवापरः। <br>कुशिकस्तस्य तनयः सहस्राक्षसमद्युतिः   ॥13-004-005॥</td></tr>
<tr><td>कुशिकस्यात्मजः श्रीमान्गाधिर्नाम जनेश्वरः। <br>अपुत्रः स महाबाहुर्वनवासमुदावसत्   ॥13-004-006॥</td></tr>
<tr><td>कन्या जज्ञे सुता तस्य वने निवसतः सतः। <br>नाम्ना सत्यवती नाम रूपेणाप्रतिमा भुवि   ॥13-004-007॥</td></tr>
<tr><td>तां वव्रे भार्गवः श्रीमांश्च्यवनस्यात्मजः प्रभुः। <br>ऋचीक इति विख्यातो विपुले तपसि स्थितः   ॥13-004-008॥</td></tr>
<tr><td>स तां न प्रददौ तस्मै ऋचीकाय महात्मने। <br>दरिद्र इति मत्वा वै गाधिः शत्रुनिबर्हणः   ॥13-004-009॥</td></tr>
<tr><td>प्रत्याख्याय पुनर्यान्तमब्रवीद्राजसत्तमः। <br>शुल्कं प्रदीयतां मह्यं ततो वेत्स्यसि मे सुताम्   ॥13-004-010॥</td></tr>
<tr><td> ऋचीक उवाच। <br>किं प्रयच्छामि राजेन्द्र तुभ्यं शुल्कमहं नृप। <br>दुहितुर्ब्रूह्यसंसक्तो मात्राभूत्ते विचारणा   ॥13-004-011॥</td></tr>
<tr><td> गाधिरुवाच। <br>चन्द्ररश्मिप्रकाशानां हयानां वातरंहसाम्। <br>एकतः श्यामकर्णानां सहस्रं देहि भार्गव   ॥13-004-012॥</td></tr>
<tr><td> भीष्म उवाच। <br>ततः स भृगुशार्दूलश्च्यवनस्यात्मजः प्रभुः। <br>अब्रवीद्वरुणं देवमादित्यं पतिमम्भसाम्   ॥13-004-013॥</td></tr>
<tr><td>एकतः श्यामकर्णानां हयानां चन्द्रवर्चसाम्। <br>सहस्रं वातवेगानां भिक्षे त्वां देवसत्तम   ॥13-004-014॥</td></tr>
<tr><td>तथेति वरुणो देव आदित्यो भृगुसत्तमम्। <br>उवाच यत्र ते छन्दस्तत्रोत्थास्यन्ति वाजिनः   ॥13-004-015॥</td></tr>
<tr><td>ध्यातमात्रे ऋचीकेन हयानां चन्द्रवर्चसाम्। <br>गङ्गाजलात्समुत्तस्थौ सहस्रं विपुलौजसाम्   ॥13-004-016॥</td></tr>
<tr><td>अदूरे कन्यकुब्जस्य गङ्गायास्तीरमुत्तमम्। <br>अश्वतीर्थं तदद्यापि मानवाः परिचक्षते   ॥13-004-017॥</td></tr>
<tr><td>तत्तदा गाधये तात सहस्रं वाजिनां शुभम्। <br>ऋचीकः प्रददौ प्रीतः शुल्कार्थं जपतां वरः   ॥13-004-018॥</td></tr>
<tr><td>ततः स विस्मितो राजा गाधिः शापभयेन च। <br>ददौ तां समलंकृत्य कन्यां भृगुसुताय वै   ॥13-004-019॥</td></tr>
<tr><td>जग्राह पाणिं विधिना तस्य ब्रह्मर्षिसत्तमः। <br>सा च तं पतिमासाद्य परं हर्षमवाप ह   ॥13-004-020॥</td></tr>
<tr><td>स तुतोष च विप्रर्षिस्तस्या वृत्तेन भारत। <br>छन्दयामास चैवैनां वरेण वरवर्णिनीम्   ॥13-004-021॥</td></tr>
<tr><td>मात्रे तत्सर्वमाचख्यौ सा कन्या राजसत्तमम्। <br>अथ तामब्रवीन्माता सुतां किंचिदवाङ्मुखीम्   ॥13-004-022॥</td></tr>
<tr><td>ममापि पुत्रि भर्ता ते प्रसादं कर्तुमर्हति। <br>अपत्यस्य प्रदानेन समर्थः स महातपाः   ॥13-004-023॥</td></tr>
<tr><td>ततः सा त्वरितं गत्वा तत्सर्वं प्रत्यवेदयत्। <br>मातुश्चिकीर्षितं राजन्नृचीकस्तामथाब्रवीत्   ॥13-004-024॥</td></tr>
<tr><td>गुणवन्तमपत्यं वै त्वं च सा जनयिष्यथः। <br>जनन्यास्तव कल्याणि मा भूद्वै प्रणयोऽन्यथा   ॥13-004-025॥</td></tr>
<tr><td>तव चैव गुणश्लाघी पुत्र उत्पत्स्यते शुभे। <br>अस्मद्वंशकरः श्रीमांस्तव भ्राता च वंशकृत्   ॥13-004-026॥</td></tr>
<tr><td>ऋतुस्नाता च साश्वत्थं त्वं च वृक्षमुदुम्बरम्। <br>परिष्वजेथाः कल्याणि तत इष्टमवाप्स्यथः   ॥13-004-027॥</td></tr>
<tr><td>चरुद्वयमिदं चैव मन्त्रपूतं शुचिस्मिते। <br>त्वं च सा चोपयुञ्जीथां ततः पुत्राववाप्स्यथः   ॥13-004-028॥</td></tr>
<tr><td>ततः सत्यवती हृष्टा मातरं प्रत्यभाषत। <br>यदृचीकेन कथितं तच्चाचख्यौ चरुद्वयम्   ॥13-004-029॥</td></tr>
<tr><td>तामुवाच ततो माता सुतां सत्यवतीं तदा। <br>पुत्रि मूर्ध्ना प्रपन्नायाः कुरुष्व वचनं मम   ॥13-004-030॥</td></tr>
<tr><td>भर्त्रा य एष दत्तस्ते चरुर्मन्त्रपुरस्कृतः। <br>एतं प्रयच्छ मह्यं त्वं मदीयं त्वं गृहाण च   ॥13-004-031॥</td></tr>
<tr><td>व्यत्यासं वृक्षयोश्चापि करवाव शुचिस्मिते। <br>यदि प्रमाणं वचनं मम मातुरनिन्दिते   ॥13-004-032॥</td></tr>
<tr><td>व्यक्तं भगवता चात्र कृतमेवं भविष्यति। <br>ततो मे त्वच्चरौ भावः पादपे च सुमध्यमे। <br>कथं विशिष्टो भ्राता ते भवेदित्येव चिन्तय   ॥13-004-033॥</td></tr>
<tr><td>तथा च कृतवत्यौ ते माता सत्यवती च सा। <br>अथ गर्भावनुप्राप्ते उभे ते वै युधिष्ठिर   ॥13-004-034॥</td></tr>
<tr><td>दृष्ट्वा गर्भमनुप्राप्तां भार्यां स च महानृषिः। <br>उवाच तां सत्यवतीं दुर्मना भृगुसत्तमः   ॥13-004-035॥</td></tr>
<tr><td>व्यत्यासेनोपयुक्तस्ते चरुर्व्यक्तं भविष्यति। <br>व्यत्यासः पादपे चापि सुव्यक्तं ते कृतः शुभे   ॥13-004-036॥</td></tr>
<tr><td>मया हि विश्वं यद्ब्रह्म त्वच्चरौ संनिवेशितम्। <br>क्षत्रवीर्यं च सकलं चरौ तस्या निवेशितम्   ॥13-004-037॥</td></tr>
<tr><td>त्रिलोकविख्यातगुणं त्वं विप्रं जनयिष्यसि। <br>सा च क्षत्रं विशिष्टं वै तत एतत्कृतं मया   ॥13-004-038॥</td></tr>
<tr><td>व्यत्यासस्तु कृतो यस्मात्त्वया मात्रा तथैव च। <br>तस्मात्सा ब्राह्मणश्रेष्ठं माता ते जनयिष्यति   ॥13-004-039॥</td></tr>
<tr><td>क्षत्रियं तूग्रकर्माणं त्वं भद्रे जनयिष्यसि। <br>न हि ते तत्कृतं साधु मातृस्नेहेन भामिनि   ॥13-004-040॥</td></tr>
<tr><td>सा श्रुत्वा शोकसंतप्ता पपात वरवर्णिनी। <br>भूमौ सत्यवती राजंश्छिन्नेव रुचिरा लता   ॥13-004-041॥</td></tr>
<tr><td>प्रतिलभ्य च सा संज्ञां शिरसा प्रणिपत्य च। <br>उवाच भार्या भर्तारं गाधेयी ब्राह्मणर्षभम्   ॥13-004-042॥</td></tr>
<tr><td>प्रसादयन्त्यां भार्यायां मयि ब्रह्मविदां वर। <br>प्रसादं कुरु विप्रर्षे न मे स्यात्क्षत्रियः सुतः   ॥13-004-043॥</td></tr>
<tr><td>कामं ममोग्रकर्मा वै पौत्रो भवितुमर्हति। <br>न तु मे स्यात्सुतो ब्रह्मन्नेष मे दीयतां वरः   ॥13-004-044॥</td></tr>
<tr><td>एवमस्त्विति होवाच स्वां भार्यां सुमहातपाः। <br>ततः सा जनयामास जमदग्निं सुतं शुभम्   ॥13-004-045॥</td></tr>
<tr><td>विश्वामित्रं चाजनयद्गाधेर्भार्या यशस्विनी। <br>ऋषेः प्रभावाद्राजेन्द्र ब्रह्मर्षिं ब्रह्मवादिनम्   ॥13-004-046॥</td></tr>
<tr><td>ततो ब्राह्मणतां यातो विश्वामित्रो महातपाः। <br>क्षत्रियः सोऽप्यथ तथा ब्रह्मवंशस्य कारकः   ॥13-004-047॥</td></tr>
<tr><td>तस्य पुत्रा महात्मानो ब्रह्मवंशविवर्धनाः। <br>तपस्विनो ब्रह्मविदो गोत्रकर्तार एव च   ॥13-004-048॥</td></tr>
<tr><td>मधुच्छन्दश्च भगवान्देवरातश्च वीर्यवान्। <br>अक्षीणश्च शकुन्तश्च बभ्रुः कालपथस्तथा   ॥13-004-049॥</td></tr>
<tr><td>याज्ञवल्क्यश्च विख्यातस्तथा स्थूणो महाव्रतः। <br>उलूको यमदूतश्च तथर्षिः सैन्धवायनः   ॥13-004-050॥</td></tr>
<tr><td>कर्णजङ्घश्च भगवान्गालवश्च महानृषिः। <br>ऋषिर्वज्रस्तथाख्यातः शालङ्कायन एव च   ॥13-004-051॥</td></tr>
<tr><td>लालाट्यो नारदश्चैव तथा कूर्चमुखः स्मृतः। <br>वादुलिर्मुसलश्चैव रक्षोग्रीवस्तथैव च   ॥13-004-052॥</td></tr>
<tr><td>अङ्घ्रिको नैकभृच्चैव शिलायूपः सितः शुचिः। <br>चक्रको मारुतन्तव्यो वातघ्नोऽथाश्वलायनः   ॥13-004-053॥</td></tr>
<tr><td>श्यामायनोऽथ गार्ग्यश्च जाबालिः सुश्रुतस्तथा। <br>कारीषिरथ संश्रुत्यः परपौरवतन्तवः   ॥13-004-054॥</td></tr>
<tr><td>महानृषिश्च कपिलस्तथर्षिस्तारकायनः। <br>तथैव चोपगहनस्तथर्षिश्चार्जुनायनः   ॥13-004-055॥</td></tr>
<tr><td>मार्गमित्रिर्हिरण्याक्षो जङ्घारिर्बभ्रुवाहनः। <br>सूतिर्विभूतिः सूतश्च सुरङ्गश्च तथैव हि   ॥13-004-056॥</td></tr>
<tr><td>आराद्धिर्नामयश्चैव चाम्पेयोज्जयनौ तथा। <br>नवतन्तुर्बकनखः शयोनरतिरेव च   ॥13-004-057॥</td></tr>
<tr><td>शयोरुहश्चारुमत्स्यः शिरीषी चाथ गार्दभिः। <br>उज्जयोनिरदापेक्षी नारदी च महानृषिः। <br>विश्वामित्रात्मजाः सर्वे मुनयो ब्रह्मवादिनः   ॥13-004-058॥</td></tr>
<tr><td>तन्नैष क्षत्रियो राजन्विश्वामित्रो महातपाः। <br>ऋचीकेनाहितं ब्रह्म परमेतद्युधिष्ठिर   ॥13-004-059॥</td></tr>
<tr><td>एतत्ते सर्वमाख्यातं तत्त्वेन भरतर्षभ। <br>विश्वामित्रस्य वै जन्म सोमसूर्याग्नितेजसः   ॥13-004-060॥</td></tr>
<tr><td>यत्र यत्र च संदेहो भूयस्ते राजसत्तम। <br>तत्र तत्र च मां ब्रूहि च्छेत्तास्मि तव संशयान्   ॥13-004-061॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>आरामाणां तडागानां यत्फलं कुरुनन्दन। <br>तदहं श्रोतुमिच्छामि त्वत्तोऽद्य भरतर्षभ   ॥13-099-001॥</td></tr>
<tr><td> भीष्म उवाच। <br>सुप्रदर्शा वनवती चित्रधातुविभूषिता। <br>उपेता सर्वबीजैश्च श्रेष्ठा भूमिरिहोच्यते   ॥13-099-002॥</td></tr>
<tr><td>तस्याः क्षेत्रविशेषं च तडागानां निवेशनम्। <br>औदकानि च सर्वाणि प्रवक्ष्याम्यनुपूर्वशः   ॥13-099-003॥</td></tr>
<tr><td>तडागानां च वक्ष्यामि कृतानां चापि ये गुणाः। <br>त्रिषु लोकेषु सर्वत्र पूजितो यस्तडागवान्   ॥13-099-004॥</td></tr>
<tr><td>अथ वा मित्रसदनं मैत्रं मित्रविवर्धनम्। <br>कीर्तिसंजननं श्रेष्ठं तडागानां निवेशनम्   ॥13-099-005॥</td></tr>
<tr><td>धर्मस्यार्थस्य कामस्य फलमाहुर्मनीषिणः। <br>तडागं सुकृतं देशे क्षेत्रमेव महाश्रयम्   ॥13-099-006॥</td></tr>
<tr><td>चतुर्विधानां भूतानां तडागमुपलक्षयेत्। <br>तडागानि च सर्वाणि दिशन्ति श्रियमुत्तमाम्   ॥13-099-007॥</td></tr>
<tr><td>देवा मनुष्या गन्धर्वाः पितरोरगराक्षसाः। <br>स्थावराणि च भूतानि संश्रयन्ति जलाशयम्   ॥13-099-008॥</td></tr>
<tr><td>तस्मात्तांस्ते प्रवक्ष्यामि तडागे ये गुणाः स्मृताः। <br>या च तत्र फलावाप्तिरृषिभिः समुदाहृता   ॥13-099-009॥</td></tr>
<tr><td>वर्षमात्रे तडागे तु सलिलं यस्य तिष्ठति। <br>अग्निहोत्रफलं तस्य फलमाहुर्मनीषिणः   ॥13-099-010॥</td></tr>
<tr><td>शरत्काले तु सलिलं तडागे यस्य तिष्ठति। <br>गोसहस्रस्य स प्रेत्य लभते फलमुत्तमम्   ॥13-099-011॥</td></tr>
<tr><td>हेमन्तकाले सलिलं तडागे यस्य तिष्ठति। <br>स वै बहुसुवर्णस्य यज्ञस्य लभते फलम्   ॥13-099-012॥</td></tr>
<tr><td>यस्य वै शैशिरे काले तडागे सलिलं भवेत्। <br>अग्निष्टोमस्य यज्ञस्य फलमाहुर्मनीषिणः   ॥13-099-013॥</td></tr>
<tr><td>तडागं सुकृतं यस्य वसन्ते तु महाश्रयम्। <br>अतिरात्रस्य यज्ञस्य फलं स समुपाश्नुते   ॥13-099-014॥</td></tr>
<tr><td>निदाघकाले पानीयं तडागे यस्य तिष्ठति। <br>वाजपेयसमं तस्य फलं वै मुनयो विदुः   ॥13-099-015॥</td></tr>
<tr><td>स कुलं तारयेत्सर्वं यस्य खाते जलाशये। <br>गावः पिबन्ति पानीयं साधवश्च नराः सदा   ॥13-099-016॥</td></tr>
<tr><td>तडागे यस्य गावस्तु पिबन्ति तृषिता जलम्। <br>मृगपक्षिमनुष्याश्च सोऽश्वमेधफलं लभेत्   ॥13-099-017॥</td></tr>
<tr><td>यत्पिबन्ति जलं तत्र स्नायन्ते विश्रमन्ति च। <br>तडागदस्य तत्सर्वं प्रेत्यानन्त्याय कल्पते   ॥13-099-018॥</td></tr>
<tr><td>दुर्लभं सलिलं तात विशेषेण परत्र वै। <br>पानीयस्य प्रदानेन प्रीतिर्भवति शाश्वती   ॥13-099-019॥</td></tr>
<tr><td>तिलान्ददत पानीयं दीपान्ददत जाग्रत। <br>ज्ञातिभिः सह मोदध्वमेतत्प्रेतेषु दुर्लभम्   ॥13-099-020॥</td></tr>
<tr><td>सर्वदानैर्गुरुतरं सर्वदानैर्विशिष्यते। <br>पानीयं नरशार्दूल तस्माद्दातव्यमेव हि   ॥13-099-021॥</td></tr>
<tr><td>एवमेतत्तडागेषु कीर्तितं फलमुत्तमम्। <br>अत ऊर्ध्वं प्रवक्ष्यामि वृक्षाणामपि रोपणे   ॥13-099-022॥</td></tr>
<tr><td>स्थावराणां च भूतानां जातयः षट्प्रकीर्तिताः। <br>वृक्षगुल्मलतावल्ल्यस्त्वक्सारास्तृणजातयः   ॥13-099-023॥</td></tr>
<tr><td>एता जात्यस्तु वृक्षाणां तेषां रोपे गुणास्त्विमे। <br>कीर्तिश्च मानुषे लोके प्रेत्य चैव फलं शुभम्   ॥13-099-024॥</td></tr>
<tr><td>लभते नाम लोके च पितृभिश्च महीयते। <br>देवलोकगतस्यापि नाम तस्य न नश्यति   ॥13-099-025॥</td></tr>
<tr><td>अतीतानागते चोभे पितृवंशं च भारत। <br>तारयेद्वृक्षरोपी च तस्माद्वृक्षान्प्ररोपयेत्   ॥13-099-026॥</td></tr>
<tr><td>तस्य पुत्रा भवन्त्येते पादपा नात्र संशयः। <br>परलोकगतः स्वर्गं लोकांश्चाप्नोति सोऽव्ययान्   ॥13-099-027॥</td></tr>
<tr><td>पुष्पैः सुरगणान्वृक्षाः फलैश्चापि तथा पितॄन्। <br>छायया चातिथींस्तात पूजयन्ति महीरुहाः   ॥13-099-028॥</td></tr>
<tr><td>किंनरोरगरक्षांसि देवगन्धर्वमानवाः। <br>तथा ऋषिगणाश्चैव संश्रयन्ति महीरुहान्   ॥13-099-029॥</td></tr>
<tr><td>पुष्पिताः फलवन्तश्च तर्पयन्तीह मानवान्। <br>वृक्षदं पुत्रवद्वृक्षास्तारयन्ति परत्र च   ॥13-099-030॥</td></tr>
<tr><td>तस्मात्तडागे वृक्षा वै रोप्याः श्रेयोर्थिना सदा। <br>पुत्रवत्परिपाल्याश्च पुत्रास्ते धर्मतः स्मृताः   ॥13-099-031॥</td></tr>
<tr><td>तडागकृद्वृक्षरोपी इष्टयज्ञश्च यो द्विजः। <br>एते स्वर्गे महीयन्ते ये चान्ये सत्यवादिनः   ॥13-099-032॥</td></tr>
<tr><td>तस्मात्तडागं कुर्वीत आरामांश्चैव रोपयेत्। <br>यजेच्च विविधैर्यज्ञैः सत्यं च सततं वदेत्   ॥13-099-033॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>कार्यते यच्च क्रियते सच्चासच्च कृतं ततः। <br>तत्राश्वसीत सत्कृत्वा असत्कृत्वा न विश्वसेत्   ॥13-150-001॥</td></tr>
<tr><td>काल एवात्र कालेन निग्रहानुग्रहौ ददत्। <br>बुद्धिमाविश्य भूतानां धर्मार्थेषु प्रवर्तते   ॥13-150-002॥</td></tr>
<tr><td>यदा त्वस्य भवेद्बुद्धिर्धर्म्या चार्थप्रदर्शिनी। <br>तदाश्वसीत धर्मात्मादृढबुद्धिर्न विश्वसेत्   ॥13-150-003॥</td></tr>
<tr><td>एतावन्मात्रमेतद्धि भूतानां प्राज्ञलक्षणम्। <br>कालयुक्तोऽप्युभयविच्छेषमर्थं समाचरेत्   ॥13-150-004॥</td></tr>
<tr><td>यथा ह्युपस्थितैश्वर्याः पूजयन्ते नरा नरान्। <br>एवमेवात्मनात्मानं पूजयन्तीह धार्मिकाः   ॥13-150-005॥</td></tr>
<tr><td>न ह्यधर्मतया धर्मं दद्यात्कालः कथंचन। <br>तस्माद्विशुद्धमात्मानं जानीयाद्धर्मचारिणम्   ॥13-150-006॥</td></tr>
<tr><td>स्प्रष्टुमप्यसमर्थो हि ज्वलन्तमिव पावकम्। <br>अधर्मः सततो धर्मं कालेन परिरक्षितम्   ॥13-150-007॥</td></tr>
<tr><td>कार्यावेतौ हि कालेन धर्मो हि विजयावहः। <br>त्रयाणामपि लोकानामालोककरणो भवेत्   ॥13-150-008॥</td></tr>
<tr><td>तत्र कश्चिन्नयेत्प्राज्ञो गृहीत्वैव करे नरम्। <br>उह्यमानः स धर्मेण धर्मे बहुभयच्छले   ॥13-150-009॥</td></tr>
</table>
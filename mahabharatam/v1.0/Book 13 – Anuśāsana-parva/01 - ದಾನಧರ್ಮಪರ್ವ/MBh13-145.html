<table border = "1"><tr><td>Verse</td></tr>
<tr><td> युधिष्ठिर उवाच। <br>दुर्वाससः प्रसादात्ते यत्तदा मधुसूदन। <br>अवाप्तमिह विज्ञानं तन्मे व्याख्यातुमर्हसि   ॥13-145-001॥</td></tr>
<tr><td>महाभाग्यं च यत्तस्य नामानि च महात्मनः। <br>तत्त्वतो ज्ञातुमिच्छामि सर्वं मतिमतां वर   ॥13-145-002॥</td></tr>
<tr><td> वासुदेव उवाच। <br>हन्त ते कथयिष्यामि नमस्कृत्वा कपर्दिने। <br>यदवाप्तं महाराज श्रेयो यच्चार्जितं यशः   ॥13-145-003॥</td></tr>
<tr><td>प्रयतः प्रातरुत्थाय यदधीये विशां पते। <br>प्राञ्जलिः शतरुद्रीयं तन्मे निगदतः शृणु   ॥13-145-004॥</td></tr>
<tr><td>प्रजापतिस्तत्ससृजे तपसोऽन्ते महातपाः। <br>शंकरस्त्वसृजत्तात प्रजाः स्थावरजङ्गमाः   ॥13-145-005॥</td></tr>
<tr><td>नास्ति किंचित्परं भूतं महादेवाद्विशां पते। <br>इह त्रिष्वपि लोकेषु भूतानां प्रभवो हि सः   ॥13-145-006॥</td></tr>
<tr><td>न चैवोत्सहते स्थातुं कश्चिदग्रे महात्मनः। <br>न हि भूतं समं तेन त्रिषु लोकेषु विद्यते   ॥13-145-007॥</td></tr>
<tr><td>गन्धेनापि हि संग्रामे तस्य क्रुद्धस्य शत्रवः। <br>विसंज्ञा हतभूयिष्ठा वेपन्ति च पतन्ति च   ॥13-145-008॥</td></tr>
<tr><td>घोरं च निनदं तस्य पर्जन्यनिनदोपमम्। <br>श्रुत्वा विदीर्येद्धृदयं देवानामपि संयुगे   ॥13-145-009॥</td></tr>
<tr><td>यांश्च घोरेण रूपेण पश्येत्क्रुद्धः पिनाकधृक्। <br>न सुरा नासुरा लोके न गन्धर्वा न पन्नगाः। <br>कुपिते सुखमेधन्ते तस्मिन्नपि गुहागताः   ॥13-145-010॥</td></tr>
<tr><td>प्रजापतेश्च दक्षस्य यजतो वितते क्रतौ। <br>विव्याध कुपितो यज्ञं निर्भयस्तु भवस्तदा। <br>धनुषा बाणमुत्सृज्य सघोषं विननाद च   ॥13-145-011॥</td></tr>
<tr><td>ते न शर्म कुतः शान्तिं विषादं लेभिरे सुराः। <br>विद्रुते सहसा यज्ञे कुपिते च महेश्वरे   ॥13-145-012॥</td></tr>
<tr><td>तेन ज्यातलघोषेण सर्वे लोकाः समाकुलाः। <br>बभूवुरवशाः पार्थ विषेदुश्च सुरासुराः   ॥13-145-013॥</td></tr>
<tr><td>आपश्चुक्षुभिरे चैव चकम्पे च वसुंधरा। <br>व्यद्रवन्गिरयश्चापि द्यौः पफाल च सर्वशः   ॥13-145-014॥</td></tr>
<tr><td>अन्धेन तमसा लोकाः प्रावृता न चकाशिरे। <br>प्रनष्टा ज्योतिषां भाश्च सह सूर्येण भारत   ॥13-145-015॥</td></tr>
<tr><td>भृशं भीतास्ततः शान्तिं चक्रुः स्वस्त्ययनानि च। <br>ऋषयः सर्वभूतानामात्मनश्च हितैषिणः   ॥13-145-016॥</td></tr>
<tr><td>ततः सोऽभ्यद्रवद्देवान्क्रुद्धो रौद्रपराक्रमः। <br>भगस्य नयने क्रुद्धः प्रहारेण व्यशातयत्   ॥13-145-017॥</td></tr>
<tr><td>पूषाणं चाभिदुद्राव परेण वपुषान्वितः। <br>पुरोडाशं भक्षयतो दशनान्वै व्यशातयत्   ॥13-145-018॥</td></tr>
<tr><td>ततः प्रणेमुर्देवास्ते वेपमानाः स्म शंकरम्। <br>पुनश्च संदधे रुद्रो दीप्तं सुनिशितं शरम्   ॥13-145-019॥</td></tr>
<tr><td>रुद्रस्य विक्रमं दृष्ट्वा भीता देवाः सहर्षिभिः। <br>ततः प्रसादयामासुः शर्वं ते विबुधोत्तमाः   ॥13-145-020॥</td></tr>
<tr><td>जेपुश्च शतरुद्रीयं देवाः कृत्वाञ्जलिं ततः। <br>संस्तूयमानस्त्रिदशैः प्रससाद महेश्वरः   ॥13-145-021॥</td></tr>
<tr><td>रुद्रस्य भागं यज्ञे च विशिष्टं ते त्वकल्पयन्। <br>भयेन त्रिदशा राजञ्शरणं च प्रपेदिरे   ॥13-145-022॥</td></tr>
<tr><td>तेन चैवातिकोपेन स यज्ञः संधितोऽभवत्। <br>यद्यच्चापि हतं तत्र तत्तथैव प्रदीयते   ॥13-145-023॥</td></tr>
<tr><td>असुराणां पुराण्यासंस्त्रीणि वीर्यवतां दिवि। <br>आयसं राजतं चैव सौवर्णमपरं तथा   ॥13-145-024॥</td></tr>
<tr><td>नाशकत्तानि मघवा भेत्तुं सर्वायुधैरपि। <br>अथ सर्वेऽमरा रुद्रं जग्मुः शरणमर्दिताः   ॥13-145-025॥</td></tr>
<tr><td>तत ऊचुर्महात्मानो देवाः सर्वे समागताः। <br>रुद्र रौद्रा भविष्यन्ति पशवः सर्वकर्मसु। <br>जहि दैत्यान्सह पुरैर्लोकांस्त्रायस्व मानद   ॥13-145-026॥</td></tr>
<tr><td>स तथोक्तस्तथेत्युक्त्वा विष्णुं कृत्वा शरोत्तमम्। <br>शल्यमग्निं तथा कृत्वा पुङ्खं वैवस्वतं यमम्। <br>वेदान्कृत्वा धनुः सर्वाञ्ज्यां च सावित्रिमुत्तमाम्   ॥13-145-027॥</td></tr>
<tr><td>देवान्रथवरं कृत्वा विनियुज्य च सर्वशः। <br>त्रिपर्वणा त्रिशल्येन तेन तानि बिभेद सः   ॥13-145-028॥</td></tr>
<tr><td>शरेणादित्यवर्णेन कालाग्निसमतेजसा। <br>तेऽसुराः सपुरास्तत्र दग्धा रुद्रेण भारत   ॥13-145-029॥</td></tr>
<tr><td>तं चैवाङ्कगतं दृष्ट्वा बालं पञ्चशिखं पुनः। <br>उमा जिज्ञासमाना वै कोऽयमित्यब्रवीत्तदा   ॥13-145-030॥</td></tr>
<tr><td>असूयतश्च शक्रस्य वज्रेण प्रहरिष्यतः। <br>सवज्रं स्तम्भयामास तं बाहुं परिघोपमम्   ॥13-145-031॥</td></tr>
<tr><td>न संबुबुधिरे चैनं देवास्तं भुवनेश्वरम्। <br>सप्रजापतयः सर्वे तस्मिन्मुमुहुरीश्वरे   ॥13-145-032॥</td></tr>
<tr><td>ततो ध्यात्वाथ भगवान्ब्रह्मा तममितौजसम्। <br>अयं श्रेष्ठ इति ज्ञात्वा ववन्दे तमुमापतिम्   ॥13-145-033॥</td></tr>
<tr><td>ततः प्रसादयामासुरुमां रुद्रं च ते सुराः। <br>बभूव स तदा बाहुर्बलहन्तुर्यथा पुरा   ॥13-145-034॥</td></tr>
<tr><td>स चापि ब्राह्मणो भूत्वा दुर्वासा नाम वीर्यवान्। <br>द्वारवत्यां मम गृहे चिरं कालमुपावसत्   ॥13-145-035॥</td></tr>
<tr><td>विप्रकारान्प्रयुङ्क्ते स्म सुबहून्मम वेश्मनि। <br>तानुदारतया चाहमक्षमं तस्य दुःसहम्   ॥13-145-036॥</td></tr>
<tr><td>स देवेन्द्रश्च वायुश्च सोऽश्विनौ स च विद्युतः। <br>स चन्द्रमाः स चेशानः स सूर्यो वरुणश्च सः   ॥13-145-037॥</td></tr>
<tr><td>स कालः सोऽन्तको मृत्युः स तमो रात्र्यहानि च। <br>मासार्धमासा ऋतवः संध्ये संवत्सरश्च सः   ॥13-145-038॥</td></tr>
<tr><td>स धाता स विधाता च विश्वकर्मा स सर्ववित्। <br>नक्षत्राणि दिशश्चैव प्रदिशोऽथ ग्रहास्तथा। <br>विश्वमूर्तिरमेयात्मा भगवानमितद्युतिः   ॥13-145-039॥</td></tr>
<tr><td>एकधा च द्विधा चैव बहुधा च स एव च। <br>शतधा सहस्रधा चैव तथा शतसहस्रधा   ॥13-145-040॥</td></tr>
<tr><td>ईदृशः स महादेवो भूयश्च भगवानतः। <br>न हि शक्या गुणा वक्तुमपि वर्षशतैरपि   ॥13-145-041॥</td></tr>
</table>
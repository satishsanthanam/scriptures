<table border = "1"><tr><td>Verse</td></tr>
<tr><td> युधिष्ठिर उवाच। <br>कर्मणां मे समस्तानां शुभानां भरतर्षभ। <br>फलानि महतां श्रेष्ठ प्रब्रूहि परिपृच्छतः   ॥13-007-001॥</td></tr>
<tr><td> भीष्म उवाच। <br>रहस्यं यदृषीणां तु तच्छृणुष्व युधिष्ठिर। <br>या गतिः प्राप्यते येन प्रेत्यभावे चिरेप्सिता   ॥13-007-002॥</td></tr>
<tr><td>येन येन शरीरेण यद्यत्कर्म करोति यः। <br>तेन तेन शरीरेण तत्तत्फलमुपाश्नुते   ॥13-007-003॥</td></tr>
<tr><td>यस्यां यस्यामवस्थायां यत्करोति शुभाशुभम्। <br>तस्यां तस्यामवस्थायां भुङ्क्ते जन्मनि जन्मनि   ॥13-007-004॥</td></tr>
<tr><td>न नश्यति कृतं कर्म सदा पञ्चेन्द्रियैरिह। <br>ते ह्यस्य साक्षिणो नित्यं षष्ठ आत्मा तथैव च   ॥13-007-005॥</td></tr>
<tr><td>चक्षुर्दद्यान्मनो दद्याद्वाचं दद्याच्च सूनृताम्। <br>अनुव्रजेदुपासीत स यज्ञः पञ्चदक्षिणः   ॥13-007-006॥</td></tr>
<tr><td>यो दद्यादपरिक्लिष्टमन्नमध्वनि वर्तते। <br>श्रान्तायादृष्टपूर्वाय तस्य पुण्यफलं महत्   ॥13-007-007॥</td></tr>
<tr><td>स्थण्डिले शयमानानां गृहाणि शयनानि च। <br>चीरवल्कलसंवीते वासांस्याभरणानि च   ॥13-007-008॥</td></tr>
<tr><td>वाहनासनयानानि योगात्मनि तपोधने। <br>अग्नीनुपशयानस्य राजपौरुषमुच्यते   ॥13-007-009॥</td></tr>
<tr><td>रसानां प्रतिसंहारे सौभाग्यमनुगच्छति। <br>आमिषप्रतिसंहारे पशून्पुत्रांश्च विन्दति   ॥13-007-010॥</td></tr>
<tr><td>अवाक्शिरास्तु यो लम्बेदुदवासं च यो वसेत्। <br>सततं चैकशायी यः स लभेतेप्सितां गतिम्   ॥13-007-011॥</td></tr>
<tr><td>पाद्यमासनमेवाथ दीपमन्नं प्रतिश्रयम्। <br>दद्यादतिथिपूजार्थं स यज्ञः पञ्चदक्षिणः   ॥13-007-012॥</td></tr>
<tr><td>वीरासनं वीरशय्यां वीरस्थानमुपासतः। <br>अक्षयास्तस्य वै लोकाः सर्वकामगमास्तथा   ॥13-007-013॥</td></tr>
<tr><td>धनं लभेत दानेन मौनेनाज्ञां विशां पते। <br>उपभोगांश्च तपसा ब्रह्मचर्येण जीवितम्   ॥13-007-014॥</td></tr>
<tr><td>रूपमैश्वर्यमारोग्यमहिंसाफलमश्नुते। <br>फलमूलाशिनां राज्यं स्वर्गः पर्णाशिनां तथा   ॥13-007-015॥</td></tr>
<tr><td>प्रायोपवेशनाद्राज्यं सर्वत्र सुखमुच्यते। <br>स्वर्गं सत्येन लभते दीक्षया कुलमुत्तमम्   ॥13-007-016॥</td></tr>
<tr><td>गवाढ्यः शाकदीक्षायां स्वर्गगामी तृणाशनः। <br>स्त्रियस्त्रिषवणं स्नात्वा वायुं पीत्वा क्रतुं लभेत्   ॥13-007-017॥</td></tr>
<tr><td>सलिलाशी भवेद्यश्च सदाग्निः संस्कृतो द्विजः। <br>मरुं साधयतो राज्यं नाकपृष्ठमनाशके   ॥13-007-018॥</td></tr>
<tr><td>उपवासं च दीक्षां च अभिषेकं च पार्थिव। <br>कृत्वा द्वादशवर्षाणि वीरस्थानाद्विशिष्यते   ॥13-007-019॥</td></tr>
<tr><td>अधीत्य सर्ववेदान्वै सद्यो दुःखात्प्रमुच्यते। <br>मानसं हि चरन्धर्मं स्वर्गलोकमवाप्नुयात्   ॥13-007-020॥</td></tr>
<tr><td>या दुस्त्यजा दुर्मतिभिर्या न जीर्यति जीर्यतः। <br>योऽसौ प्राणान्तिको रोगस्तां तृष्णां त्यजतः सुखम्   ॥13-007-021॥</td></tr>
<tr><td>यथा धेनुसहस्रेषु वत्सो विन्दति मातरम्। <br>एवं पूर्वकृतं कर्म कर्तारमनुगच्छति   ॥13-007-022॥</td></tr>
<tr><td>अचोद्यमानानि यथा पुष्पाणि च फलानि च। <br>स्वकालं नातिवर्तन्ते तथा कर्म पुराकृतम्   ॥13-007-023॥</td></tr>
<tr><td>जीर्यन्ति जीर्यतः केशा दन्ता जीर्यन्ति जीर्यतः। <br>चक्षुःश्रोत्रे च जीर्येते तृष्णैका तु न जीर्यते   ॥13-007-024॥</td></tr>
<tr><td>येन प्रीणाति पितरं तेन प्रीतः प्रजापतिः। <br>प्रीणाति मातरं येन पृथिवी तेन पूजिता। <br>येन प्रीणात्युपाध्यायं तेन स्याद्ब्रह्म पूजितम्   ॥13-007-025॥</td></tr>
<tr><td>सर्वे तस्यादृता धर्मा यस्यैते त्रय आदृताः। <br>अनादृतास्तु यस्यैते सर्वास्तस्याफलाः क्रियाः   ॥13-007-026॥</td></tr>
<tr><td> वैशंपायन उवाच। <br>भीष्मस्य तद्वचः श्रुत्वा विस्मिताः कुरुपुंगवाः। <br>आसन्प्रहृष्टमनसः प्रीतिमन्तोऽभवंस्तदा   ॥13-007-027॥</td></tr>
<tr><td>यन्मन्त्रे भवति वृथा प्रयुज्यमाने; यत्सोमे भवति वृथाभिषूयमाणे। <br>यच्चाग्नौ भवति वृथाभिहूयमाने; तत्सर्वं भवति वृथाभिधीयमाने   ॥13-007-028॥</td></tr>
<tr><td>इत्येतदृषिणा प्रोक्तमुक्तवानस्मि यद्विभो। <br>शुभाशुभफलप्राप्तौ किमतः श्रोतुमिच्छसि   ॥13-007-029॥</td></tr>
</table>
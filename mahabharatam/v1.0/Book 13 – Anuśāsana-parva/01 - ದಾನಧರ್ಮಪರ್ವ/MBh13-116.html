<table border = "1"><tr><td>Verse</td></tr>
<tr><td> युधिष्ठिर उवाच। <br>अहिंसा परमो धर्म इत्युक्तं बहुशस्त्वया। <br>श्राद्धेषु च भवानाह पितॄनामिषकाङ्क्षिणः   ॥13-116-001॥</td></tr>
<tr><td>मांसैर्बहुविधैः प्रोक्तस्त्वया श्राद्धविधिः पुरा। <br>अहत्वा च कुतो मांसमेवमेतद्विरुध्यते   ॥13-116-002॥</td></tr>
<tr><td>जातो नः संशयो धर्मे मांसस्य परिवर्जने। <br>दोषो भक्षयतः कः स्यात्कश्चाभक्षयतो गुणः   ॥13-116-003॥</td></tr>
<tr><td>हत्वा भक्षयतो वापि परेणोपहृतस्य वा। <br>हन्याद्वा यः परस्यार्थे क्रीत्वा वा भक्षयेन्नरः   ॥13-116-004॥</td></tr>
<tr><td>एतदिच्छामि तत्त्वेन कथ्यमानं त्वयानघ। <br>निश्चयेन चिकीर्षामि धर्ममेतं सनातनम्   ॥13-116-005॥</td></tr>
<tr><td>कथमायुरवाप्नोति कथं भवति सत्त्ववान्। <br>कथमव्यङ्गतामेति लक्षण्यो जायते कथम्   ॥13-116-006॥</td></tr>
<tr><td> भीष्म उवाच। <br>मांसस्य भक्षणे राजन्योऽधर्मः कुरुपुंगव। <br>तं मे शृणु यथातत्त्वं यश्चास्य विधिरुत्तमः   ॥13-116-007॥</td></tr>
<tr><td>रूपमव्यङ्गतामायुर्बुद्धिं सत्त्वं बलं स्मृतिम्। <br>प्राप्तुकामैर्नरैर्हिंसा वर्जिता वै कृतात्मभिः   ॥13-116-008॥</td></tr>
<tr><td>ऋषीणामत्र संवादो बहुशः कुरुपुंगव। <br>बभूव तेषां तु मतं यत्तच्छृणु युधिष्ठिर   ॥13-116-009॥</td></tr>
<tr><td>यो यजेताश्वमेधेन मासि मासि यतव्रतः। <br>वर्जयेन्मधु मांसं च सममेतद्युधिष्ठिर   ॥13-116-010॥</td></tr>
<tr><td>सप्तर्षयो वालखिल्यास्तथैव च मरीचिपाः। <br>अमांसभक्षणं राजन्प्रशंसन्ति मनीषिणः   ॥13-116-011॥</td></tr>
<tr><td>न भक्षयति यो मांसं न हन्यान्न च घातयेत्। <br>तं मित्रं सर्वभूतानां मनुः स्वायंभुवोऽब्रवीत्   ॥13-116-012॥</td></tr>
<tr><td>अधृष्यः सर्वभूतानां विश्वास्यः सर्वजन्तुषु। <br>साधूनां संमतो नित्यं भवेन्मांसस्य वर्जनात्   ॥13-116-013॥</td></tr>
<tr><td>स्वमांसं परमांसेन यो वर्धयितुमिच्छति। <br>नारदः प्राह धर्मात्मा नियतं सोऽवसीदति   ॥13-116-014॥</td></tr>
<tr><td>ददाति यजते चापि तपस्वी च भवत्यपि। <br>मधुमांसनिवृत्त्येति प्राहैवं स बृहस्पतिः   ॥13-116-015॥</td></tr>
<tr><td>मासि मास्यश्वमेधेन यो यजेत शतं समाः। <br>न खादति च यो मांसं सममेतन्मतं मम   ॥13-116-016॥</td></tr>
<tr><td>सदा यजति सत्रेण सदा दानं प्रयच्छति। <br>सदा तपस्वी भवति मधुमांसस्य वर्जनात्   ॥13-116-017॥</td></tr>
<tr><td>सर्वे वेदा न तत्कुर्युः सर्वयज्ञाश्च भारत। <br>यो भक्षयित्वा मांसानि पश्चादपि निवर्तते   ॥13-116-018॥</td></tr>
<tr><td>दुष्करं हि रसज्ञेन मांसस्य परिवर्जनम्। <br>चर्तुं व्रतमिदं श्रेष्ठं सर्वप्राण्यभयप्रदम्   ॥13-116-019॥</td></tr>
<tr><td>सर्वभूतेषु यो विद्वान्ददात्यभयदक्षिणाम्। <br>दाता भवति लोके स प्राणानां नात्र संशयः   ॥13-116-020॥</td></tr>
<tr><td>एवं वै परमं धर्मं प्रशंसन्ति मनीषिणः। <br>प्राणा यथात्मनोऽभीष्टा भूतानामपि ते तथा   ॥13-116-021॥</td></tr>
<tr><td>आत्मौपम्येन गन्तव्यं बुद्धिमद्भिर्महात्मभिः। <br>मृत्युतो भयमस्तीति विदुषां भूतिमिच्छताम्   ॥13-116-022॥</td></tr>
<tr><td>किं पुनर्हन्यमानानां तरसा जीवितार्थिनाम्। <br>अरोगाणामपापानां पापैर्मांसोपजीविभिः   ॥13-116-023॥</td></tr>
<tr><td>तस्माद्विद्धि महाराज मांसस्य परिवर्जनम्। <br>धर्मस्यायतनं श्रेष्ठं स्वर्गस्य च सुखस्य च   ॥13-116-024॥</td></tr>
<tr><td>अहिंसा परमो धर्मस्तथाहिंसा परं तपः। <br>अहिंसा परमं सत्यं ततो धर्मः प्रवर्तते   ॥13-116-025॥</td></tr>
<tr><td>न हि मांसं तृणात्काष्ठादुपलाद्वापि जायते। <br>हत्वा जन्तुं ततो मांसं तस्माद्दोषोऽस्य भक्षणे   ॥13-116-026॥</td></tr>
<tr><td>स्वाहास्वधामृतभुजो देवाः सत्यार्जवप्रियाः। <br>क्रव्यादान्राक्षसान्विद्धि जिह्मानृतपरायणान्   ॥13-116-027॥</td></tr>
<tr><td>कान्तारेष्वथ घोरेषु दुर्गेषु गहनेषु च। <br>रात्रावहनि संध्यासु चत्वरेषु सभासु च। <br>अमांसभक्षणे राजन्भयमन्ते न गच्छति   ॥13-116-028॥</td></tr>
<tr><td>यदि चेत्खादको न स्यान्न तदा घातको भवेत्। <br>घातकः खादकार्थाय तं घातयति वै नरः   ॥13-116-029॥</td></tr>
<tr><td>अभक्ष्यमेतदिति वा इति हिंसा निवर्तते। <br>खादकार्थमतो हिंसा मृगादीनां प्रवर्तते   ॥13-116-030॥</td></tr>
<tr><td>यस्माद्ग्रसति चैवायुर्हिंसकानां महाद्युते। <br>तस्माद्विवर्जयेन्मांसं य इच्छेद्भूतिमात्मनः   ॥13-116-031॥</td></tr>
<tr><td>त्रातारं नाधिगच्छन्ति रौद्राः प्राणिविहिंसकाः। <br>उद्वेजनीया भूतानां यथा व्यालमृगास्तथा   ॥13-116-032॥</td></tr>
<tr><td>लोभाद्वा बुद्धिमोहाद्वा बलवीर्यार्थमेव च। <br>संसर्गाद्वाथ पापानामधर्मरुचिता नृणाम्   ॥13-116-033॥</td></tr>
<tr><td>स्वमांसं परमांसेन यो वर्धयितुमिच्छति। <br>उद्विग्नवासे वसति यत्रतत्राभिजायते   ॥13-116-034॥</td></tr>
<tr><td>धन्यं यशस्यमायुष्यं स्वर्ग्यं स्वस्त्ययनं महत्। <br>मांसस्याभक्षणं प्राहुर्नियताः परमर्षयः   ॥13-116-035॥</td></tr>
<tr><td>इदं तु खलु कौन्तेय श्रुतमासीत्पुरा मया। <br>मार्कण्डेयस्य वदतो ये दोषा मांसभक्षणे   ॥13-116-036॥</td></tr>
<tr><td>यो हि खादति मांसानि प्राणिनां जीवितार्थिनाम्। <br>हतानां वा मृतानां वा यथा हन्ता तथैव सः   ॥13-116-037॥</td></tr>
<tr><td>धनेन क्रायको हन्ति खादकश्चोपभोगतः। <br>घातको वधबन्धाभ्यामित्येष त्रिविधो वधः   ॥13-116-038॥</td></tr>
<tr><td>अखादन्ननुमोदंश्च भावदोषेण मानवः। <br>योऽनुमन्येत हन्तव्यं सोऽपि दोषेण लिप्यते   ॥13-116-039॥</td></tr>
<tr><td>अधृष्यः सर्वभूतानामायुष्मान्नीरुजः सुखी। <br>भवत्यभक्षयन्मांसं दयावान्प्राणिनामिह   ॥13-116-040॥</td></tr>
<tr><td>हिरण्यदानैर्गोदानैर्भूमिदानैश्च सर्वशः। <br>मांसस्याभक्षणे धर्मो विशिष्टः स्यादिति श्रुतिः   ॥13-116-041॥</td></tr>
<tr><td>अप्रोक्षितं वृथामांसं विधिहीनं न भक्षयेत्। <br>भक्षयन्निरयं याति नरो नास्त्यत्र संशयः   ॥13-116-042॥</td></tr>
<tr><td>प्रोक्षिताभ्युक्षितं मांसं तथा ब्राह्मणकाम्यया। <br>अल्पदोषमिह ज्ञेयं विपरीते तु लिप्यते   ॥13-116-043॥</td></tr>
<tr><td>खादकस्य कृते जन्तुं यो हन्यात्पुरुषाधमः। <br>महादोषकरस्तत्र खादको न तु घातकः   ॥13-116-044॥</td></tr>
<tr><td>इज्यायज्ञश्रुतिकृतैर्यो मार्गैरबुधो जनः। <br>हन्याज्जन्तुं मांसगृद्ध्री स वै नरकभाङ्नरः   ॥13-116-045॥</td></tr>
<tr><td>भक्षयित्वा तु यो मांसं पश्चादपि निवर्तते। <br>तस्यापि सुमहान्धर्मो यः पापाद्विनिवर्तते   ॥13-116-046॥</td></tr>
<tr><td>आहर्ता चानुमन्ता च विशस्ता क्रयविक्रयी। <br>संस्कर्ता चोपभोक्ता च घातकाः सर्व एव ते   ॥13-116-047॥</td></tr>
<tr><td>इदमन्यत्तु वक्ष्यामि प्रमाणं विधिनिर्मितम्। <br>पुराणमृषिभिर्जुष्टं वेदेषु परिनिश्चितम्   ॥13-116-048॥</td></tr>
<tr><td>प्रवृत्तिलक्षणे धर्मे फलार्थिभिरभिद्रुते। <br>यथोक्तं राजशार्दूल न तु तन्मोक्षकाङ्क्षिणाम्   ॥13-116-049॥</td></tr>
<tr><td>हविर्यत्संस्कृतं मन्त्रैः प्रोक्षिताभ्युक्षितं शुचि। <br>वेदोक्तेन प्रमाणेन पितॄणां प्रक्रियासु च। <br>अतोऽन्यथा वृथामांसमभक्ष्यं मनुरब्रवीत्   ॥13-116-050॥</td></tr>
<tr><td>अस्वर्ग्यमयशस्यं च रक्षोवद्भरतर्षभ। <br>विधिना हि नराः पूर्वं मांसं राजन्नभक्षयन्   ॥13-116-051॥</td></tr>
<tr><td>य इच्छेत्पुरुषोऽत्यन्तमात्मानं निरुपद्रवम्। <br>स वर्जयेत मांसानि प्राणिनामिह सर्वशः   ॥13-116-052॥</td></tr>
<tr><td>श्रूयते हि पुराकल्पे नृणां व्रीहिमयः पशुः। <br>येनायजन्त यज्वानः पुण्यलोकपरायणाः   ॥13-116-053॥</td></tr>
<tr><td>ऋषिभिः संशयं पृष्टो वसुश्चेदिपतिः पुरा। <br>अभक्ष्यमिति मांसं स प्राह भक्ष्यमिति प्रभो   ॥13-116-054॥</td></tr>
<tr><td>आकाशान्मेदिनीं प्राप्तस्ततः स पृथिवीपतिः। <br>एतदेव पुनश्चोक्त्वा विवेश धरणीतलम्   ॥13-116-055॥</td></tr>
<tr><td>प्रजानां हितकामेन त्वगस्त्येन महात्मना। <br>आरण्याः सर्वदैवत्याः प्रोक्षितास्तपसा मृगाः   ॥13-116-056॥</td></tr>
<tr><td>क्रिया ह्येवं न हीयन्ते पितृदैवतसंश्रिताः। <br>प्रीयन्ते पितरश्चैव न्यायतो मांसतर्पिताः   ॥13-116-057॥</td></tr>
<tr><td>इदं तु शृणु राजेन्द्र कीर्त्यमानं मयानघ। <br>अभक्षणे सर्वसुखं मांसस्य मनुजाधिप   ॥13-116-058॥</td></tr>
<tr><td>यस्तु वर्षशतं पूर्णं तपस्तप्येत्सुदारुणम्। <br>यश्चैकं वर्जयेन्मांसं सममेतन्मतं मम   ॥13-116-059॥</td></tr>
<tr><td>कौमुदे तु विशेषेण शुक्लपक्षे नराधिप। <br>वर्जयेत्सर्वमांसानि धर्मो ह्यत्र विधीयते   ॥13-116-060॥</td></tr>
<tr><td>चतुरो वार्षिकान्मासान्यो मांसं परिवर्जयेत्। <br>चत्वारि भद्राण्याप्नोति कीर्तिमायुर्यशो बलम्   ॥13-116-061॥</td></tr>
<tr><td>अथ वा मासमप्येकं सर्वमांसान्यभक्षयन्। <br>अतीत्य सर्वदुःखानि सुखी जीवेन्निरामयः   ॥13-116-062॥</td></tr>
<tr><td>ये वर्जयन्ति मांसानि मासशः पक्षशोऽपि वा। <br>तेषां हिंसानिवृत्तानां ब्रह्मलोको विधीयते   ॥13-116-063॥</td></tr>
<tr><td>मांसं तु कौमुदं पक्षं वर्जितं पार्थ राजभिः। <br>सर्वभूतात्मभूतैस्तैर्विज्ञातार्थपरावरैः   ॥13-116-064॥</td></tr>
<tr><td>नाभागेनाम्बरीषेण गयेन च महात्मना। <br>आयुषा चानरण्येन दिलीपरघुपूरुभिः   ॥13-116-065॥</td></tr>
<tr><td>कार्तवीर्यानिरुद्धाभ्यां नहुषेण ययातिना। <br>नृगेण विष्वगश्वेन तथैव शशबिन्दुना। <br>युवनाश्वेन च तथा शिबिनौशीनरेण च   ॥13-116-066॥</td></tr>
<tr><td>श्येनचित्रेण राजेन्द्र सोमकेन वृकेण च। <br>रैवतेन रन्तिदेवेन वसुना सृञ्जयेन च   ॥13-116-067॥</td></tr>
<tr><td>दुःषन्तेन करूषेण रामालर्कनलैस्तथा। <br>विरूपाश्वेन निमिना जनकेन च धीमता   ॥13-116-068॥</td></tr>
<tr><td>सिलेन पृथुना चैव वीरसेनेन चैव ह। <br>इक्ष्वाकुणा शंभुना च श्वेतेन सगरेण च   ॥13-116-069॥</td></tr>
<tr><td>एतैश्चान्यैश्च राजेन्द्र पुरा मांसं न भक्षितम्। <br>शारदं कौमुदं मासं ततस्ते स्वर्गमाप्नुवन्   ॥13-116-070॥</td></tr>
<tr><td>ब्रह्मलोके च तिष्ठन्ति ज्वलमानाः श्रियान्विताः। <br>उपास्यमाना गन्धर्वैः स्त्रीसहस्रसमन्विताः   ॥13-116-071॥</td></tr>
<tr><td>तदेतदुत्तमं धर्ममहिंसालक्षणं शुभम्। <br>ये चरन्ति महात्मानो नाकपृष्ठे वसन्ति ते   ॥13-116-072॥</td></tr>
<tr><td>मधु मांसं च ये नित्यं वर्जयन्तीह धार्मिकाः। <br>जन्मप्रभृति मद्यं च सर्वे ते मुनयः स्मृताः। <br>विशिष्टतां ज्ञातिषु च लभन्ते नात्र संशयः   ॥13-116-073॥</td></tr>
<tr><td>आपन्नश्चापदो मुच्येद्बद्धो मुच्येत बन्धनात्। <br>मुच्येत्तथातुरो रोगाद्दुःखान्मुच्येत दुःखितः   ॥13-116-074॥</td></tr>
<tr><td>तिर्यग्योनिं न गच्छेत रूपवांश्च भवेन्नरः। <br>बुद्धिमान्वै कुरुश्रेष्ठ प्राप्नुयाच्च महद्यशः   ॥13-116-075॥</td></tr>
<tr><td>एतत्ते कथितं राजन्मांसस्य परिवर्जने। <br>प्रवृत्तौ च निवृत्तौ च विधानमृषिनिर्मितम्   ॥13-116-076॥</td></tr>
</table>
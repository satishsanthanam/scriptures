<table border = "1"><tr><td>Verse</td></tr>
<tr><td> युधिष्ठिर उवाच। <br>श्राद्धकाले च दैवे च धर्मे चापि पितामह। <br>इच्छामीह त्वयाख्यातं विहितं यत्सुरर्षिभिः   ॥13-024-001॥</td></tr>
<tr><td> भीष्म उवाच। <br>दैवं पूर्वाह्णिके कुर्यादपराह्णे तु पैतृकम्। <br>मङ्गलाचारसंपन्नः कृतशौचः प्रयत्नवान्   ॥13-024-002॥</td></tr>
<tr><td>मनुष्याणां तु मध्याह्ने प्रदद्यादुपपत्तितः। <br>कालहीनं तु यद्दानं तं भागं रक्षसां विदुः   ॥13-024-003॥</td></tr>
<tr><td>लङ्घितं चावलीढं च कलिपूर्वं च यत्कृतम्। <br>रजस्वलाभिर्दृष्टं च तं भागं रक्षसां विदुः   ॥13-024-004॥</td></tr>
<tr><td>अवघुष्टं च यद्भुक्तमव्रतेन च भारत। <br>परामृष्टं शुना चैव तं भागं रक्षसां विदुः   ॥13-024-005॥</td></tr>
<tr><td>केशकीटावपतितं क्षुतं श्वभिरवेक्षितम्। <br>रुदितं चावधूतं च तं भागं रक्षसां विदुः   ॥13-024-006॥</td></tr>
<tr><td>निरोंकारेण यद्भुक्तं सशस्त्रेण च भारत। <br>दुरात्मना च यद्भुक्तं तं भागं रक्षसां विदुः   ॥13-024-007॥</td></tr>
<tr><td>परोच्छिष्टं च यद्भुक्तं परिभुक्तं च यद्भवेत्। <br>दैवे पित्र्ये च सततं तं भागं रक्षसां विदुः   ॥13-024-008॥</td></tr>
<tr><td>गर्हितं निन्दितं चैव परिविष्टं समन्युना। <br>दैवं वाप्यथ वा पैत्र्यं तं भागं रक्षसां विदुः   ॥13-024-009॥</td></tr>
<tr><td>मन्त्रहीनं क्रियाहीनं यच्छ्राद्धं परिविष्यते। <br>त्रिभिर्वर्णैर्नरश्रेष्ठ तं भागं रक्षसां विदुः   ॥13-024-010॥</td></tr>
<tr><td>आज्याहुतिं विना चैव यत्किंचित्परिविष्यते। <br>दुराचारैश्च यद्भुक्तं तं भागं रक्षसां विदुः   ॥13-024-011॥</td></tr>
<tr><td>ये भागा रक्षसां प्रोक्तास्त उक्ता भरतर्षभ। <br>अत ऊर्ध्वं विसर्गस्य परीक्षां ब्राह्मणे शृणु   ॥13-024-012॥</td></tr>
<tr><td>यावन्तः पतिता विप्रा जडोन्मत्तास्तथैव च। <br>दैवे वाप्यथ वा पित्र्ये राजन्नार्हन्ति केतनम्   ॥13-024-013॥</td></tr>
<tr><td>श्वित्री कुष्ठी च क्लीबश्च तथा यक्ष्महतश्च यः। <br>अपस्मारी च यश्चान्धो राजन्नार्हन्ति सत्कृतिम्   ॥13-024-014॥</td></tr>
<tr><td>चिकित्सका देवलका वृथानियमधारिणः। <br>सोमविक्रयिणश्चैव श्राद्धे नार्हन्ति केतनम्   ॥13-024-015॥</td></tr>
<tr><td>गायना नर्तकाश्चैव प्लवका वादकास्तथा। <br>कथका योधकाश्चैव राजन्नार्हन्ति केतनम्   ॥13-024-016॥</td></tr>
<tr><td>होतारो वृषलानां च वृषलाध्यापकास्तथा। <br>तथा वृषलशिष्याश्च राजन्नार्हन्ति केतनम्   ॥13-024-017॥</td></tr>
<tr><td>अनुयोक्ता च यो विप्रो अनुयुक्तश्च भारत। <br>नार्हतस्तावपि श्राद्धं ब्रह्मविक्रयिणौ हि तौ   ॥13-024-018॥</td></tr>
<tr><td>अग्रणीर्यः कृतः पूर्वं वर्णावरपरिग्रहः। <br>ब्राह्मणः सर्वविद्योऽपि राजन्नार्हति केतनम्   ॥13-024-019॥</td></tr>
<tr><td>अनग्नयश्च ये विप्रा मृतनिर्यातकाश्च ये। <br>स्तेनाश्च पतिताश्चैव राजन्नार्हन्ति केतनम्   ॥13-024-020॥</td></tr>
<tr><td>अपरिज्ञातपूर्वाश्च गणपूर्वाश्च भारत। <br>पुत्रिकापूर्वपुत्राश्च श्राद्धे नार्हन्ति केतनम्   ॥13-024-021॥</td></tr>
<tr><td>ऋणकर्ता च यो राजन्यश्च वार्धुषिको द्विजः। <br>प्राणिविक्रयवृत्तिश्च राजन्नार्हन्ति केतनम्   ॥13-024-022॥</td></tr>
<tr><td>स्त्रीपूर्वाः काण्डपृष्ठाश्च यावन्तो भरतर्षभ। <br>अजपा ब्राह्मणाश्चैव श्राद्धे नार्हन्ति केतनम्   ॥13-024-023॥</td></tr>
<tr><td>श्राद्धे दैवे च निर्दिष्टा ब्राह्मणा भरतर्षभ। <br>दातुः प्रतिग्रहीतुश्च शृणुष्वानुग्रहं पुनः   ॥13-024-024॥</td></tr>
<tr><td>चीर्णव्रता गुणैर्युक्ता भवेयुर्येऽपि कर्षकाः। <br>सावित्रीज्ञाः क्रियावन्तस्ते राजन्केतनक्षमाः   ॥13-024-025॥</td></tr>
<tr><td>क्षात्रधर्मिणमप्याजौ केतयेत्कुलजं द्विजम्। <br>न त्वेव वणिजं तात श्राद्धेषु परिकल्पयेत्   ॥13-024-026॥</td></tr>
<tr><td>अग्निहोत्री च यो विप्रो ग्रामवासी च यो भवेत्। <br>अस्तेनश्चातिथिज्ञश्च स राजन्केतनक्षमः   ॥13-024-027॥</td></tr>
<tr><td>सावित्रीं जपते यस्तु त्रिकालं भरतर्षभ। <br>भिक्षावृत्तिः क्रियावांश्च स राजन्केतनक्षमः   ॥13-024-028॥</td></tr>
<tr><td>उदितास्तमितो यश्च तथैवास्तमितोदितः। <br>अहिंस्रश्चाल्पदोषश्च स राजन्केतनक्षमः   ॥13-024-029॥</td></tr>
<tr><td>अकल्कको ह्यतर्कश्च ब्राह्मणो भरतर्षभ। <br>ससंज्ञो भैक्ष्यवृत्तिश्च स राजन्केतनक्षमः   ॥13-024-030॥</td></tr>
<tr><td>अव्रती कितवः स्तेनः प्राणिविक्रय्यथो वणिक्। <br>पश्चाच्च पीतवान्सोमं स राजन्केतनक्षमः   ॥13-024-031॥</td></tr>
<tr><td>अर्जयित्वा धनं पूर्वं दारुणैः कृषिकर्मभिः। <br>भवेत्सर्वातिथिः पश्चात्स राजन्केतनक्षमः   ॥13-024-032॥</td></tr>
<tr><td>ब्रह्मविक्रयनिर्दिष्टं स्त्रिया यच्चार्जितं धनम्। <br>अदेयं पितृदेवेभ्यो यच्च क्लैब्यादुपार्जितम्   ॥13-024-033॥</td></tr>
<tr><td>क्रियमाणेऽपवर्गे तु यो द्विजो भरतर्षभ। <br>न व्याहरति यद्युक्तं तस्याधर्मो गवानृतम्   ॥13-024-034॥</td></tr>
<tr><td>श्राद्धस्य ब्राह्मणः कालः प्राप्तं दधि घृतं तथा। <br>सोमक्षयश्च मांसं च यदारण्यं युधिष्ठिर   ॥13-024-035॥</td></tr>
<tr><td>श्राद्धापवर्गे विप्रस्य स्वधा वै स्वदिता भवेत्। <br>क्षत्रियस्याप्यथो ब्रूयात्प्रीयन्तां पितरस्त्विति   ॥13-024-036॥</td></tr>
<tr><td>अपवर्गे तु वैश्यस्य श्राद्धकर्मणि भारत। <br>अक्षय्यमभिधातव्यं स्वस्ति शूद्रस्य भारत   ॥13-024-037॥</td></tr>
<tr><td>पुण्याहवाचनं दैवे ब्राह्मणस्य विधीयते। <br>एतदेव निरोंकारं क्षत्रियस्य विधीयते। <br>वैश्यस्य चैव वक्तव्यं प्रीयन्तां देवता इति   ॥13-024-038॥</td></tr>
<tr><td>कर्मणामानुपूर्वीं च विधिपूर्वकृतं शृणु। <br>जातकर्मादिकान्सर्वांस्त्रिषु वर्णेषु भारत। <br>ब्रह्मक्षत्रे हि मन्त्रोक्ता वैश्यस्य च युधिष्ठिर   ॥13-024-039॥</td></tr>
<tr><td>विप्रस्य रशना मौञ्जी मौर्वी राजन्यगामिनी। <br>बाल्वजीत्येव वैश्यस्य धर्म एष युधिष्ठिर   ॥13-024-040॥</td></tr>
<tr><td>दातुः प्रतिग्रहीतुश्च धर्माधर्माविमौ शृणु। <br>ब्राह्मणस्यानृतेऽधर्मः प्रोक्तः पातकसंज्ञितः। <br>चतुर्गुणः क्षत्रियस्य वैश्यस्याष्टगुणः स्मृतः   ॥13-024-041॥</td></tr>
<tr><td>नान्यत्र ब्राह्मणोऽश्नीयात्पूर्वं विप्रेण केतितः। <br>यवीयान्पशुहिंसायां तुल्यधर्मो भवेत्स हि   ॥13-024-042॥</td></tr>
<tr><td>अथ राजन्यवैश्याभ्यां यद्यश्नीयात्तु केतितः। <br>यवीयान्पशुहिंसायां भागार्धं समवाप्नुयात्   ॥13-024-043॥</td></tr>
<tr><td>दैवं वाप्यथ वा पित्र्यं योऽश्नीयाद्ब्राह्मणादिषु। <br>अस्नातो ब्राह्मणो राजंस्तस्याधर्मो गवानृतम्   ॥13-024-044॥</td></tr>
<tr><td>आशौचो ब्राह्मणो राजन्योऽश्नीयाद्ब्राह्मणादिषु। <br>ज्ञानपूर्वमथो लोभात्तस्याधर्मो गवानृतम्   ॥13-024-045॥</td></tr>
<tr><td>अन्नेनान्नं च यो लिप्सेत्कर्मार्थं चैव भारत। <br>आमन्त्रयति राजेन्द्र तस्याधर्मोऽनृतं स्मृतम्   ॥13-024-046॥</td></tr>
<tr><td>अवेदव्रतचारित्रास्त्रिभिर्वर्णैर्युधिष्ठिर। <br>मन्त्रवत्परिविष्यन्ते तेष्वधर्मो गवानृतम्   ॥13-024-047॥</td></tr>
<tr><td> युधिष्ठिर उवाच। <br>पित्र्यं वाप्यथ वा दैवं दीयते यत्पितामह। <br>एतदिच्छाम्यहं श्रोतुं दत्तं येषु महाफलम्   ॥13-024-048॥</td></tr>
<tr><td> भीष्म उवाच। <br>येषां दाराः प्रतीक्षन्ते सुवृष्टिमिव कर्षकाः। <br>उच्छेषपरिशेषं हि तान्भोजय युधिष्ठिर   ॥13-024-049॥</td></tr>
<tr><td>चारित्रनियता राजन्ये कृशाः कृशवृत्तयः। <br>अर्थिनश्चोपगच्छन्ति तेषु दत्तं महाफलम्   ॥13-024-050॥</td></tr>
<tr><td>तद्भक्तास्तद्गृहा राजंस्तद्धनास्तदपाश्रयाः। <br>अर्थिनश्च भवन्त्यर्थे तेषु दत्तं महाफलम्   ॥13-024-051॥</td></tr>
<tr><td>तस्करेभ्यः परेभ्यो वा ये भयार्ता युधिष्ठिर। <br>अर्थिनो भोक्तुमिच्छन्ति तेषु दत्तं महाफलम्   ॥13-024-052॥</td></tr>
<tr><td>अकल्ककस्य विप्रस्य भैक्षोत्करकृतात्मनः। <br>बटवो यस्य भिक्षन्ति तेभ्यो दत्तं महाफलम्   ॥13-024-053॥</td></tr>
<tr><td>हृतस्वा हृतदाराश्च ये विप्रा देशसंप्लवे। <br>अर्थार्थमभिगच्छन्ति तेभ्यो दत्तं महाफलम्   ॥13-024-054॥</td></tr>
<tr><td>व्रतिनो नियमस्थाश्च ये विप्राः श्रुतसंमताः। <br>तत्समाप्त्यर्थमिच्छन्ति तेषु दत्तं महाफलम्   ॥13-024-055॥</td></tr>
<tr><td>अव्युत्क्रान्ताश्च धर्मेषु पाषण्डसमयेषु च। <br>कृशप्राणाः कृशधनास्तेषु दत्तं महाफलम्   ॥13-024-056॥</td></tr>
<tr><td>कृतसर्वस्वहरणा निर्दोषाः प्रभविष्णुभिः। <br>स्पृहयन्ति च भुक्तान्नं तेषु दत्तं महाफलम्   ॥13-024-057॥</td></tr>
<tr><td>तपस्विनस्तपोनिष्ठास्तेषां भैक्षचराश्च ये। <br>अर्थिनः किंचिदिच्छन्ति तेषु दत्तं महाफलम्   ॥13-024-058॥</td></tr>
<tr><td>महाफलविधिर्दाने श्रुतस्ते भरतर्षभ। <br>निरयं येन गच्छन्ति स्वर्गं चैव हि तच्छृणु   ॥13-024-059॥</td></tr>
<tr><td>गुर्वर्थं वाभयार्थं वा वर्जयित्वा युधिष्ठिर। <br>येऽनृतं कथयन्ति स्म ते वै निरयगामिनः   ॥13-024-060॥</td></tr>
<tr><td>परदाराभिहर्तारः परदाराभिमर्शिनः। <br>परदारप्रयोक्तारस्ते वै निरयगामिनः   ॥13-024-061॥</td></tr>
<tr><td>ये परस्वापहर्तारः परस्वानां च नाशकाः। <br>सूचकाश्च परेषां ये ते वै निरयगामिनः   ॥13-024-062॥</td></tr>
<tr><td>प्रपाणां च सभानां च संक्रमाणां च भारत। <br>अगाराणां च भेत्तारो नरा निरयगामिनः   ॥13-024-063॥</td></tr>
<tr><td>अनाथां प्रमदां बालां वृद्धां भीतां तपस्विनीम्। <br>वञ्चयन्ति नरा ये च ते वै निरयगामिनः   ॥13-024-064॥</td></tr>
<tr><td>वृत्तिच्छेदं गृहच्छेदं दारच्छेदं च भारत। <br>मित्रच्छेदं तथाशायास्ते वै निरयगामिनः   ॥13-024-065॥</td></tr>
<tr><td>सूचकाः संधिभेत्तारः परवृत्त्युपजीवकाः। <br>अकृतज्ञाश्च मित्राणां ते वै निरयगामिनः   ॥13-024-066॥</td></tr>
<tr><td>पाषण्डा दूषकाश्चैव समयानां च दूषकाः। <br>ये प्रत्यवसिताश्चैव ते वै निरयगामिनः   ॥13-024-067॥</td></tr>
<tr><td>कृताशं कृतनिर्वेशं कृतभक्तं कृतश्रमम्। <br>भेदैर्ये व्यपकर्षन्ति ते वै निरयगामिनः   ॥13-024-068॥</td></tr>
<tr><td>पर्यश्नन्ति च ये दारानग्निभृत्यातिथींस्तथा। <br>उत्सन्नपितृदेवेज्यास्ते वै निरयगामिनः   ॥13-024-069॥</td></tr>
<tr><td>वेदविक्रयिणश्चैव वेदानां चैव दूषकाः। <br>वेदानां लेखकाश्चैव ते वै निरयगामिनः   ॥13-024-070॥</td></tr>
<tr><td>चातुराश्रम्यबाह्याश्च श्रुतिबाह्याश्च ये नराः। <br>विकर्मभिश्च जीवन्ति ते वै निरयगामिनः   ॥13-024-071॥</td></tr>
<tr><td>केशविक्रयिका राजन्विषविक्रयिकाश्च ये। <br>क्षीरविक्रयिकाश्चैव ते वै निरयगामिनः   ॥13-024-072॥</td></tr>
<tr><td>ब्राह्मणानां गवां चैव कन्यानां च युधिष्ठिर। <br>येऽन्तरं यान्ति कार्येषु ते वै निरयगामिनः   ॥13-024-073॥</td></tr>
<tr><td>शस्त्रविक्रयकाश्चैव कर्तारश्च युधिष्ठिर। <br>शल्यानां धनुषां चैव ते वै निरयगामिनः   ॥13-024-074॥</td></tr>
<tr><td>शल्यैर्वा शङ्कुभिर्वापि श्वभ्रैर्वा भरतर्षभ। <br>ये मार्गमनुरुन्धन्ति ते वै निरयगामिनः   ॥13-024-075॥</td></tr>
<tr><td>उपाध्यायांश्च भृत्यांश्च भक्तांश्च भरतर्षभ। <br>ये त्यजन्त्यसमर्थांस्तांस्ते वै निरयगामिनः   ॥13-024-076॥</td></tr>
<tr><td>अप्राप्तदमकाश्चैव नासानां वेधकास्तथा। <br>बन्धकाश्च पशूनां ये ते वै निरयगामिनः   ॥13-024-077॥</td></tr>
<tr><td>अगोप्तारश्छलद्रव्या बलिषड्भागतत्पराः। <br>समर्थाश्चाप्यदातारस्ते वै निरयगामिनः   ॥13-024-078॥</td></tr>
<tr><td>क्षान्तान्दान्तांस्तथा प्राज्ञान्दीर्घकालं सहोषितान्। <br>त्यजन्ति कृतकृत्या ये ते वै निरयगामिनः   ॥13-024-079॥</td></tr>
<tr><td>बालानामथ वृद्धानां दासानां चैव ये नराः। <br>अदत्त्वा भक्षयन्त्यग्रे ते वै निरयगामिनः   ॥13-024-080॥</td></tr>
<tr><td>एते पूर्वर्षिभिर्दृष्टाः प्रोक्ता निरयगामिनः। <br>भागिनः स्वर्गलोकस्य वक्ष्यामि भरतर्षभ   ॥13-024-081॥</td></tr>
<tr><td>सर्वेष्वेव तु कार्येषु दैवपूर्वेषु भारत। <br>हन्ति पुत्रान्पशून्कृत्स्नान्ब्राह्मणातिक्रमः कृतः   ॥13-024-082॥</td></tr>
<tr><td>दानेन तपसा चैव सत्येन च युधिष्ठिर। <br>ये धर्ममनुवर्तन्ते ते नराः स्वर्गगामिनः   ॥13-024-083॥</td></tr>
<tr><td>शुश्रूषाभिस्तपोभिश्च श्रुतमादाय भारत। <br>ये प्रतिग्रहनिःस्नेहास्ते नराः स्वर्गगामिनः   ॥13-024-084॥</td></tr>
<tr><td>भयात्पापात्तथाबाधाद्दारिद्र्याद्व्याधिधर्षणात्। <br>यत्कृते प्रतिमुच्यन्ते ते नराः स्वर्गगामिनः   ॥13-024-085॥</td></tr>
<tr><td>क्षमावन्तश्च धीराश्च धर्मकार्येषु चोत्थिताः। <br>मङ्गलाचारयुक्ताश्च ते नराः स्वर्गगामिनः   ॥13-024-086॥</td></tr>
<tr><td>निवृत्ता मधुमांसेभ्यः परदारेभ्य एव च। <br>निवृत्ताश्चैव मद्येभ्यस्ते नराः स्वर्गगामिनः   ॥13-024-087॥</td></tr>
<tr><td>आश्रमाणां च कर्तारः कुलानां चैव भारत। <br>देशानां नगराणां च ते नराः स्वर्गगामिनः   ॥13-024-088॥</td></tr>
<tr><td>वस्त्राभरणदातारो भक्षपानान्नदास्तथा। <br>कुटुम्बानां च दातारस्ते नराः स्वर्गगामिनः   ॥13-024-089॥</td></tr>
<tr><td>सर्वहिंसानिवृत्ताश्च नराः सर्वसहाश्च ये। <br>सर्वस्याश्रयभूताश्च ते नराः स्वर्गगामिनः   ॥13-024-090॥</td></tr>
<tr><td>मातरं पितरं चैव शुश्रूषन्ति जितेन्द्रियाः। <br>भ्रातॄणां चैव सस्नेहास्ते नराः स्वर्गगामिनः   ॥13-024-091॥</td></tr>
<tr><td>आढ्याश्च बलवन्तश्च यौवनस्थाश्च भारत। <br>ये वै जितेन्द्रिया धीरास्ते नराः स्वर्गगामिनः   ॥13-024-092॥</td></tr>
<tr><td>अपराद्धेषु सस्नेहा मृदवो मित्रवत्सलाः। <br>आराधनसुखाश्चापि ते नराः स्वर्गगामिनः   ॥13-024-093॥</td></tr>
<tr><td>सहस्रपरिवेष्टारस्तथैव च सहस्रदाः। <br>त्रातारश्च सहस्राणां पुरुषाः स्वर्गगामिनः   ॥13-024-094॥</td></tr>
<tr><td>सुवर्णस्य च दातारो गवां च भरतर्षभ। <br>यानानां वाहनानां च ते नराः स्वर्गगामिनः   ॥13-024-095॥</td></tr>
<tr><td>वैवाहिकानां कन्यानां प्रेष्याणां च युधिष्ठिर। <br>दातारो वाससां चैव ते नराः स्वर्गगामिनः   ॥13-024-096॥</td></tr>
<tr><td>विहारावसथोद्यानकूपारामसभाप्रदाः। <br>वप्राणां चैव कर्तारस्ते नराः स्वर्गगामिनः   ॥13-024-097॥</td></tr>
<tr><td>निवेशनानां क्षेत्राणां वसतीनां च भारत। <br>दातारः प्रार्थितानां च ते नराः स्वर्गगामिनः   ॥13-024-098॥</td></tr>
<tr><td>रसानामथ बीजानां धान्यानां च युधिष्ठिर। <br>स्वयमुत्पाद्य दातारः पुरुषाः स्वर्गगामिनः   ॥13-024-099॥</td></tr>
<tr><td>यस्मिन्कस्मिन्कुले जाता बहुपुत्राः शतायुषः। <br>सानुक्रोशा जितक्रोधाः पुरुषाः स्वर्गगामिनः   ॥13-024-100॥</td></tr>
<tr><td>एतदुक्तममुत्रार्थं दैवं पित्र्यं च भारत। <br>धर्माधर्मौ च दानस्य यथा पूर्वर्षिभिः कृतौ   ॥13-024-101॥</td></tr>
</table>
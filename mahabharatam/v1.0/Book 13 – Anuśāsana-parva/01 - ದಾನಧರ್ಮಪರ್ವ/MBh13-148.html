<table border = "1"><tr><td>Verse</td></tr>
<tr><td> युधिष्ठिर उवाच। <br>ये च धर्ममसूयन्ति ये चैनं पर्युपासते। <br>ब्रवीतु भगवानेतत्क्व ते गच्छन्ति तादृशाः   ॥13-148-001॥</td></tr>
<tr><td> भीष्म उवाच। <br>रजसा तमसा चैव समवस्तीर्णचेतसः। <br>नरकं प्रतिपद्यन्ते धर्मविद्वेषिणो नराः   ॥13-148-002॥</td></tr>
<tr><td>ये तु धर्मं महाराज सततं पर्युपासते। <br>सत्यार्जवपराः सन्तस्ते वै स्वर्गभुजो नराः   ॥13-148-003॥</td></tr>
<tr><td>धर्म एव रतिस्तेषामाचार्योपासनाद्भवेत्। <br>देवलोकं प्रपद्यन्ते ये धर्मं पर्युपासते   ॥13-148-004॥</td></tr>
<tr><td>मनुष्या यदि वा देवाः शरीरमुपताप्य वै। <br>धर्मिणः सुखमेधन्ते लोभद्वेषविवर्जिताः   ॥13-148-005॥</td></tr>
<tr><td>प्रथमं ब्रह्मणः पुत्रं धर्ममाहुर्मनीषिणः। <br>धर्मिणः पर्युपासन्ते फलं पक्वमिवाशयः   ॥13-148-006॥</td></tr>
<tr><td> युधिष्ठिर उवाच। <br>असतां कीदृशं रूपं साधवः किं च कुर्वते। <br>ब्रवीतु मे भवानेतत्सन्तोऽसन्तश्च कीदृशाः   ॥13-148-007॥</td></tr>
<tr><td> भीष्म उवाच। <br>दुराचाराश्च दुर्धर्षा दुर्मुखाश्चाप्यसाधवः। <br>साधवः शीलसंपन्नाः शिष्टाचारस्य लक्षणम्   ॥13-148-008॥</td></tr>
<tr><td>राजमार्गे गवां मध्ये गोष्ठमध्ये च धर्मिणः। <br>नोपसेवन्ति राजेन्द्र सर्गं मूत्रपुरीषयोः   ॥13-148-009॥</td></tr>
<tr><td>पञ्चानामशनं दत्त्वा शेषमश्नन्ति साधवः। <br>न जल्पन्ति च भुञ्जाना न निद्रान्त्यार्द्रपाणयः   ॥13-148-010॥</td></tr>
<tr><td>चित्रभानुमनड्वाहं देवं गोष्ठं चतुष्पथम्। <br>ब्राह्मणं धार्मिकं चैत्यं ते कुर्वन्ति प्रदक्षिणम्   ॥13-148-011॥</td></tr>
<tr><td>वृद्धानां भारतप्तानां स्त्रीणां बालातुरस्य च। <br>ब्राह्मणानां गवां राज्ञां पन्थानं ददते च ते   ॥13-148-012॥</td></tr>
<tr><td>अतिथीनां च सर्वेषां प्रेष्याणां स्वजनस्य च। <br>तथा शरणकामानां गोप्ता स्यात्स्वागतप्रदः   ॥13-148-013॥</td></tr>
<tr><td>सायं प्रातर्मनुष्याणामशनं देवनिर्मितम्। <br>नान्तरा भोजनं दृष्टमुपवासविधिर्हि सः   ॥13-148-014॥</td></tr>
<tr><td>होमकाले यथा वह्निः कालमेव प्रतीक्षते। <br>ऋतुकाले तथा नारी ऋतुमेव प्रतीक्षते। <br>न चान्यां गच्छते यस्तु ब्रह्मचर्यं हि तत्स्मृतम्   ॥13-148-015॥</td></tr>
<tr><td>अमृतं ब्राह्मणा गाव इत्येतत्त्रयमेकतः। <br>तस्माद्गोब्राह्मणं नित्यमर्चयेत यथाविधि   ॥13-148-016॥</td></tr>
<tr><td>यजुषा संस्कृतं मांसमुपभुञ्जन्न दुष्यति। <br>पृष्ठमांसं वृथामांसं पुत्रमांसं च तत्समम्   ॥13-148-017॥</td></tr>
<tr><td>स्वदेशे परदेशे वाप्यतिथिं नोपवासयेत्। <br>कर्म वै सफलं कृत्वा गुरूणां प्रतिपादयेत्   ॥13-148-018॥</td></tr>
<tr><td>गुरुभ्य आसनं देयमभिवाद्याभिपूज्य च। <br>गुरूनभ्यर्च्य वर्धन्ते आयुषा यशसा श्रिया   ॥13-148-019॥</td></tr>
<tr><td>वृद्धान्नातिवदेज्जातु न च संप्रेषयेदपि। <br>नासीनः स्यात्स्थितेष्वेवमायुरस्य न रिष्यते   ॥13-148-020॥</td></tr>
<tr><td>न नग्नामीक्षते नारीं न विद्वान्पुरुषानपि। <br>मैथुनं सततं गुप्तमाहारं च समाचरेत्   ॥13-148-021॥</td></tr>
<tr><td>तीर्थानां गुरवस्तीर्थं शुचीनां हृदयं शुचि। <br>दर्शनानां परं ज्ञानं संतोषः परमं सुखम्   ॥13-148-022॥</td></tr>
<tr><td>सायं प्रातश्च वृद्धानां शृणुयात्पुष्कला गिरः। <br>श्रुतमाप्नोति हि नरः सततं वृद्धसेवया   ॥13-148-023॥</td></tr>
<tr><td>स्वाध्याये भोजने चैव दक्षिणं पाणिमुद्धरेत्। <br>यच्छेद्वाङ्मनसी नित्यमिन्द्रियाणां च विभ्रमम्   ॥13-148-024॥</td></tr>
<tr><td>संस्कृतं पायसं नित्यं यवागूं कृसरं हविः। <br>अष्टकाः पितृदैवत्या वृद्धानामभिपूजनम्   ॥13-148-025॥</td></tr>
<tr><td>श्मश्रुकर्मणि मङ्गल्यं क्षुतानामभिनन्दनम्। <br>व्याधितानां च सर्वेषामायुषः प्रतिनन्दनम्   ॥13-148-026॥</td></tr>
<tr><td>न जातु त्वमिति ब्रूयादापन्नोऽपि महत्तरम्। <br>त्वंकारो वा वधो वेति विद्वत्सु न विशिष्यते। <br>अवराणां समानानां शिष्याणां च समाचरेत्   ॥13-148-027॥</td></tr>
<tr><td>पापमाचक्षते नित्यं हृदयं पापकर्मिणाम्। <br>ज्ञानपूर्वं विनश्यन्ति गूहमाना महाजने   ॥13-148-028॥</td></tr>
<tr><td>ज्ञानपूर्वं कृतं कर्म च्छादयन्ते ह्यसाधवः। <br>न मां मनुष्याः पश्यन्ति न मां पश्यन्ति देवताः। <br>पापेनाभिहतः पापः पापमेवाभिजायते   ॥13-148-029॥</td></tr>
<tr><td>यथा वार्धुषिको वृद्धिं देहभेदे प्रतीक्षते। <br>धर्मेणापिहितं पापं धर्ममेवाभिवर्धयेत्   ॥13-148-030॥</td></tr>
<tr><td>यथा लवणमम्भोभिराप्लुतं प्रविलीयते। <br>प्रायश्चित्तहतं पापं तथा सद्यः प्रणश्यति   ॥13-148-031॥</td></tr>
<tr><td>तस्मात्पापं न गूहेत गूहमानं विवर्धते। <br>कृत्वा तु साधुष्वाख्येयं ते तत्प्रशमयन्त्युत   ॥13-148-032॥</td></tr>
<tr><td>आशया संचितं द्रव्यं यत्काले नोपभुज्यते। <br>अन्ये चैतत्प्रपद्यन्ते वियोगे तस्य देहिनः   ॥13-148-033॥</td></tr>
<tr><td>मानसं सर्वभूतानां धर्ममाहुर्मनीषिणः। <br>तस्मात्सर्वाणि भूतानि धर्ममेव समासते   ॥13-148-034॥</td></tr>
<tr><td>एक एव चरेद्धर्मं न धर्मध्वजिको भवेत्। <br>धर्मवाणिजका ह्येते ये धर्ममुपभुञ्जते   ॥13-148-035॥</td></tr>
<tr><td>अर्चेद्देवानदम्भेन सेवेतामायया गुरून्। <br>निधिं निदध्यात्पारत्र्यं यात्रार्थं दानशब्दितम्   ॥13-148-036॥</td></tr>
</table>
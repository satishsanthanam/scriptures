<table border = "1"><tr><td>Verse</td></tr>
<tr><td> युधिष्ठिर उवाच। <br>ब्राह्मण्यं यदि दुष्प्रापं त्रिभिर्वर्णैर्नराधिप। <br>कथं प्राप्तं महाराज क्षत्रियेण महात्मना   ॥13-003-001॥</td></tr>
<tr><td>विश्वामित्रेण धर्मात्मन्ब्राह्मणत्वं नरर्षभ। <br>श्रोतुमिच्छामि तत्त्वेन तन्मे ब्रूहि पितामह   ॥13-003-002॥</td></tr>
<tr><td>तेन ह्यमितवीर्येण वसिष्ठस्य महात्मनः। <br>हतं पुत्रशतं सद्यस्तपसा प्रपितामह   ॥13-003-003॥</td></tr>
<tr><td>यातुधानाश्च बहवो राक्षसास्तिग्मतेजसः। <br>मन्युनाविष्टदेहेन सृष्टाः कालान्तकोपमाः   ॥13-003-004॥</td></tr>
<tr><td>महान्कुशिकवंशश्च ब्रह्मर्षिशतसंकुलः। <br>स्थापितो नरलोकेऽस्मिन्विद्वान्ब्राह्मणसंस्तुतः   ॥13-003-005॥</td></tr>
<tr><td>ऋचीकस्यात्मजश्चैव शुनःशेपो महातपाः। <br>विमोक्षितो महासत्रात्पशुतामभ्युपागतः   ॥13-003-006॥</td></tr>
<tr><td>हरिश्चन्द्रक्रतौ देवांस्तोषयित्वात्मतेजसा। <br>पुत्रतामनुसंप्राप्तो विश्वामित्रस्य धीमतः   ॥13-003-007॥</td></tr>
<tr><td>नाभिवादयते ज्येष्ठं देवरातं नराधिप। <br>पुत्राः पञ्चशताश्चापि शप्ताः श्वपचतां गताः   ॥13-003-008॥</td></tr>
<tr><td>त्रिशङ्कुर्बन्धुसंत्यक्त इक्ष्वाकुः प्रीतिपूर्वकम्। <br>अवाक्शिरा दिवं नीतो दक्षिणामाश्रितो दिशम्   ॥13-003-009॥</td></tr>
<tr><td>विश्वामित्रस्य विपुला नदी राजर्षिसेविता। <br>कौशिकीति शिवा पुण्या ब्रह्मर्षिगणसेविता   ॥13-003-010॥</td></tr>
<tr><td>तपोविघ्नकरी चैव पञ्चचूडा सुसंमता। <br>रम्भा नामाप्सराः शापाद्यस्य शैलत्वमागता   ॥13-003-011॥</td></tr>
<tr><td>तथैवास्य भयाद्बद्ध्वा वसिष्ठः सलिले पुरा। <br>आत्मानं मज्जयामास विपाशः पुनरुत्थितः   ॥13-003-012॥</td></tr>
<tr><td>तदाप्रभृति पुण्या हि विपाशाभून्महानदी। <br>विख्याता कर्मणा तेन वसिष्ठस्य महात्मनः   ॥13-003-013॥</td></tr>
<tr><td>वाग्भिश्च भगवान्येन देवसेनाग्रगः प्रभुः। <br>स्तुतः प्रीतमनाश्चासीच्छापाच्चैनममोचयत्   ॥13-003-014॥</td></tr>
<tr><td>ध्रुवस्यौत्तानपादस्य ब्रह्मर्षीणां तथैव च। <br>मध्ये ज्वलति यो नित्यमुदीचीमाश्रितो दिशम्   ॥13-003-015॥</td></tr>
<tr><td>तस्यैतानि च कर्माणि तथान्यानि च कौरव। <br>क्षत्रियस्येत्यतो जातमिदं कौतूहलं मम   ॥13-003-016॥</td></tr>
<tr><td>किमेतदिति तत्त्वेन प्रब्रूहि भरतर्षभ। <br>देहान्तरमनासाद्य कथं स ब्राह्मणोऽभवत्   ॥13-003-017॥</td></tr>
<tr><td>एतत्तत्त्वेन मे राजन्सर्वमाख्यातुमर्हसि। <br>मतंगस्य यथातत्त्वं तथैवैतद्ब्रवीहि मे   ॥13-003-018॥</td></tr>
<tr><td>स्थाने मतंगो ब्राह्मण्यं नालभद्भरतर्षभ। <br>चण्डालयोनौ जातो हि कथं ब्राह्मण्यमाप्नुयात्   ॥13-003-019॥</td></tr>
</table>
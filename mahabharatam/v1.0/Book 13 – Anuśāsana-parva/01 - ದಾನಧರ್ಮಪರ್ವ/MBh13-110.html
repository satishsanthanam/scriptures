<table border = "1"><tr><td>Verse</td></tr>
<tr><td> युधिष्ठिर उवाच। <br>पितामहेन विधिवद्यज्ञाः प्रोक्ता महात्मना। <br>गुणाश्चैषां यथातत्त्वं प्रेत्य चेह च सर्वशः   ॥13-110-001॥</td></tr>
<tr><td>न ते शक्या दरिद्रेण यज्ञाः प्राप्तुं पितामह। <br>बहूपकरणा यज्ञा नानासंभारविस्तराः   ॥13-110-002॥</td></tr>
<tr><td>पार्थिवै राजपुत्रैर्वा शक्याः प्राप्तुं पितामह। <br>नार्थन्यूनैरवगुणैरेकात्मभिरसंहतैः   ॥13-110-003॥</td></tr>
<tr><td>यो दरिद्रैरपि विधिः शक्यः प्राप्तुं सदा भवेत्। <br>तुल्यो यज्ञफलैरेतैस्तन्मे ब्रूहि पितामह   ॥13-110-004॥</td></tr>
<tr><td> भीष्म उवाच। <br>इदमङ्गिरसा प्रोक्तमुपवासफलात्मकम्। <br>विधिं यज्ञफलैस्तुल्यं तन्निबोध युधिष्ठिर   ॥13-110-005॥</td></tr>
<tr><td>यस्तु कल्यं तथा सायं भुञ्जानो नान्तरा पिबेत्। <br>अहिंसानिरतो नित्यं जुह्वानो जातवेदसम्   ॥13-110-006॥</td></tr>
<tr><td>षड्भिरेव तु वर्षैः स सिध्यते नात्र संशयः। <br>तप्तकाञ्चनवर्णं च विमानं लभते नरः   ॥13-110-007॥</td></tr>
<tr><td>देवस्त्रीणामधीवासे नृत्यगीतनिनादिते। <br>प्राजापत्ये वसेत्पद्मं वर्षाणामग्निसंनिभे   ॥13-110-008॥</td></tr>
<tr><td>त्रीणि वर्षाणि यः प्राशेत्सततं त्वेकभोजनम्। <br>धर्मपत्नीरतो नित्यमग्निष्टोमफलं लभेत्   ॥13-110-009॥</td></tr>
<tr><td>द्वितीये दिवसे यस्तु प्राश्नीयादेकभोजनम्। <br>सदा द्वादशमासांस्तु जुह्वानो जातवेदसम्। <br>यज्ञं बहुसुवर्णं वा वासवप्रियमाहरेत्   ॥13-110-010॥</td></tr>
<tr><td>सत्यवाग्दानशीलश्च ब्रह्मण्यश्चानसूयकः। <br>क्षान्तो दान्तो जितक्रोधः स गच्छति परां गतिम्   ॥13-110-011॥</td></tr>
<tr><td>पाण्डुराभ्रप्रतीकाशे विमाने हंसलक्षणे। <br>द्वे समाप्ते ततः पद्मे सोऽप्सरोभिर्वसेत्सह   ॥13-110-012॥</td></tr>
<tr><td>तृतीये दिवसे यस्तु प्राश्नीयादेकभोजनम्। <br>सदा द्वादशमासांस्तु जुह्वानो जातवेदसम्   ॥13-110-013॥</td></tr>
<tr><td>अतिरात्रस्य यज्ञस्य फलं प्राप्नोत्यनुत्तमम्। <br>मयूरहंससंयुक्तं विमानं लभते नरः   ॥13-110-014॥</td></tr>
<tr><td>सप्तर्षीणां सदा लोके सोऽप्सरोभिर्वसेत्सह। <br>निवर्तनं च तत्रास्य त्रीणि पद्मानि वै विदुः   ॥13-110-015॥</td></tr>
<tr><td>दिवसे यश्चतुर्थे तु प्राश्नीयादेकभोजनम्। <br>सदा द्वादशमासान्वै जुह्वानो जातवेदसम्   ॥13-110-016॥</td></tr>
<tr><td>वाजपेयस्य यज्ञस्य फलं प्राप्नोत्यनुत्तमम्। <br>इन्द्रकन्याभिरूढं च विमानं लभते नरः   ॥13-110-017॥</td></tr>
<tr><td>सागरस्य च पर्यन्ते वासवं लोकमावसेत्। <br>देवराजस्य च क्रीडां नित्यकालमवेक्षते   ॥13-110-018॥</td></tr>
<tr><td>दिवसे पञ्चमे यस्तु प्राश्नीयादेकभोजनम्। <br>सदा द्वादशमासांस्तु जुह्वानो जातवेदसम्   ॥13-110-019॥</td></tr>
<tr><td>अलुब्धः सत्यवादी च ब्रह्मण्यश्चाविहिंसकः। <br>अनसूयुरपापस्थो द्वादशाहफलं लभेत्   ॥13-110-020॥</td></tr>
<tr><td>जाम्बूनदमयं दिव्यं विमानं हंसलक्षणम्। <br>सूर्यमालासमाभासमारोहेत्पाण्डुरं गृहम्   ॥13-110-021॥</td></tr>
<tr><td>आवर्तनानि चत्वारि तथा पद्मानि द्वादश। <br>शराग्निपरिमाणं च तत्रासौ वसते सुखम्   ॥13-110-022॥</td></tr>
<tr><td>दिवसे यस्तु षष्ठे वै मुनिः प्राशेत भोजनम्। <br>सदा द्वादशमासान्वै जुह्वानो जातवेदसम्   ॥13-110-023॥</td></tr>
<tr><td>सदा त्रिषवणस्नायी ब्रह्मचार्यनसूयकः। <br>गवामयस्य यज्ञस्य फलं प्राप्नोत्यनुत्तमम्   ॥13-110-024॥</td></tr>
<tr><td>अग्निज्वालासमाभासं हंसबर्हिणसेवितम्। <br>शातकुम्भमयं युक्तं साधयेद्यानमुत्तमम्   ॥13-110-025॥</td></tr>
<tr><td>तथैवाप्सरसामङ्के प्रसुप्तः प्रतिबुध्यते। <br>नूपुराणां निनादेन मेखलानां च निस्वनैः   ॥13-110-026॥</td></tr>
<tr><td>कोटीसहस्रं वर्षाणां त्रीणि कोटिशतानि च। <br>पद्मान्यष्टादश तथा पताके द्वे तथैव च   ॥13-110-027॥</td></tr>
<tr><td>अयुतानि च पञ्चाशदृक्षचर्मशतस्य च। <br>लोम्नां प्रमाणेन समं ब्रह्मलोके महीयते   ॥13-110-028॥</td></tr>
<tr><td>दिवसे सप्तमे यस्तु प्राश्नीयादेकभोजनम्। <br>सदा द्वादशमासान्वै जुह्वानो जातवेदसम्   ॥13-110-029॥</td></tr>
<tr><td>सरस्वतीं गोपयानो ब्रह्मचर्यं समाचरन्। <br>सुमनोवर्णकं चैव मधुमांसं च वर्जयेत्   ॥13-110-030॥</td></tr>
<tr><td>पुरुषो मरुतां लोकमिन्द्रलोकं च गच्छति। <br>तत्र तत्र च सिद्धार्थो देवकन्याभिरुह्यते   ॥13-110-031॥</td></tr>
<tr><td>फलं बहुसुवर्णस्य यज्ञस्य लभते नरः। <br>संख्यामतिगुणां चापि तेषु लोकेषु मोदते   ॥13-110-032॥</td></tr>
<tr><td>यस्तु संवत्सरं क्षान्तो भुङ्क्तेऽहन्यष्टमे नरः। <br>देवकार्यपरो नित्यं जुह्वानो जातवेदसम्   ॥13-110-033॥</td></tr>
<tr><td>पौण्डरीकस्य यज्ञस्य फलं प्राप्नोत्यनुत्तमम्। <br>पद्मवर्णनिभं चैव विमानमधिरोहति   ॥13-110-034॥</td></tr>
<tr><td>कृष्णाः कनकगौर्यश्च नार्यः श्यामास्तथापराः। <br>वयोरूपविलासिन्यो लभते नात्र संशयः   ॥13-110-035॥</td></tr>
<tr><td>यस्तु संवत्सरं भुङ्क्ते नवमे नवमेऽहनि। <br>सदा द्वादशमासान्वै जुह्वानो जातवेदसम्   ॥13-110-036॥</td></tr>
<tr><td>अश्वमेधस्य यज्ञस्य फलं प्राप्नोति मानवः। <br>पुण्डरीकप्रकाशं च विमानं लभते नरः   ॥13-110-037॥</td></tr>
<tr><td>दीप्तसूर्याग्नितेजोभिर्दिव्यमालाभिरेव च। <br>नीयते रुद्रकन्याभिः सोऽन्तरिक्षं सनातनम्   ॥13-110-038॥</td></tr>
<tr><td>अष्टादशसहस्राणि वर्षाणां कल्पमेव च। <br>कोटीशतसहस्रं च तेषु लोकेषु मोदते   ॥13-110-039॥</td></tr>
<tr><td>यस्तु संवत्सरं भुङ्क्ते दशाहे वै गते गते। <br>सदा द्वादशमासान्वै जुह्वानो जातवेदसम्   ॥13-110-040॥</td></tr>
<tr><td>ब्रह्मकन्यानिवेशे च सर्वभूतमनोहरे। <br>अश्वमेधसहस्रस्य फलं प्राप्नोत्यनुत्तमम्   ॥13-110-041॥</td></tr>
<tr><td>रूपवत्यश्च तं कन्या रमयन्ति सदा नरम्। <br>नीलोत्पलनिभैर्वर्णै रक्तोत्पलनिभैस्तथा   ॥13-110-042॥</td></tr>
<tr><td>विमानं मण्डलावर्तमावर्तगहनावृतम्। <br>सागरोर्मिप्रतीकाशं साधयेद्यानमुत्तमम्   ॥13-110-043॥</td></tr>
<tr><td>विचित्रमणिमालाभिर्नादितं शङ्खपुष्करैः। <br>स्फाटिकैर्वज्रसारैश्च स्तम्भैः सुकृतवेदिकम्। <br>आरोहति महद्यानं हंससारसवाहनम्   ॥13-110-044॥</td></tr>
<tr><td>एकादशे तु दिवसे यः प्राप्ते प्राशते हविः। <br>सदा द्वादशमासान्वै जुह्वानो जातवेदसम्   ॥13-110-045॥</td></tr>
<tr><td>परस्त्रियो नाभिलषेद्वाचाथ मनसापि वा। <br>अनृतं च न भाषेत मातापित्रोः कृतेऽपि वा   ॥13-110-046॥</td></tr>
<tr><td>अभिगच्छेन्महादेवं विमानस्थं महाबलम्। <br>स्वयंभुवं च पश्येत विमानं समुपस्थितम्   ॥13-110-047॥</td></tr>
<tr><td>कुमार्यः काञ्चनाभासा रूपवत्यो नयन्ति तम्। <br>रुद्राणां तमधीवासं दिवि दिव्यं मनोहरम्   ॥13-110-048॥</td></tr>
<tr><td>वर्षाण्यपरिमेयानि युगान्तमपि चावसेत्। <br>कोटीशतसहस्रं च दश कोटिशतानि च   ॥13-110-049॥</td></tr>
<tr><td>रुद्रं नित्यं प्रणमते देवदानवसंमतम्। <br>स तस्मै दर्शनं प्राप्तो दिवसे दिवसे भवेत्   ॥13-110-050॥</td></tr>
<tr><td>दिवसे द्वादशे यस्तु प्राप्ते वै प्राशते हविः। <br>सदा द्वादशमासान्वै सर्वमेधफलं लभेत्   ॥13-110-051॥</td></tr>
<tr><td>आदित्यैर्द्वादशैस्तस्य विमानं संविधीयते। <br>मणिमुक्ताप्रवालैश्च महार्हैरुपशोभितम्   ॥13-110-052॥</td></tr>
<tr><td>हंसमालापरिक्षिप्तं नागवीथीसमाकुलम्। <br>मयूरैश्चक्रवाकैश्च कूजद्भिरुपशोभितम्   ॥13-110-053॥</td></tr>
<tr><td>अट्टैर्महद्भिः संयुक्तं ब्रह्मलोके प्रतिष्ठितम्। <br>नित्यमावसते राजन्नरनारीसमावृतम्। <br>ऋषिरेवं महाभागस्त्वङ्गिराः प्राह धर्मवित्   ॥13-110-054॥</td></tr>
<tr><td>त्रयोदशे तु दिवसे यः प्राप्ते प्राशते हविः। <br>सदा द्वादश मासान्वै देवसत्रफलं लभेत्   ॥13-110-055॥</td></tr>
<tr><td>रक्तपद्मोदयं नाम विमानं साधयेन्नरः। <br>जातरूपप्रयुक्तं च रत्नसंचयभूषितम्   ॥13-110-056॥</td></tr>
<tr><td>देवकन्याभिराकीर्णं दिव्याभरणभूषितम्। <br>पुण्यगन्धोदयं दिव्यं वायव्यैरुपशोभितम्   ॥13-110-057॥</td></tr>
<tr><td>तत्र शङ्कुपताकं च युगान्तं कल्पमेव च। <br>अयुतायुतं तथा पद्मं समुद्रं च तथा वसेत्   ॥13-110-058॥</td></tr>
<tr><td>गीतगन्धर्वघोषैश्च भेरीपणवनिस्वनैः। <br>सदा प्रमुदितस्ताभिर्देवकन्याभिरीड्यते   ॥13-110-059॥</td></tr>
<tr><td>चतुर्दशे तु दिवसे यः पूर्णे प्राशते हविः। <br>सदा द्वादश मासान्वै महामेधफलं लभेत्   ॥13-110-060॥</td></tr>
<tr><td>अनिर्देश्यवयोरूपा देवकन्याः स्वलंकृताः। <br>मृष्टतप्ताङ्गदधरा विमानैरनुयान्ति तम्   ॥13-110-061॥</td></tr>
<tr><td>कलहंसविनिर्घोषैर्नूपुराणां च निस्वनैः। <br>काञ्चीनां च समुत्कर्षैस्तत्र तत्र विबोध्यते   ॥13-110-062॥</td></tr>
<tr><td>देवकन्यानिवासे च तस्मिन्वसति मानवः। <br>जाह्नवीवालुकाकीर्णे पूर्णं संवत्सरं नरः   ॥13-110-063॥</td></tr>
<tr><td>यस्तु पक्षे गते भुङ्क्ते एकभक्तं जितेन्द्रियः। <br>सदा द्वादश मासांस्तु जुह्वानो जातवेदसम्। <br>राजसूयसहस्रस्य फलं प्राप्नोत्यनुत्तमम्   ॥13-110-064॥</td></tr>
<tr><td>यानमारोहते नित्यं हंसबर्हिणसेवितम्। <br>मणिमण्डलकैश्चित्रं जातरूपसमावृतम्   ॥13-110-065॥</td></tr>
<tr><td>दिव्याभरणशोभाभिर्वरस्त्रीभिरलंकृतम्। <br>एकस्तम्भं चतुर्द्वारं सप्तभौमं सुमङ्गलम्। <br>वैजयन्तीसहस्रैश्च शोभितं गीतनिस्वनैः   ॥13-110-066॥</td></tr>
<tr><td>दिव्यं दिव्यगुणोपेतं विमानमधिरोहति। <br>मणिमुक्ताप्रवालैश्च भूषितं वैद्युतप्रभम्। <br>वसेद्युगसहस्रं च खड्गकुञ्जरवाहनः   ॥13-110-067॥</td></tr>
<tr><td>षोडशे दिवसे यस्तु संप्राप्ते प्राशते हविः। <br>सदा द्वादश मासान्वै सोमयज्ञफलं लभेत्   ॥13-110-068॥</td></tr>
<tr><td>सोमकन्यानिवासेषु सोऽध्यावसति नित्यदा। <br>सौम्यगन्धानुलिप्तश्च कामचारगतिर्भवेत्   ॥13-110-069॥</td></tr>
<tr><td>सुदर्शनाभिर्नारीभिर्मधुराभिस्तथैव च। <br>अर्च्यते वै विमानस्थः कामभोगैश्च सेव्यते   ॥13-110-070॥</td></tr>
<tr><td>फलं पद्मशतप्रख्यं महाकल्पं दशाधिकम्। <br>आवर्तनानि चत्वारि सागरे यात्यसौ नरः   ॥13-110-071॥</td></tr>
<tr><td>दिवसे सप्तदशमे यः प्राप्ते प्राशते हविः। <br>सदा द्वादश मासान्वै जुह्वानो जातवेदसम्   ॥13-110-072॥</td></tr>
<tr><td>स्थानं वारुणमैन्द्रं च रौद्रं चैवाधिगच्छति। <br>मारुतौशनसे चैव ब्रह्मलोकं च गच्छति   ॥13-110-073॥</td></tr>
<tr><td>तत्र दैवतकन्याभिरासनेनोपचर्यते। <br>भूर्भुवं चापि देवर्षिं विश्वरूपमवेक्षते   ॥13-110-074॥</td></tr>
<tr><td>तत्र देवाधिदेवस्य कुमार्यो रमयन्ति तम्। <br>द्वात्रिंशद्रूपधारिण्यो मधुराः समलंकृताः   ॥13-110-075॥</td></tr>
<tr><td>चन्द्रादित्यावुभौ यावद्गगने चरतः प्रभो। <br>तावच्चरत्यसौ वीरः सुधामृतरसाशनः   ॥13-110-076॥</td></tr>
<tr><td>अष्टादशे तु दिवसे प्राश्नीयादेकभोजनम्। <br>सदा द्वादश मासान्वै सप्त लोकान्स पश्यति   ॥13-110-077॥</td></tr>
<tr><td>रथैः सनन्दिघोषैश्च पृष्ठतः सोऽनुगम्यते। <br>देवकन्याधिरूढैस्तु भ्राजमानैः स्वलंकृतैः   ॥13-110-078॥</td></tr>
<tr><td>व्याघ्रसिंहप्रयुक्तं च मेघस्वननिनादितम्। <br>विमानमुत्तमं दिव्यं सुसुखी ह्यधिरोहति   ॥13-110-079॥</td></tr>
<tr><td>तत्र कल्पसहस्रं स कान्ताभिः सह मोदते। <br>सुधारसं च भुञ्जीत अमृतोपममुत्तमम्   ॥13-110-080॥</td></tr>
<tr><td>एकोनविंशे दिवसे यो भुङ्क्ते एकभोजनम्। <br>सदा द्वादश मासान्वै सप्त लोकान्स पश्यति   ॥13-110-081॥</td></tr>
<tr><td>उत्तमं लभते स्थानमप्सरोगणसेवितम्। <br>गन्धर्वैरुपगीतं च विमानं सूर्यवर्चसम्   ॥13-110-082॥</td></tr>
<tr><td>तत्रामरवरस्त्रीभिर्मोदते विगतज्वरः। <br>दिव्याम्बरधरः श्रीमानयुतानां शतं समाः   ॥13-110-083॥</td></tr>
<tr><td>पूर्णेऽथ दिवसे विंशे यो भुङ्क्ते ह्येकभोजनम्। <br>सदा द्वादश मासांस्तु सत्यवादी धृतव्रतः   ॥13-110-084॥</td></tr>
<tr><td>अमांसाशी ब्रह्मचारी सर्वभूतहिते रतः। <br>स लोकान्विपुलान्दिव्यानादित्यानामुपाश्नुते   ॥13-110-085॥</td></tr>
<tr><td>गन्धर्वैरप्सरोभिश्च दिव्यमाल्यानुलेपनैः। <br>विमानैः काञ्चनैर्दिव्यैः पृष्ठतश्चानुगम्यते   ॥13-110-086॥</td></tr>
<tr><td>एकविंशे तु दिवसे यो भुङ्क्ते ह्येकभोजनम्। <br>सदा द्वादश मासान्वै जुह्वानो जातवेदसम्   ॥13-110-087॥</td></tr>
<tr><td>लोकमौशनसं दिव्यं शक्रलोकं च गच्छति। <br>अश्विनोर्मरुतां चैव सुखेष्वभिरतः सदा   ॥13-110-088॥</td></tr>
<tr><td>अनभिज्ञश्च दुःखानां विमानवरमास्थितः। <br>सेव्यमानो वरस्त्रीभिः क्रीडत्यमरवत्प्रभुः   ॥13-110-089॥</td></tr>
<tr><td>द्वाविंशे दिवसे प्राप्ते यो भुङ्क्ते ह्येकभोजनम्। <br>सदा द्वादश मासान्वै जुह्वानो जातवेदसम्   ॥13-110-090॥</td></tr>
<tr><td>धृतिमानहिंसानिरतः सत्यवागनसूयकः। <br>लोकान्वसूनामाप्नोति दिवाकरसमप्रभः   ॥13-110-091॥</td></tr>
<tr><td>कामचारी सुधाहारो विमानवरमास्थितः। <br>रमते देवकन्याभिर्दिव्याभरणभूषितः   ॥13-110-092॥</td></tr>
<tr><td>त्रयोविंशे तु दिवसे प्राशेद्यस्त्वेकभोजनम्। <br>सदा द्वादश मासांस्तु मिताहारो जितेन्द्रियः   ॥13-110-093॥</td></tr>
<tr><td>वायोरुशनसश्चैव रुद्रलोकं च गच्छति। <br>कामचारी कामगमः पूज्यमानोऽप्सरोगणैः   ॥13-110-094॥</td></tr>
<tr><td>अनेकगुणपर्यन्तं विमानवरमास्थितः। <br>रमते देवकन्याभिर्दिव्याभरणभूषितः   ॥13-110-095॥</td></tr>
<tr><td>चतुर्विंशे तु दिवसे यः प्राशेदेकभोजनम्। <br>सदा द्वादश मासान्वै जुह्वानो जातवेदसम्   ॥13-110-096॥</td></tr>
<tr><td>आदित्यानामधीवासे मोदमानो वसेच्चिरम्। <br>दिव्यमाल्याम्बरधरो दिव्यगन्धानुलेपनः   ॥13-110-097॥</td></tr>
<tr><td>विमाने काञ्चने दिव्ये हंसयुक्ते मनोरमे। <br>रमते देवकन्यानां सहस्रैरयुतैस्तथा   ॥13-110-098॥</td></tr>
<tr><td>पञ्चविंशे तु दिवसे यः प्राशेदेकभोजनम्। <br>सदा द्वादश मासांस्तु पुष्कलं यानमारुहेत्   ॥13-110-099॥</td></tr>
<tr><td>सिंहव्याघ्रप्रयुक्तैश्च मेघस्वननिनादितैः। <br>रथैः सनन्दिघोषैश्च पृष्ठतः सोऽनुगम्यते   ॥13-110-100॥</td></tr>
<tr><td>देवकन्यासमारूढै राजतैर्विमलैः शुभैः। <br>विमानमुत्तमं दिव्यमास्थाय सुमनोहरम्   ॥13-110-101॥</td></tr>
<tr><td>तत्र कल्पसहस्रं वै वसते स्त्रीशतावृते। <br>सुधारसं चोपजीवन्नमृतोपममुत्तमम्   ॥13-110-102॥</td></tr>
<tr><td>षड्विंशे दिवसे यस्तु प्राश्नीयादेकभोजनम्। <br>सदा द्वादश मासांस्तु नियतो नियताशनः   ॥13-110-103॥</td></tr>
<tr><td>जितेन्द्रियो वीतरागो जुह्वानो जातवेदसम्। <br>स प्राप्नोति महाभागः पूज्यमानोऽप्सरोगणैः   ॥13-110-104॥</td></tr>
<tr><td>सप्तानां मरुतां लोकान्वसूनां चापि सोऽश्नुते। <br>विमाने स्फाटिके दिव्ये सर्वरत्नैरलंकृते   ॥13-110-105॥</td></tr>
<tr><td>गन्धर्वैरप्सरोभिश्च पूज्यमानः प्रमोदते। <br>द्वे युगानां सहस्रे तु दिव्ये दिव्येन तेजसा   ॥13-110-106॥</td></tr>
<tr><td>सप्तविंशे तु दिवसे यः प्राशेदेकभोजनम्। <br>सदा द्वादश मासांस्तु जुह्वानो जातवेदसम्   ॥13-110-107॥</td></tr>
<tr><td>फलं प्राप्नोति विपुलं देवलोके च पूज्यते। <br>अमृताशी वसंस्तत्र स वितृप्तः प्रमोदते   ॥13-110-108॥</td></tr>
<tr><td>देवर्षिचरितं राजन्राजर्षिभिरधिष्ठितम्। <br>अध्यावसति दिव्यात्मा विमानवरमास्थितः   ॥13-110-109॥</td></tr>
<tr><td>स्त्रीभिर्मनोभिरामाभी रममाणो मदोत्कटः। <br>युगकल्पसहस्राणि त्रीण्यावसति वै सुखम्   ॥13-110-110॥</td></tr>
<tr><td>योऽष्टाविंशे तु दिवसे प्राश्नीयादेकभोजनम्। <br>सदा द्वादश मासांस्तु जितात्मा विजितेन्द्रियः   ॥13-110-111॥</td></tr>
<tr><td>फलं देवर्षिचरितं विपुलं समुपाश्नुते। <br>भोगवांस्तेजसा भाति सहस्रांशुरिवामलः   ॥13-110-112॥</td></tr>
<tr><td>सुकुमार्यश्च नार्यस्तं रममाणाः सुवर्चसः। <br>पीनस्तनोरुजघना दिव्याभरणभूषिताः   ॥13-110-113॥</td></tr>
<tr><td>रमयन्ति मनः कान्ता विमाने सूर्यसंनिभे। <br>सर्वकामगमे दिव्ये कल्पायुतशतं समाः   ॥13-110-114॥</td></tr>
<tr><td>एकोनत्रिंशे दिवसे यः प्राशेदेकभोजनम्। <br>सदा द्वादश मासान्वै सत्यव्रतपरायणः   ॥13-110-115॥</td></tr>
<tr><td>तस्य लोकाः शुभा दिव्या देवराजर्षिपूजिताः। <br>विमानं चन्द्रशुभ्राभं दिव्यं समधिगच्छति   ॥13-110-116॥</td></tr>
<tr><td>जातरूपमयं युक्तं सर्वरत्नविभूषितम्। <br>अप्सरोगणसंपूर्णं गन्धर्वैरभिनादितम्   ॥13-110-117॥</td></tr>
<tr><td>तत्र चैनं शुभा नार्यो दिव्याभरणभूषिताः। <br>मनोभिरामा मधुरा रमयन्ति मदोत्कटाः   ॥13-110-118॥</td></tr>
<tr><td>भोगवांस्तेजसा युक्तो वैश्वानरसमप्रभः। <br>दिव्यो दिव्येन वपुषा भ्राजमान इवामरः   ॥13-110-119॥</td></tr>
<tr><td>वसूनां मरुतां चैव साध्यानामश्विनोस्तथा। <br>रुद्राणां च तथा लोकान्ब्रह्मलोकं च गच्छति   ॥13-110-120॥</td></tr>
<tr><td>यस्तु मासे गते भुङ्क्ते एकभक्तं शमात्मकः। <br>सदा द्वादश मासान्वै ब्रह्मलोकमवाप्नुयात्   ॥13-110-121॥</td></tr>
<tr><td>सुधारसकृताहारः श्रीमान्सर्वमनोहरः। <br>तेजसा वपुषा लक्ष्म्या भ्राजते रश्मिवानिव   ॥13-110-122॥</td></tr>
<tr><td>दिव्यमाल्याम्बरधरो दिव्यगन्धानुलेपनः। <br>सुखेष्वभिरतो योगी दुःखानामविजानकः   ॥13-110-123॥</td></tr>
<tr><td>स्वयंप्रभाभिर्नारीभिर्विमानस्थो महीयते। <br>रुद्रदेवर्षिकन्याभिः सततं चाभिपूज्यते   ॥13-110-124॥</td></tr>
<tr><td>नानाविधसुरूपाभिर्नानारागाभिरेव च। <br>नानामधुरभाषाभिर्नानारतिभिरेव च   ॥13-110-125॥</td></tr>
<tr><td>विमाने नगराकारे सूर्यवत्सूर्यसंनिभे। <br>पृष्ठतः सोमसंकाशे उदक्चैवाभ्रसंनिभे   ॥13-110-126॥</td></tr>
<tr><td>दक्षिणायां तु रक्ताभे अधस्तान्नीलमण्डले। <br>ऊर्ध्वं चित्राभिसंकाशे नैको वसति पूजितः   ॥13-110-127॥</td></tr>
<tr><td>यावद्वर्षसहस्रं तु जम्बूद्वीपे प्रवर्षति। <br>तावत्संवत्सराः प्रोक्ता ब्रह्मलोकस्य धीमतः   ॥13-110-128॥</td></tr>
<tr><td>विप्रुषश्चैव यावन्त्यो निपतन्ति नभस्तलात्। <br>वर्षासु वर्षतस्तावन्निवसत्यमरप्रभः   ॥13-110-129॥</td></tr>
<tr><td>मासोपवासी वर्षैस्तु दशभिः स्वर्गमुत्तमम्। <br>महर्षित्वमथासाद्य सशरीरगतिर्भवेत्   ॥13-110-130॥</td></tr>
<tr><td>मुनिर्दान्तो जितक्रोधो जितशिश्नोदरः सदा। <br>जुह्वन्नग्नींश्च नियतः संध्योपासनसेविता   ॥13-110-131॥</td></tr>
<tr><td>बहुभिर्नियमैरेवं मासानश्नाति यो नरः। <br>अभ्रावकाशशीलश्च तस्य वासो निरुच्यते   ॥13-110-132॥</td></tr>
<tr><td>दिवं गत्वा शरीरेण स्वेन राजन्यथामरः। <br>स्वर्गं पुण्यं यथाकाममुपभुङ्क्ते यथाविधि   ॥13-110-133॥</td></tr>
<tr><td>एष ते भरतश्रेष्ठ यज्ञानां विधिरुत्तमः। <br>व्याख्यातो ह्यानुपूर्व्येण उपवासफलात्मकः   ॥13-110-134॥</td></tr>
<tr><td>दरिद्रैर्मनुजैः पार्थ प्राप्यं यज्ञफलं यथा। <br>उपवासमिमं कृत्वा गच्छेच्च परमां गतिम्। <br>देवद्विजातिपूजायां रतो भरतसत्तम   ॥13-110-135॥</td></tr>
<tr><td>उपवासविधिस्त्वेष विस्तरेण प्रकीर्तितः। <br>नियतेष्वप्रमत्तेषु शौचवत्सु महात्मसु   ॥13-110-136॥</td></tr>
<tr><td>दम्भद्रोहनिवृत्तेषु कृतबुद्धिषु भारत। <br>अचलेष्वप्रकम्पेषु मा ते भूदत्र संशयः   ॥13-110-137॥</td></tr>
</table>
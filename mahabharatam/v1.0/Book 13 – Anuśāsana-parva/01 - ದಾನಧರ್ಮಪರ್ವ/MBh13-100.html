<table border = "1"><tr><td>Verse</td></tr>
<tr><td> युधिष्ठिर उवाच। <br>गार्हस्थ्यं धर्ममखिलं प्रब्रूहि भरतर्षभ। <br>ऋद्धिमाप्नोति किं कृत्वा मनुष्य इह पार्थिव   ॥13-100-001॥</td></tr>
<tr><td> भीष्म उवाच। <br>अत्र ते वर्तयिष्यामि पुरावृत्तं जनाधिप। <br>वासुदेवस्य संवादं पृथिव्याश्चैव भारत   ॥13-100-002॥</td></tr>
<tr><td>संस्तूय पृथिवीं देवीं वासुदेवः प्रतापवान्। <br>पप्रच्छ भरतश्रेष्ठ यदेतत्पृच्छसेऽद्य माम्   ॥13-100-003॥</td></tr>
<tr><td> वासुदेव उवाच। <br>गार्हस्थ्यं धर्ममाश्रित्य मया वा मद्विधेन वा। <br>किमवश्यं धरे कार्यं किं वा कृत्वा सुखी भवेत्   ॥13-100-004॥</td></tr>
<tr><td> पृथिव्युवाच। <br>ऋषयः पितरो देवा मनुष्याश्चैव माधव। <br>इज्याश्चैवार्चनीयाश्च यथा चैवं निबोध मे   ॥13-100-005॥</td></tr>
<tr><td>सदा यज्ञेन देवांश्च आतिथ्येन च मानवान्। <br>छन्दतश्च यथानित्यमर्हान्युञ्जीत नित्यशः। <br>तेन ह्यृषिगणाः प्रीता भवन्ति मधुसूदन   ॥13-100-006॥</td></tr>
<tr><td>नित्यमग्निं परिचरेदभुक्त्वा बलिकर्म च। <br>कुर्यात्तथैव देवा वै प्रीयन्ते मधुसूदन   ॥13-100-007॥</td></tr>
<tr><td>कुर्यादहरहः श्राद्धमन्नाद्येनोदकेन वा। <br>पयोमूलफलैर्वापि पितॄणां प्रीतिमाहरन्   ॥13-100-008॥</td></tr>
<tr><td>सिद्धान्नाद्वैश्वदेवं वै कुर्यादग्नौ यथाविधि। <br>अग्नीषोमं वैश्वदेवं धान्वन्तर्यमनन्तरम्   ॥13-100-009॥</td></tr>
<tr><td>प्रजानां पतये चैव पृथग्घोमो विधीयते। <br>तथैव चानुपूर्व्येण बलिकर्म प्रयोजयेत्   ॥13-100-010॥</td></tr>
<tr><td>दक्षिणायां यमायेह प्रतीच्यां वरुणाय च। <br>सोमाय चाप्युदीच्यां वै वास्तुमध्ये द्विजातये   ॥13-100-011॥</td></tr>
<tr><td>धन्वन्तरेः प्रागुदीच्यां प्राच्यां शक्राय माधव। <br>मनोर्वै इति च प्राहुर्बलिं द्वारे गृहस्य वै। <br>मरुद्भ्यो देवताभ्यश्च बलिमन्तर्गृहे हरेत्   ॥13-100-012॥</td></tr>
<tr><td>तथैव विश्वेदेवेभ्यो बलिमाकाशतो हरेत्। <br>निशाचरेभ्यो भूतेभ्यो बलिं नक्तं तथा हरेत्   ॥13-100-013॥</td></tr>
<tr><td>एवं कृत्वा बलिं सम्यग्दद्याद्भिक्षां द्विजातये। <br>अलाभे ब्राह्मणस्याग्नावग्रमुत्क्षिप्य निक्षिपेत्   ॥13-100-014॥</td></tr>
<tr><td>यदा श्राद्धं पितृभ्यश्च दातुमिच्छेत मानवः। <br>तदा पश्चात्प्रकुर्वीत निवृत्ते श्राद्धकर्मणि   ॥13-100-015॥</td></tr>
<tr><td>पितॄन्संतर्पयित्वा तु बलिं कुर्याद्विधानतः। <br>वैश्वदेवं ततः कुर्यात्पश्चाद्ब्राह्मणवाचनम्   ॥13-100-016॥</td></tr>
<tr><td>ततोऽन्नेनावशेषेण भोजयेदतिथीनपि। <br>अर्चापूर्वं महाराज ततः प्रीणाति मानुषान्   ॥13-100-017॥</td></tr>
<tr><td>अनित्यं हि स्थितो यस्मात्तस्मादतिथिरुच्यते   ॥13-100-018॥</td></tr>
<tr><td>आचार्यस्य पितुश्चैव सख्युराप्तस्य चातिथेः। <br>इदमस्ति गृहे मह्यमिति नित्यं निवेदयेत्   ॥13-100-019॥</td></tr>
<tr><td>ते यद्वदेयुस्तत्कुर्यादिति धर्मो विधीयते। <br>गृहस्थः पुरुषः कृष्ण शिष्टाशी च सदा भवेत्   ॥13-100-020॥</td></tr>
<tr><td>राजर्त्विजं स्नातकं च गुरुं श्वशुरमेव च। <br>अर्चयेन्मधुपर्केण परिसंवत्सरोषितान्   ॥13-100-021॥</td></tr>
<tr><td>श्वभ्यश्च श्वपचेभ्यश्च वयोभ्यश्चावपेद्भुवि। <br>वैश्वदेवं हि नामैतत्सायंप्रातर्विधीयते   ॥13-100-022॥</td></tr>
<tr><td>एतांस्तु धर्मान्गार्हस्थान्यः कुर्यादनसूयकः। <br>स इहर्द्धिं परां प्राप्य प्रेत्य नाके महीयते   ॥13-100-023॥</td></tr>
<tr><td> भीष्म उवाच। <br>इति भूमेर्वचः श्रुत्वा वासुदेवः प्रतापवान्। <br>तथा चकार सततं त्वमप्येवं समाचर   ॥13-100-024॥</td></tr>
<tr><td>एवं गृहस्थधर्मं त्वं चेतयानो नराधिप। <br>इहलोके यशः प्राप्य प्रेत्य स्वर्गमवाप्स्यसि   ॥13-100-025॥</td></tr>
</table>
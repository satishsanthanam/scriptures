<table border = "1"><tr><td>Verse</td></tr>
<tr><td> युधिष्ठिर उवाच। <br>कन्यायाः प्राप्तशुल्कायाः पतिश्चेन्नास्ति कश्चन। <br>तत्र का प्रतिपत्तिः स्यात्तन्मे ब्रूहि पितामह   ॥13-045-001॥</td></tr>
<tr><td> भीष्म उवाच। <br>यापुत्रकस्याप्यरिक्थस्य प्रतिपत्सा तदा भवेत्   ॥13-045-002॥</td></tr>
<tr><td>अथ चेत्साहरेच्छुल्कं क्रीता शुल्कप्रदस्य सा। <br>तस्यार्थेऽपत्यमीहेत येन न्यायेन शक्नुयात्   ॥13-045-003॥</td></tr>
<tr><td>न तस्या मन्त्रवत्कार्यं कश्चित्कुर्वीत किंचन   ॥13-045-004॥</td></tr>
<tr><td>स्वयं वृतेति सावित्री पित्रा वै प्रत्यपद्यत। <br>तत्तस्यान्ये प्रशंसन्ति धर्मज्ञा नेतरे जनाः   ॥13-045-005॥</td></tr>
<tr><td>एतत्तु नापरे चक्रुर्न परे जातु साधवः। <br>साधूनां पुनराचारो गरीयो धर्मलक्षणम्   ॥13-045-006॥</td></tr>
<tr><td>अस्मिन्नेव प्रकरणे सुक्रतुर्वाक्यमब्रवीत्। <br>नप्ता विदेहराजस्य जनकस्य महात्मनः   ॥13-045-007॥</td></tr>
<tr><td>असदाचरिते मार्गे कथं स्यादनुकीर्तनम्। <br>अनुप्रश्नः संशयो वा सतामेतदुपालभेत्   ॥13-045-008॥</td></tr>
<tr><td>असदेव हि धर्मस्य प्रमादो धर्म आसुरः। <br>नानुशुश्रुम जात्वेतामिमां पूर्वेषु जन्मसु   ॥13-045-009॥</td></tr>
<tr><td>भार्यापत्योर्हि संबन्धः स्त्रीपुंसोस्तुल्य एव सः। <br>रतिः साधारणो धर्म इति चाह स पार्थिवः   ॥13-045-010॥</td></tr>
<tr><td> युधिष्ठिर उवाच। <br>अथ केन प्रमाणेन पुंसामादीयते धनम्। <br>पुत्रवद्धि पितुस्तस्य कन्या भवितुमर्हति   ॥13-045-011॥</td></tr>
<tr><td> भीष्म उवाच। <br>यथैवात्मा तथा पुत्रः पुत्रेण दुहिता समा। <br>तस्यामात्मनि तिष्ठन्त्यां कथमन्यो धनं हरेत्   ॥13-045-012॥</td></tr>
<tr><td>मातुश्च यौतकं यत्स्यात्कुमारीभाग एव सः। <br>दौहित्र एव वा रिक्थमपुत्रस्य पितुर्हरेत्   ॥13-045-013॥</td></tr>
<tr><td>ददाति हि स पिण्डं वै पितुर्मातामहस्य च। <br>पुत्रदौहित्रयोर्नेह विशेषो धर्मतः स्मृतः   ॥13-045-014॥</td></tr>
<tr><td>अन्यत्र जातया सा हि प्रजया पुत्र ईहते। <br>दुहितान्यत्र जातेन पुत्रेणापि विशिष्यते   ॥13-045-015॥</td></tr>
<tr><td>दौहित्रकेण धर्मेण नात्र पश्यामि कारणम्। <br>विक्रीतासु च ये पुत्रा भवन्ति पितुरेव ते   ॥13-045-016॥</td></tr>
<tr><td>असूयवस्त्वधर्मिष्ठाः परस्वादायिनः शठाः। <br>आसुरादधिसंभूता धर्माद्विषमवृत्तयः   ॥13-045-017॥</td></tr>
<tr><td>अत्र गाथा यमोद्गीताः कीर्तयन्ति पुराविदः। <br>धर्मज्ञा धर्मशास्त्रेषु निबद्धा धर्मसेतुषु   ॥13-045-018॥</td></tr>
<tr><td>यो मनुष्यः स्वकं पुत्रं विक्रीय धनमिच्छति। <br>कन्यां वा जीवितार्थाय यः शुल्केन प्रयच्छति   ॥13-045-019॥</td></tr>
<tr><td>सप्तावरे महाघोरे निरये कालसाह्वये। <br>स्वेदं मूत्रं पुरीषं च तस्मिन्प्रेत उपाश्नुते   ॥13-045-020॥</td></tr>
<tr><td>आर्षे गोमिथुनं शुल्कं केचिदाहुर्मृषैव तत्। <br>अल्पं वा बहु वा राजन्विक्रयस्तावदेव सः   ॥13-045-021॥</td></tr>
<tr><td>यद्यप्याचरितः कैश्चिन्नैष धर्मः कथंचन। <br>अन्येषामपि दृश्यन्ते लोभतः संप्रवृत्तयः   ॥13-045-022॥</td></tr>
<tr><td>वश्यां कुमारीं विहितां ये च तामुपभुञ्जते। <br>एते पापस्य कर्तारस्तमस्यन्धेऽथ शेरते   ॥13-045-023॥</td></tr>
<tr><td>अन्योऽप्यथ न विक्रेयो मनुष्यः किं पुनः प्रजाः। <br>अधर्ममूलैर्हि धनैर्न तैरर्थोऽस्ति कश्चन   ॥13-045-024॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तूष्णींभूते तदा भीष्मे पटे चित्रमिवार्पितम्। <br>मुहूर्तमिव च ध्यात्वा व्यासः सत्यवतीसुतः। <br>नृपं शयानं गाङ्गेयमिदमाह वचस्तदा   ॥13-152-001॥</td></tr>
<tr><td>राजन्प्रकृतिमापन्नः कुरुराजो युधिष्ठिरः। <br>सहितो भ्रातृभिः सर्वैः पार्थिवैश्चानुयायिभिः   ॥13-152-002॥</td></tr>
<tr><td>उपास्ते त्वां नरव्याघ्र सह कृष्णेन धीमता। <br>तमिमं पुरयानाय त्वमनुज्ञातुमर्हसि   ॥13-152-003॥</td></tr>
<tr><td>एवमुक्तो भगवता व्यासेन पृथिवीपतिः। <br>युधिष्ठिरं सहामात्यमनुजज्ञे नदीसुतः   ॥13-152-004॥</td></tr>
<tr><td>उवाच चैनं मधुरं ततः शांतनवो नृपः। <br>प्रविशस्व पुरं राजन्व्येतु ते मानसो ज्वरः   ॥13-152-005॥</td></tr>
<tr><td>यजस्व विविधैर्यज्ञैर्बह्वन्नैः स्वाप्तदक्षिणैः। <br>ययातिरिव राजेन्द्र श्रद्धादमपुरःसरः   ॥13-152-006॥</td></tr>
<tr><td>क्षत्रधर्मरतः पार्थ पितॄन्देवांश्च तर्पय। <br>श्रेयसा योक्ष्यसे चैव व्येतु ते मानसो ज्वरः   ॥13-152-007॥</td></tr>
<tr><td>रञ्जयस्व प्रजाः सर्वाः प्रकृतीः परिसान्त्वय। <br>सुहृदः फलसत्कारैरभ्यर्चय यथार्हतः   ॥13-152-008॥</td></tr>
<tr><td>अनु त्वां तात जीवन्तु मित्राणि सुहृदस्तथा। <br>चैत्यस्थाने स्थितं वृक्षं फलवन्तमिव द्विजाः   ॥13-152-009॥</td></tr>
<tr><td>आगन्तव्यं च भवता समये मम पार्थिव। <br>विनिवृत्ते दिनकरे प्रवृत्ते चोत्तरायणे   ॥13-152-010॥</td></tr>
<tr><td>तथेत्युक्त्वा तु कौन्तेयः सोऽभिवाद्य पितामहम्। <br>प्रययौ सपरीवारो नगरं नागसाह्वयम्   ॥13-152-011॥</td></tr>
<tr><td>धृतराष्ट्रं पुरस्कृत्य गान्धारीं च पतिव्रताम्। <br>सह तैरृषिभिः सर्वैर्भ्रातृभिः केशवेन च   ॥13-152-012॥</td></tr>
<tr><td>पौरजानपदैश्चैव मन्त्रिवृद्धैश्च पार्थिवः। <br>प्रविवेश कुरुश्रेष्ठ पुरं वारणसाह्वयम्   ॥13-152-013॥</td></tr>
</table>
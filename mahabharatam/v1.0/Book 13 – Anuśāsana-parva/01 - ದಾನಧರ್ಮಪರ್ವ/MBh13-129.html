<table border = "1"><tr><td>Verse</td></tr>
<tr><td> उमोवाच। <br>उक्तास्त्वया पृथग्धर्माश्चातुर्वर्ण्यहिताः शुभाः। <br>सर्वव्यापी तु यो धर्मो भगवंस्तं ब्रवीहि मे   ॥13-129-001॥</td></tr>
<tr><td> महेश्वर उवाच। <br>ब्राह्मणा लोकसारेण सृष्टा धात्रा गुणार्थिना। <br>लोकांस्तारयितुं कृत्स्नान्मर्त्येषु क्षितिदेवताः   ॥13-129-002॥</td></tr>
<tr><td>तेषामिमं प्रवक्ष्यामि धर्मकर्मफलोदयम्। <br>ब्राह्मणेषु हि यो धर्मः स धर्मः परमो मतः   ॥13-129-003॥</td></tr>
<tr><td>इमे तु लोकधर्मार्थं त्रयः सृष्टाः स्वयंभुवा। <br>पृथिव्याः सर्जने नित्यं सृष्टास्तानपि मे शृणु   ॥13-129-004॥</td></tr>
<tr><td>वेदोक्तः परमो धर्मः स्मृतिशास्त्रगतोऽपरः। <br>शिष्टाचीर्णः परः प्रोक्तस्त्रयो धर्माः सनातनाः   ॥13-129-005॥</td></tr>
<tr><td>त्रैविद्यो ब्राह्मणो विद्वान्न चाध्ययनजीवनः। <br>त्रिकर्मा त्रिपरिक्रान्तो मैत्र एष स्मृतो द्विजः   ॥13-129-006॥</td></tr>
<tr><td>षडिमानि तु कर्माणि प्रोवाच भुवनेश्वरः। <br>वृत्त्यर्थं ब्राह्मणानां वै शृणु तानि समाहिता   ॥13-129-007॥</td></tr>
<tr><td>यजनं याजनं चैव तथा दानप्रतिग्रहौ। <br>अध्यापनमधीतं च षट्कर्मा धर्मभाग्द्विजः   ॥13-129-008॥</td></tr>
<tr><td>नित्यस्वाध्यायता धर्मो धर्मो यज्ञः सनातनः। <br>दानं प्रशस्यते चास्य यथाशक्ति यथाविधि   ॥13-129-009॥</td></tr>
<tr><td>अयं तु परमो धर्मः प्रवृत्तः सत्सु नित्यशः। <br>गृहस्थता विशुद्धानां धर्मस्य निचयो महान्   ॥13-129-010॥</td></tr>
<tr><td>पञ्चयज्ञविशुद्धात्मा सत्यवागनसूयकः। <br>दाता ब्राह्मणसत्कर्ता सुसंमृष्टनिवेशनः   ॥13-129-011॥</td></tr>
<tr><td>अमानी च सदाजिह्मः स्निग्धवाणीप्रदस्तथा। <br>अतिथ्यभ्यागतरतिः शेषान्नकृतभोजनः   ॥13-129-012॥</td></tr>
<tr><td>पाद्यमर्घ्यं यथान्यायमासनं शयनं तथा। <br>दीपं प्रतिश्रयं चापि यो ददाति स धार्मिकः   ॥13-129-013॥</td></tr>
<tr><td>प्रातरुत्थाय चाचम्य भोजनेनोपमन्त्र्य च। <br>सत्कृत्यानुव्रजेद्यश्च तस्य धर्मः सनातनः   ॥13-129-014॥</td></tr>
<tr><td>सर्वातिथ्यं त्रिवर्गस्य यथाशक्ति दिवानिशम्। <br>शूद्रधर्मः समाख्यातस्त्रिवर्णपरिचारणम्   ॥13-129-015॥</td></tr>
<tr><td>प्रवृत्तिलक्षणो धर्मो गृहस्थेषु विधीयते। <br>तमहं कीर्तयिष्यामि सर्वभूतहितं शुभम्   ॥13-129-016॥</td></tr>
<tr><td>दातव्यमसकृच्छक्त्या यष्टव्यमसकृत्तथा। <br>पुष्टिकर्मविधानं च कर्तव्यं भूतिमिच्छता   ॥13-129-017॥</td></tr>
<tr><td>धर्मेणार्थः समाहार्यो धर्मलब्धं त्रिधा धनम्। <br>कर्तव्यं धर्मपरमं मानवेन प्रयत्नतः   ॥13-129-018॥</td></tr>
<tr><td>एकेनांशेन धर्मार्थश्चर्तव्यो भूतिमिच्छता। <br>एकेनांशेन कामार्थ एकमंशं विवर्धयेत्   ॥13-129-019॥</td></tr>
<tr><td>निवृत्तिलक्षणस्त्वन्यो धर्मो मोक्ष इति स्मृतः। <br>तस्य वृत्तिं प्रवक्ष्यामि शृणु मे देवि तत्त्वतः   ॥13-129-020॥</td></tr>
<tr><td>सर्वभूतदया धर्मो न चैकग्रामवासिता। <br>आशापाशविमोक्षश्च शस्यते मोक्षकाङ्क्षिणाम्   ॥13-129-021॥</td></tr>
<tr><td>न कुण्ड्यां नोदके सङ्गो न वाससि न चासने। <br>न त्रिदण्डे न शयने नाग्नौ न शरणालये   ॥13-129-022॥</td></tr>
<tr><td>अध्यात्मगतचित्तो यस्तन्मनास्तत्परायणः। <br>युक्तो योगं प्रति सदा प्रतिसंख्यानमेव च   ॥13-129-023॥</td></tr>
<tr><td>वृक्षमूलशयो नित्यं शून्यागारनिवेशनः। <br>नदीपुलिनशायी च नदीतीररतिश्च यः   ॥13-129-024॥</td></tr>
<tr><td>विमुक्तः सर्वसङ्गेषु स्नेहबन्धेषु च द्विजः। <br>आत्मन्येवात्मनो भावं समासज्याटति द्विजः   ॥13-129-025॥</td></tr>
<tr><td>स्थाणुभूतो निराहारो मोक्षदृष्टेन कर्मणा। <br>परिव्रजति यो युक्तस्तस्य धर्मः सनातनः   ॥13-129-026॥</td></tr>
<tr><td>न चैकत्र चिरासक्तो न चैकग्रामगोचरः। <br>युक्तो ह्यटति निर्मुक्तो न चैकपुलिनेशयः   ॥13-129-027॥</td></tr>
<tr><td>एष मोक्षविदां धर्मो वेदोक्तः सत्पथः सताम्। <br>यो मार्गमनुयातीमं पदं तस्य न विद्यते   ॥13-129-028॥</td></tr>
<tr><td>चतुर्विधा भिक्षवस्ते कुटीचरकृतोदकः। <br>हंसः परमहंसश्च यो यः पश्चात्स उत्तमः   ॥13-129-029॥</td></tr>
<tr><td>अतः परतरं नास्ति नाधरं न तिरोऽग्रतः। <br>अदुःखमसुखं सौम्यमजरामरमव्ययम्   ॥13-129-030॥</td></tr>
<tr><td> उमोवाच। <br>गार्हस्थ्यो मोक्षधर्मश्च सज्जनाचरितस्त्वया। <br>भाषितो मर्त्यलोकस्य मार्गः श्रेयस्करो महान्   ॥13-129-031॥</td></tr>
<tr><td>ऋषिधर्मं तु धर्मज्ञ श्रोतुमिच्छाम्यनुत्तमम्। <br>स्पृहा भवति मे नित्यं तपोवननिवासिषु   ॥13-129-032॥</td></tr>
<tr><td>आज्यधूमोद्भवो गन्धो रुणद्धीव तपोवनम्। <br>तं दृष्ट्वा मे मनः प्रीतं महेश्वर सदा भवेत्   ॥13-129-033॥</td></tr>
<tr><td>एतं मे संशयं देव मुनिधर्मकृतं विभो। <br>सर्वधर्मार्थतत्त्वज्ञ देवदेव वदस्व मे। <br>निखिलेन मया पृष्टं महादेव यथातथम्   ॥13-129-034॥</td></tr>
<tr><td> महेश्वर उवाच। <br>हन्त तेऽहं प्रवक्ष्यामि मुनिधर्ममनुत्तमम्। <br>यं कृत्वा मुनयो यान्ति सिद्धिं स्वतपसा शुभे   ॥13-129-035॥</td></tr>
<tr><td>फेनपानामृषीणां यो धर्मो धर्मविदां सदा। <br>तं मे शृणु महाभागे धर्मज्ञे धर्ममादितः   ॥13-129-036॥</td></tr>
<tr><td>उञ्छन्ति सततं तस्मिन्ब्राह्मं फेनोत्करं शुभम्। <br>अमृतं ब्रह्मणा पीतं मधुरं प्रसृतं दिवि   ॥13-129-037॥</td></tr>
<tr><td>एष तेषां विशुद्धानां फेनपानां तपोधने। <br>धर्मचर्याकृतो मार्गो वालखिल्यगणे शृणु   ॥13-129-038॥</td></tr>
<tr><td>वालखिल्यास्तपःसिद्धा मुनयः सूर्यमण्डले। <br>उञ्छमुञ्छन्ति धर्मज्ञाः शाकुनीं वृत्तिमास्थिताः   ॥13-129-039॥</td></tr>
<tr><td>मृगनिर्मोकवसनाश्चीरवल्कलवाससः। <br>निर्द्वंद्वाः सत्पथं प्राप्ता वालखिल्यास्तपोधनाः   ॥13-129-040॥</td></tr>
<tr><td>अङ्गुष्ठपर्वमात्रास्ते स्वेष्वङ्गेषु व्यवस्थिताः। <br>तपश्चरणमीहन्ते तेषां धर्मफलं महत्   ॥13-129-041॥</td></tr>
<tr><td>ते सुरैः समतां यान्ति सुरकार्यार्थसिद्धये। <br>द्योतयन्तो दिशः सर्वास्तपसा दग्धकिल्बिषाः   ॥13-129-042॥</td></tr>
<tr><td>ये त्वन्ये शुद्धमनसो दयाधर्मपरायणाः। <br>सन्तश्चक्रचराः पुण्याः सोमलोकचराश्च ये   ॥13-129-043॥</td></tr>
<tr><td>पितृलोकसमीपस्थास्त उञ्छन्ति यथाविधि। <br>संप्रक्षालाश्मकुट्टाश्च दन्तोलूखलिनस्तथा   ॥13-129-044॥</td></tr>
<tr><td>सोमपानां च देवानामूष्मपाणां तथैव च। <br>उञ्छन्ति ये समीपस्थाः स्वभावनियतेन्द्रियाः   ॥13-129-045॥</td></tr>
<tr><td>तेषामग्निपरिष्यन्दः पितृदेवार्चनं तथा। <br>यज्ञानां चापि पञ्चानां यजनं धर्म उच्यते   ॥13-129-046॥</td></tr>
<tr><td>एष चक्रचरैर्देवि देवलोकचरैर्द्विजैः। <br>ऋषिधर्मः सदा चीर्णो योऽन्यस्तमपि मे शृणु   ॥13-129-047॥</td></tr>
<tr><td>सर्वेष्वेवर्षिधर्मेषु जेय आत्मा जितेन्द्रियः। <br>कामक्रोधौ ततः पश्चाज्जेतव्याविति मे मतिः   ॥13-129-048॥</td></tr>
<tr><td>अग्निहोत्रपरिस्पन्दो धर्मरात्रिसमासनम्। <br>सोमयज्ञाभ्यनुज्ञानं पञ्चमी यज्ञदक्षिणा   ॥13-129-049॥</td></tr>
<tr><td>नित्यं यज्ञक्रिया धर्मः पितृदेवार्चने रतिः। <br>सर्वातिथ्यं च कर्तव्यमन्नेनोञ्छार्जितेन वै   ॥13-129-050॥</td></tr>
<tr><td>निवृत्तिरुपभोगस्य गोरसानां च वै रतिः। <br>स्थण्डिले शयनं योगः शाकपर्णनिषेवणम्   ॥13-129-051॥</td></tr>
<tr><td>फलमूलाशनं वायुरापः शैवलभक्षणम्। <br>ऋषीणां नियमा ह्येते यैर्जयन्त्यजितां गतिम्   ॥13-129-052॥</td></tr>
<tr><td>विधूमे न्यस्तमुसले व्यङ्गारे भुक्तवज्जने। <br>अतीतपात्रसंचारे काले विगतभैक्षके   ॥13-129-053॥</td></tr>
<tr><td>अतिथिं काङ्क्षमाणो वै शेषान्नकृतभोजनः। <br>सत्यधर्मरतिः क्षान्तो मुनिधर्मेण युज्यते   ॥13-129-054॥</td></tr>
<tr><td>न स्तम्भी न च मानी यो न प्रमत्तो न विस्मितः। <br>मित्रामित्रसमो मैत्रो यः स धर्मविदुत्तमः   ॥13-129-055॥</td></tr>
</table>
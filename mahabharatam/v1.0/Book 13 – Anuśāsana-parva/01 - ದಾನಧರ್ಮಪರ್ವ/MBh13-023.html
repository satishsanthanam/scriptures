<table border = "1"><tr><td>Verse</td></tr>
<tr><td> युधिष्ठिर उवाच। <br>किमाहुर्भरतश्रेष्ठ पात्रं विप्राः सनातनम्। <br>ब्राह्मणं लिङ्गिनं चैव ब्राह्मणं वाप्यलिङ्गिनम्   ॥13-023-001॥</td></tr>
<tr><td> भीष्म उवाच। <br>स्ववृत्तिमभिपन्नाय लिङ्गिने वेतराय वा। <br>देयमाहुर्महाराज उभावेतौ तपस्विनौ   ॥13-023-002॥</td></tr>
<tr><td> युधिष्ठिर उवाच। <br>श्रद्धया परया पूतो यः प्रयच्छेद्द्विजातये। <br>हव्यं कव्यं तथा दानं को दोषः स्यात्पितामह   ॥13-023-003॥</td></tr>
<tr><td> भीष्म उवाच। <br>श्रद्धापूतो नरस्तात दुर्दान्तोऽपि न संशयः। <br>पूतो भवति सर्वत्र किं पुनस्त्वं महीपते   ॥13-023-004॥</td></tr>
<tr><td> युधिष्ठिर उवाच। <br>न ब्राह्मणं परीक्षेत दैवेषु सततं नरः। <br>कव्यप्रदाने तु बुधाः परीक्ष्यं ब्राह्मणं विदुः   ॥13-023-005॥</td></tr>
<tr><td> भीष्म उवाच। <br>न ब्राह्मणः साधयते हव्यं दैवात्प्रसिध्यति। <br>देवप्रसादादिज्यन्ते यजमाना न संशयः   ॥13-023-006॥</td></tr>
<tr><td>ब्राह्मणा भरतश्रेष्ठ सततं ब्रह्मवादिनः। <br>मार्कण्डेयः पुरा प्राह इह लोकेषु बुद्धिमान्   ॥13-023-007॥</td></tr>
<tr><td> युधिष्ठिर उवाच। <br>अपूर्वोऽप्यथ वा विद्वान्संबन्धी वाथ यो भवेत्। <br>तपस्वी यज्ञशीलो वा कथं पात्रं भवेत्तु सः   ॥13-023-008॥</td></tr>
<tr><td> भीष्म उवाच। <br>कुलीनः कर्मकृद्वैद्यस्तथा चाप्यानृशंस्यवान्। <br>ह्रीमानृजुः सत्यवादी पात्रं पूर्वे च ते त्रयः   ॥13-023-009॥</td></tr>
<tr><td>तत्रेदं शृणु मे पार्थ चतुर्णां तेजसां मतम्। <br>पृथिव्याः काश्यपस्याग्नेर्मार्कण्डेयस्य चैव हि   ॥13-023-010॥</td></tr>
<tr><td> पृथिव्युवाच। <br>यथा महार्णवे क्षिप्तः क्षिप्रं लोष्टो विनश्यति। <br>तथा दुश्चरितं सर्वं त्रय्यावृत्त्या विनश्यति   ॥13-023-011॥</td></tr>
<tr><td> काश्यप उवाच। <br>सर्वे च वेदाः सह षड्भिरङ्गैः; सांख्यं पुराणं च कुले च जन्म। <br>नैतानि सर्वाणि गतिर्भवन्ति; शीलव्यपेतस्य नरस्य राजन्   ॥13-023-012॥</td></tr>
<tr><td> अग्निरुवाच। <br>अधीयानः पण्डितं मन्यमानो; यो विद्यया हन्ति यशः परेषाम्। <br>ब्रह्मन्स तेनाचरते ब्रह्महत्यां; लोकास्तस्य ह्यन्तवन्तो भवन्ति   ॥13-023-013॥</td></tr>
<tr><td> मार्कण्डेय उवाच। <br>अश्वमेधसहस्रं च सत्यं च तुलया धृतम्। <br>नाभिजानामि यद्यस्य सत्यस्यार्धमवाप्नुयात्   ॥13-023-014॥</td></tr>
<tr><td> भीष्म उवाच। <br>इत्युक्त्वा ते जग्मुराशु चत्वारोऽमिततेजसः। <br>पृथिवी काश्यपोऽग्निश्च प्रकृष्टायुश्च भार्गवः   ॥13-023-015॥</td></tr>
<tr><td> युधिष्ठिर उवाच। <br>यदिदं ब्राह्मणा लोके व्रतिनो भुञ्जते हविः। <br>भुक्तं ब्राह्मणकामाय कथं तत्सुकृतं भवेत्   ॥13-023-016॥</td></tr>
<tr><td> भीष्म उवाच। <br>आदिष्टिनो ये राजेन्द्र ब्राह्मणा वेदपारगाः। <br>भुञ्जते ब्रह्मकामाय व्रतलुप्ता भवन्ति ते   ॥13-023-017॥</td></tr>
<tr><td> युधिष्ठिर उवाच। <br>अनेकान्तं बहुद्वारं धर्ममाहुर्मनीषिणः। <br>किं निश्चितं भवेत्तत्र तन्मे ब्रूहि पितामह   ॥13-023-018॥</td></tr>
<tr><td> भीष्म उवाच। <br>अहिंसा सत्यमक्रोध आनृशंस्यं दमस्तथा। <br>आर्जवं चैव राजेन्द्र निश्चितं धर्मलक्षणम्   ॥13-023-019॥</td></tr>
<tr><td>ये तु धर्मं प्रशंसन्तश्चरन्ति पृथिवीमिमाम्। <br>अनाचरन्तस्तद्धर्मं संकरे निरताः प्रभो   ॥13-023-020॥</td></tr>
<tr><td>तेभ्यो रत्नं हिरण्यं वा गामश्वान्वा ददाति यः। <br>दश वर्षाणि विष्ठां स भुङ्क्ते निरयमाश्रितः   ॥13-023-021॥</td></tr>
<tr><td>मेदानां पुल्कसानां च तथैवान्तावसायिनाम्। <br>कृतं कर्माकृतं चापि रागमोहेन जल्पताम्   ॥13-023-022॥</td></tr>
<tr><td>वैश्वदेवं च ये मूढा विप्राय ब्रह्मचारिणे। <br>ददतीह न राजेन्द्र ते लोकान्भुञ्जतेऽशुभान्   ॥13-023-023॥</td></tr>
<tr><td> युधिष्ठिर उवाच। <br>किं परं ब्रह्मचर्यस्य किं परं धर्मलक्षणम्। <br>किं च श्रेष्ठतमं शौचं तन्मे ब्रूहि पितामह   ॥13-023-024॥</td></tr>
<tr><td> भीष्म उवाच। <br>ब्रह्मचर्यं परं तात मधुमांसस्य वर्जनम्। <br>मर्यादायां स्थितो धर्मः शमः शौचस्य लक्षणम्   ॥13-023-025॥</td></tr>
<tr><td> युधिष्ठिर उवाच। <br>कस्मिन्काले चरेद्धर्मं कस्मिन्कालेऽर्थमाचरेत्। <br>कस्मिन्काले सुखी च स्यात्तन्मे ब्रूहि पितामह   ॥13-023-026॥</td></tr>
<tr><td> भीष्म उवाच। <br>काल्यमर्थं निषेवेत ततो धर्ममनन्तरम्। <br>पश्चात्कामं निषेवेत न च गच्छेत्प्रसङ्गिताम्   ॥13-023-027॥</td></tr>
<tr><td>ब्राह्मणांश्चाभिमन्येत गुरूंश्चाप्यभिपूजयेत्। <br>सर्वभूतानुलोमश्च मृदुशीलः प्रियंवदः   ॥13-023-028॥</td></tr>
<tr><td>अधिकारे यदनृतं राजगामि च पैशुनम्। <br>गुरोश्चालीककरणं समं तद्ब्रह्महत्यया   ॥13-023-029॥</td></tr>
<tr><td>प्रहरेन्न नरेन्द्रेषु न गां हन्यात्तथैव च। <br>भ्रूणहत्यासमं चैतदुभयं यो निषेवते   ॥13-023-030॥</td></tr>
<tr><td>नाग्निं परित्यजेज्जातु न च वेदान्परित्यजेत्। <br>न च ब्राह्मणमाक्रोशेत्समं तद्ब्रह्महत्यया   ॥13-023-031॥</td></tr>
<tr><td> युधिष्ठिर उवाच। <br>कीदृशाः साधवो विप्राः केभ्यो दत्तं महाफलम्। <br>कीदृशानां च भोक्तव्यं तन्मे ब्रूहि पितामह   ॥13-023-032॥</td></tr>
<tr><td> भीष्म उवाच। <br>अक्रोधना धर्मपराः सत्यनित्या दमे रताः। <br>तादृशाः साधवो विप्रास्तेभ्यो दत्तं महाफलम्   ॥13-023-033॥</td></tr>
<tr><td>अमानिनः सर्वसहा दृष्टार्था विजितेन्द्रियाः। <br>सर्वभूतहिता मैत्रास्तेभ्यो दत्तं महाफलम्   ॥13-023-034॥</td></tr>
<tr><td>अलुब्धाः शुचयो वैद्या ह्रीमन्तः सत्यवादिनः। <br>स्वकर्मनिरता ये च तेभ्यो दत्तं महाफलम्   ॥13-023-035॥</td></tr>
<tr><td>साङ्गांश्च चतुरो वेदान्योऽधीयीत द्विजर्षभः। <br>षड्भ्यो निवृत्तः कर्मभ्यस्तं पात्रमृषयो विदुः   ॥13-023-036॥</td></tr>
<tr><td>ये त्वेवंगुणजातीयास्तेभ्यो दत्तं महाफलम्। <br>सहस्रगुणमाप्नोति गुणार्हाय प्रदायकः   ॥13-023-037॥</td></tr>
<tr><td>प्रज्ञाश्रुताभ्यां वृत्तेन शीलेन च समन्वितः। <br>तारयेत कुलं कृत्स्नमेकोऽपीह द्विजर्षभः   ॥13-023-038॥</td></tr>
<tr><td>गामश्वं वित्तमन्नं वा तद्विधे प्रतिपादयेत्। <br>द्रव्याणि चान्यानि तथा प्रेत्यभावे न शोचति   ॥13-023-039॥</td></tr>
<tr><td>तारयेत कुलं कृत्स्नमेकोऽपीह द्विजोत्तमः। <br>किमङ्ग पुनरेकं वै तस्मात्पात्रं समाचरेत्   ॥13-023-040॥</td></tr>
<tr><td>निशम्य च गुणोपेतं ब्राह्मणं साधुसंमतम्। <br>दूरादानाययेत्कृत्ये सर्वतश्चाभिपूजयेत्   ॥13-023-041॥</td></tr>
</table>
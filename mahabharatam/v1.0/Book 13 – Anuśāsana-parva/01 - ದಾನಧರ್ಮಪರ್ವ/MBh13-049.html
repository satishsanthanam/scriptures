<table border = "1"><tr><td>Verse</td></tr>
<tr><td> युधिष्ठिर उवाच। <br>ब्रूहि पुत्रान्कुरुश्रेष्ठ वर्णानां त्वं पृथक्पृथक्। <br>कीदृश्यां कीदृशाश्चापि पुत्राः कस्य च के च ते   ॥13-049-001॥</td></tr>
<tr><td>विप्रवादाः सुबहुशः श्रूयन्ते पुत्रकारिताः। <br>अत्र नो मुह्यतां राजन्संशयं छेत्तुमर्हसि   ॥13-049-002॥</td></tr>
<tr><td> भीष्म उवाच। <br>आत्मा पुत्रस्तु विज्ञेयस्तस्यानन्तरजश्च यः। <br>नियुक्तजश्च विज्ञेयः सुतः प्रसृतजस्तथा   ॥13-049-003॥</td></tr>
<tr><td>पतितस्य च भार्यायां भर्त्रा सुसमवेतया। <br>तथा दत्तकृतौ पुत्रावध्यूढश्च तथापरः   ॥13-049-004॥</td></tr>
<tr><td>षडपध्वंसजाश्चापि कानीनापसदास्तथा। <br>इत्येते ते समाख्यातास्तान्विजानीहि भारत   ॥13-049-005॥</td></tr>
<tr><td> युधिष्ठिर उवाच। <br>षडपध्वंसजाः के स्युः के वाप्यपसदास्तथा। <br>एतत्सर्वं यथातत्त्वं व्याख्यातुं मे त्वमर्हसि   ॥13-049-006॥</td></tr>
<tr><td> भीष्म उवाच। <br>त्रिषु वर्णेषु ये पुत्रा ब्राह्मणस्य युधिष्ठिर। <br>वर्णयोश्च द्वयोः स्यातां यौ राजन्यस्य भारत   ॥13-049-007॥</td></tr>
<tr><td>एको द्विवर्ण एवाथ तथात्रैवोपलक्षितः। <br>षडपध्वंसजास्ते हि तथैवापसदाञ्शृणु   ॥13-049-008॥</td></tr>
<tr><td>चण्डालो व्रात्यवेनौ च ब्राह्मण्यां क्षत्रियासु च। <br>वैश्यायां चैव शूद्रस्य लक्ष्यन्तेऽपसदास्त्रयः   ॥13-049-009॥</td></tr>
<tr><td>मागधो वामकश्चैव द्वौ वैश्यस्योपलक्षितौ। <br>ब्राह्मण्यां क्षत्रियायां च क्षत्रियस्यैक एव तु   ॥13-049-010॥</td></tr>
<tr><td>ब्राह्मण्यां लक्ष्यते सूत इत्येतेऽपसदाः स्मृताः। <br>पुत्ररेतो न शक्यं हि मिथ्या कर्तुं नराधिप   ॥13-049-011॥</td></tr>
<tr><td> युधिष्ठिर उवाच। <br>क्षेत्रजं केचिदेवाहुः सुतं केचित्तु शुक्रजम्। <br>तुल्यावेतौ सुतौ कस्य तन्मे ब्रूहि पितामह   ॥13-049-012॥</td></tr>
<tr><td> भीष्म उवाच। <br>रेतजो वा भवेत्पुत्रस्त्यक्तो वा क्षेत्रजो भवेत्। <br>अध्यूढः समयं भित्त्वेत्येतदेव निबोध मे   ॥13-049-013॥</td></tr>
<tr><td> युधिष्ठिर उवाच। <br>रेतोजं विद्म वै पुत्रं क्षेत्रजस्यागमः कथम्। <br>अध्यूढं विद्म वै पुत्रं हित्वा च समयं कथम्   ॥13-049-014॥</td></tr>
<tr><td> भीष्म उवाच। <br>आत्मजं पुत्रमुत्पाद्य यस्त्यजेत्कारणान्तरे। <br>न तत्र कारणं रेतः स क्षेत्रस्वामिनो भवेत्   ॥13-049-015॥</td></tr>
<tr><td>पुत्रकामो हि पुत्रार्थे यां वृणीते विशां पते। <br>तत्र क्षेत्रं प्रमाणं स्यान्न वै तत्रात्मजः सुतः   ॥13-049-016॥</td></tr>
<tr><td>अन्यत्र क्षेत्रजः पुत्रो लक्ष्यते भरतर्षभ। <br>न ह्यात्मा शक्यते हन्तुं दृष्टान्तोपगतो ह्यसौ   ॥13-049-017॥</td></tr>
<tr><td>कश्चिच्च कृतकः पुत्रः संग्रहादेव लक्ष्यते। <br>न तत्र रेतः क्षेत्रं वा प्रमाणं स्याद्युधिष्ठिर   ॥13-049-018॥</td></tr>
<tr><td> युधिष्ठिर उवाच। <br>कीदृशः कृतकः पुत्रः संग्रहादेव लक्ष्यते। <br>शुक्रं क्षेत्रं प्रमाणं वा यत्र लक्ष्येत भारत   ॥13-049-019॥</td></tr>
<tr><td> भीष्म उवाच। <br>मातापितृभ्यां संत्यक्तं पथि यं तु प्रलक्षयेत्। <br>न चास्य मातापितरौ ज्ञायेते स हि कृत्रिमः   ॥13-049-020॥</td></tr>
<tr><td>अस्वामिकस्य स्वामित्वं यस्मिन्संप्रतिलक्षयेत्। <br>सवर्णस्तं च पोषेत सवर्णस्तस्य जायते   ॥13-049-021॥</td></tr>
<tr><td> युधिष्ठिर उवाच। <br>कथमस्य प्रयोक्तव्यः संस्कारः कस्य वा कथम्। <br>देया कन्या कथं चेति तन्मे ब्रूहि पितामह   ॥13-049-022॥</td></tr>
<tr><td> भीष्म उवाच। <br>आत्मवत्तस्य कुर्वीत संस्कारं स्वामिवत्तथा   ॥13-049-023॥</td></tr>
<tr><td>त्यक्तो मातापितृभ्यां यः सवर्णं प्रतिपद्यते। <br>तद्गोत्रवर्णतस्तस्य कुर्यात्संस्कारमच्युत   ॥13-049-024॥</td></tr>
<tr><td>अथ देया तु कन्या स्यात्तद्वर्णेन युधिष्ठिर। <br>संस्कर्तुं मातृगोत्रं च मातृवर्णविनिश्चये   ॥13-049-025॥</td></tr>
<tr><td>कानीनाध्यूढजौ चापि विज्ञेयौ पुत्रकिल्बिषौ। <br>तावपि स्वाविव सुतौ संस्कार्याविति निश्चयः   ॥13-049-026॥</td></tr>
<tr><td>क्षेत्रजो वाप्यपसदो येऽध्यूढास्तेषु चाप्यथ। <br>आत्मवद्वै प्रयुञ्जीरन्संस्कारं ब्राह्मणादयः   ॥13-049-027॥</td></tr>
<tr><td>धर्मशास्त्रेषु वर्णानां निश्चयोऽयं प्रदृश्यते। <br>एतत्ते सर्वमाख्यातं किं भूयः श्रोतुमिच्छसि   ॥13-049-028॥</td></tr>
</table>
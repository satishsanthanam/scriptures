<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्त्वा कुरून्सर्वान्भीष्मः शांतनवस्तदा। <br>तूष्णीं बभूव कौरव्यः स मुहूर्तमरिंदम   ॥13-154-001॥</td></tr>
<tr><td>धारयामास चात्मानं धारणासु यथाक्रमम्। <br>तस्योर्ध्वमगमन्प्राणाः संनिरुद्धा महात्मनः   ॥13-154-002॥</td></tr>
<tr><td>इदमाश्चर्यमासीच्च मध्ये तेषां महात्मनाम्। <br>यद्यन्मुञ्चति गात्राणां स शंतनुसुतस्तदा। <br>तत्तद्विशल्यं भवति योगयुक्तस्य तस्य वै   ॥13-154-003॥</td></tr>
<tr><td>क्षणेन प्रेक्षतां तेषां विशल्यः सोऽभवत्तदा। <br>तं दृष्ट्वा विस्मिताः सर्वे वासुदेवपुरोगमाः। <br>सह तैर्मुनिभिः सर्वैस्तदा व्यासादिभिर्नृप   ॥13-154-004॥</td></tr>
<tr><td>संनिरुद्धस्तु तेनात्मा सर्वेष्वायतनेषु वै। <br>जगाम भित्त्वा मूर्धानं दिवमभ्युत्पपात च   ॥13-154-005॥</td></tr>
<tr><td>महोल्केव च भीष्मस्य मूर्धदेशाज्जनाधिप। <br>निःसृत्याकाशमाविश्य क्षणेनान्तरधीयत   ॥13-154-006॥</td></tr>
<tr><td>एवं स नृपशार्दूल नृपः शांतनवस्तदा। <br>समयुज्यत लोकैः स्वैर्भरतानां कुलोद्वहः   ॥13-154-007॥</td></tr>
<tr><td>ततस्त्वादाय दारूणि गन्धांश्च विविधान्बहून्। <br>चितां चक्रुर्महात्मानः पाण्डवा विदुरस्तथा। <br>युयुत्सुश्चापि कौरव्यः प्रेक्षकास्त्वितरेऽभवन्   ॥13-154-008॥</td></tr>
<tr><td>युधिष्ठिरस्तु गाङ्गेयं विदुरश्च महामतिः। <br>छादयामासतुरुभौ क्षौमैर्माल्यैश्च कौरवम्   ॥13-154-009॥</td></tr>
<tr><td>धारयामास तस्याथ युयुत्सुश्छत्रमुत्तमम्। <br>चामरव्यजने शुभ्रे भीमसेनार्जुनावुभौ। <br>उष्णीषे पर्यगृह्णीतां माद्रीपुत्रावुभौ तदा   ॥13-154-010॥</td></tr>
<tr><td>स्त्रियः कौरवनाथस्य भीष्मं कुरुकुलोद्भवम्। <br>तालवृन्तान्युपादाय पर्यवीजन्समन्ततः   ॥13-154-011॥</td></tr>
<tr><td>ततोऽस्य विधिवच्चक्रुः पितृमेधं महात्मनः। <br>याजका जुहुवुश्चाग्निं जगुः सामानि सामगाः   ॥13-154-012॥</td></tr>
<tr><td>ततश्चन्दनकाष्ठैश्च तथा कालेयकैरपि। <br>कालागरुप्रभृतिभिर्गन्धैश्चोच्चावचैस्तथा   ॥13-154-013॥</td></tr>
<tr><td>समवच्छाद्य गाङ्गेयं प्रज्वाल्य च हुताशनम्। <br>अपसव्यमकुर्वन्त धृतराष्ट्रमुखा नृपाः   ॥13-154-014॥</td></tr>
<tr><td>संस्कृत्य च कुरुश्रेष्ठं गाङ्गेयं कुरुसत्तमाः। <br>जग्मुर्भागीरथीतीरमृषिजुष्टं कुरूद्वहाः   ॥13-154-015॥</td></tr>
<tr><td>अनुगम्यमाना व्यासेन नारदेनासितेन च। <br>कृष्णेन भरतस्त्रीभिर्ये च पौराः समागताः   ॥13-154-016॥</td></tr>
<tr><td>उदकं चक्रिरे चैव गाङ्गेयस्य महात्मनः। <br>विधिवत्क्षत्रियश्रेष्ठाः स च सर्वो जनस्तदा   ॥13-154-017॥</td></tr>
<tr><td>ततो भागीरथी देवी तनयस्योदके कृते। <br>उत्थाय सलिलात्तस्माद्रुदती शोकलालसा   ॥13-154-018॥</td></tr>
<tr><td>परिदेवयती तत्र कौरवानभ्यभाषत। <br>निबोधत यथावृत्तमुच्यमानं मयानघाः   ॥13-154-019॥</td></tr>
<tr><td>राजवृत्तेन संपन्नः प्रज्ञयाभिजनेन च। <br>सत्कर्ता कुरुवृद्धानां पितृभक्तो दृढव्रतः   ॥13-154-020॥</td></tr>
<tr><td>जामदग्न्येन रामेण पुरा यो न पराजितः। <br>दिव्यैरस्त्रैर्महावीर्यः स हतोऽद्य शिखण्डिना   ॥13-154-021॥</td></tr>
<tr><td>अश्मसारमयं नूनं हृदयं मम पार्थिवाः। <br>अपश्यन्त्याः प्रियं पुत्रं यत्र दीर्यति मेऽद्य वै   ॥13-154-022॥</td></tr>
<tr><td>समेतं पार्थिवं क्षत्रं काशिपुर्यां स्वयंवरे। <br>विजित्यैकरथेनाजौ कन्यास्ता यो जहार ह   ॥13-154-023॥</td></tr>
<tr><td>यस्य नास्ति बले तुल्यः पृथिव्यामपि कश्चन। <br>हतं शिखण्डिना श्रुत्वा यन्न दीर्यति मे मनः   ॥13-154-024॥</td></tr>
<tr><td>जामदग्न्यः कुरुक्षेत्रे युधि येन महात्मना। <br>पीडितो नातियत्नेन निहतः स शिखण्डिना   ॥13-154-025॥</td></tr>
<tr><td>एवंविधं बहु तदा विलपन्तीं महानदीम्। <br>आश्वासयामास तदा साम्ना दामोदरो विभुः   ॥13-154-026॥</td></tr>
<tr><td>समाश्वसिहि भद्रे त्वं मा शुचः शुभदर्शने। <br>गतः स परमां सिद्धिं तव पुत्रो न संशयः   ॥13-154-027॥</td></tr>
<tr><td>वसुरेष महातेजाः शापदोषेण शोभने। <br>मनुष्यतामनुप्राप्तो नैनं शोचितुमर्हसि   ॥13-154-028॥</td></tr>
<tr><td>स एष क्षत्रधर्मेण युध्यमानो रणाजिरे। <br>धनंजयेन निहतो नैष नुन्नः शिखण्डिना   ॥13-154-029॥</td></tr>
<tr><td>भीष्मं हि कुरुशार्दूलमुद्यतेषुं महारणे। <br>न शक्तः संयुगे हन्तुं साक्षादपि शतक्रतुः   ॥13-154-030॥</td></tr>
<tr><td>स्वच्छन्देन सुतस्तुभ्यं गतः स्वर्गं शुभानने। <br>न शक्ताः स्युर्निहन्तुं हि रणे तं सर्वदेवताः   ॥13-154-031॥</td></tr>
<tr><td>तस्मान्मा त्वं सरिच्छ्रेष्ठे शोचस्व कुरुनन्दनम्। <br>वसूनेष गतो देवि पुत्रस्ते विज्वरा भव   ॥13-154-032॥</td></tr>
<tr><td>इत्युक्ता सा तु कृष्णेन व्यासेन च सरिद्वरा। <br>त्यक्त्वा शोकं महाराज स्वं वार्यवततार ह   ॥13-154-033॥</td></tr>
<tr><td>सत्कृत्य ते तां सरितं ततः कृष्णमुखा नृपाः। <br>अनुज्ञातास्तया सर्वे न्यवर्तन्त जनाधिपाः   ॥13-154-034॥</td></tr>
</table>
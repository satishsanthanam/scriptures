<table border = "1"><tr><td>Verse</td></tr>
<tr><td> वैशंपायन उवाच। <br>ततः कुन्तीसुतो राजा पौरजानपदं जनम्। <br>पूजयित्वा यथान्यायमनुजज्ञे गृहान्प्रति   ॥13-153-001॥</td></tr>
<tr><td>सान्त्वयामास नारीश्च हतवीरा हतेश्वराः। <br>विपुलैरर्थदानैश्च तदा पाण्डुसुतो नृपः   ॥13-153-002॥</td></tr>
<tr><td>सोऽभिषिक्तो महाप्राज्ञः प्राप्य राज्यं युधिष्ठिरः। <br>अवस्थाप्य नरश्रेष्ठः सर्वाः स्वप्रकृतीस्तदा   ॥13-153-003॥</td></tr>
<tr><td>द्विजेभ्यो बलमुख्येभ्यो नैगमेभ्यश्च सर्वशः। <br>प्रतिगृह्याशिषो मुख्यास्तदा धर्मभृतां वरः   ॥13-153-004॥</td></tr>
<tr><td>उषित्वा शर्वरीः श्रीमान्पञ्चाशन्नगरोत्तमे। <br>समयं कौरवाग्र्यस्य सस्मार पुरुषर्षभः   ॥13-153-005॥</td></tr>
<tr><td>स निर्ययौ गजपुराद्याजकैः परिवारितः। <br>दृष्ट्वा निवृत्तमादित्यं प्रवृत्तं चोत्तरायणम्   ॥13-153-006॥</td></tr>
<tr><td>घृतं माल्यं च गन्धांश्च क्षौमाणि च युधिष्ठिरः। <br>चन्दनागरुमुख्यानि तथा कालागरूणि च   ॥13-153-007॥</td></tr>
<tr><td>प्रस्थाप्य पूर्वं कौन्तेयो भीष्मसंसाधनाय वै। <br>माल्यानि च महार्हाणि रत्नानि विविधानि च   ॥13-153-008॥</td></tr>
<tr><td>धृतराष्ट्रं पुरस्कृत्य गान्धारीं च यशस्विनीम्। <br>मातरं च पृथां धीमान्भ्रातॄंश्च पुरुषर्षभः   ॥13-153-009॥</td></tr>
<tr><td>जनार्दनेनानुगतो विदुरेण च धीमता। <br>युयुत्सुना च कौरव्यो युयुधानेन चाभिभो   ॥13-153-010॥</td></tr>
<tr><td>महता राजभोग्येन परिबर्हेण संवृतः। <br>स्तूयमानो महाराज भीष्मस्याग्नीननुव्रजन्   ॥13-153-011॥</td></tr>
<tr><td>निश्चक्राम पुरात्तस्माद्यथा देवपतिस्तथा। <br>आससाद कुरुक्षेत्रे ततः शांतनवं नृपम्   ॥13-153-012॥</td></tr>
<tr><td>उपास्यमानं व्यासेन पाराशर्येण धीमता। <br>नारदेन च राजर्षे देवलेनासितेन च   ॥13-153-013॥</td></tr>
<tr><td>हतशिष्टैर्नृपैश्चान्यैर्नानादेशसमागतैः। <br>रक्षिभिश्च महात्मानं रक्ष्यमाणं समन्ततः   ॥13-153-014॥</td></tr>
<tr><td>शयानं वीरशयने ददर्श नृपतिस्ततः। <br>ततो रथादवारोहद्भ्रातृभिः सह धर्मराट्   ॥13-153-015॥</td></tr>
<tr><td>अभिवाद्याथ कौन्तेयः पितामहमरिंदमम्। <br>द्वैपायनादीन्विप्रांश्च तैश्च प्रत्यभिनन्दितः   ॥13-153-016॥</td></tr>
<tr><td>ऋत्विग्भिर्ब्रह्मकल्पैश्च भ्रातृभिश्च सहाच्युतः। <br>आसाद्य शरतल्पस्थमृषिभिः परिवारितम्   ॥13-153-017॥</td></tr>
<tr><td>अब्रवीद्भरतश्रेष्ठं धर्मराजो युधिष्ठिरः। <br>भ्रातृभिः सह कौरव्य शयानं निम्नगासुतम्   ॥13-153-018॥</td></tr>
<tr><td>युधिष्ठिरोऽहं नृपते नमस्ते जाह्नवीसुत। <br>शृणोषि चेन्महाबाहो ब्रूहि किं करवाणि ते   ॥13-153-019॥</td></tr>
<tr><td>प्राप्तोऽस्मि समये राजन्नग्नीनादाय ते विभो। <br>आचार्या ब्राह्मणाश्चैव ऋत्विजो भ्रातरश्च मे   ॥13-153-020॥</td></tr>
<tr><td>पुत्रश्च ते महातेजा धृतराष्ट्रो जनेश्वरः। <br>उपस्थितः सहामात्यो वासुदेवश्च वीर्यवान्   ॥13-153-021॥</td></tr>
<tr><td>हतशिष्टाश्च राजानः सर्वे च कुरुजाङ्गलाः। <br>तान्पश्य कुरुशार्दूल समुन्मीलय लोचने   ॥13-153-022॥</td></tr>
<tr><td>यच्चेह किंचित्कर्तव्यं तत्सर्वं प्रापितं मया। <br>यथोक्तं भवता काले सर्वमेव च तत्कृतम्   ॥13-153-023॥</td></tr>
<tr><td>एवमुक्तस्तु गाङ्गेयः कुन्तीपुत्रेण धीमता। <br>ददर्श भारतान्सर्वान्स्थितान्संपरिवार्य तम्   ॥13-153-024॥</td></tr>
<tr><td>ततश्चलवलिर्भीष्मः प्रगृह्य विपुलं भुजम्। <br>ओघमेघस्वनो वाग्मी काले वचनमब्रवीत्   ॥13-153-025॥</td></tr>
<tr><td>दिष्ट्या प्राप्तोऽसि कौन्तेय सहामात्यो युधिष्ठिर। <br>परिवृत्तो हि भगवान्सहस्रांशुर्दिवाकरः   ॥13-153-026॥</td></tr>
<tr><td>अष्टपञ्चाशतं रात्र्यः शयानस्याद्य मे गताः। <br>शरेषु निशिताग्रेषु यथा वर्षशतं तथा   ॥13-153-027॥</td></tr>
<tr><td>माघोऽयं समनुप्राप्तो मासः पुण्यो युधिष्ठिर। <br>त्रिभागशेषः पक्षोऽयं शुक्लो भवितुमर्हति   ॥13-153-028॥</td></tr>
<tr><td>एवमुक्त्वा तु गाङ्गेयो धर्मपुत्रं युधिष्ठिरम्। <br>धृतराष्ट्रमथामन्त्र्य काले वचनमब्रवीत्   ॥13-153-029॥</td></tr>
<tr><td>राजन्विदितधर्मोऽसि सुनिर्णीतार्थसंशयः। <br>बहुश्रुता हि ते विप्रा बहवः पर्युपासिताः   ॥13-153-030॥</td></tr>
<tr><td>वेदशास्त्राणि सर्वाणि धर्मांश्च मनुजेश्वर। <br>वेदांश्च चतुरः साङ्गान्निखिलेनावबुध्यसे   ॥13-153-031॥</td></tr>
<tr><td>न शोचितव्यं कौरव्य भवितव्यं हि तत्तथा। <br>श्रुतं देवरहस्यं ते कृष्णद्वैपायनादपि   ॥13-153-032॥</td></tr>
<tr><td>यथा पाण्डोः सुता राजंस्तथैव तव धर्मतः। <br>तान्पालय स्थितो धर्मे गुरुशुश्रूषणे रतान्   ॥13-153-033॥</td></tr>
<tr><td>धर्मराजो हि शुद्धात्मा निदेशे स्थास्यते तव। <br>आनृशंस्यपरं ह्येनं जानामि गुरुवत्सलम्   ॥13-153-034॥</td></tr>
<tr><td>तव पुत्रा दुरात्मानः क्रोधलोभपरायणाः। <br>ईर्ष्याभिभूता दुर्वृत्तास्तान्न शोचितुमर्हसि   ॥13-153-035॥</td></tr>
<tr><td> वैशंपायन उवाच। <br>एतावदुक्त्वा वचनं धृतराष्ट्रं मनीषिणम्। <br>वासुदेवं महाबाहुमभ्यभाषत कौरवः   ॥13-153-036॥</td></tr>
<tr><td>भगवन्देवदेवेश सुरासुरनमस्कृत। <br>त्रिविक्रम नमस्तेऽस्तु शङ्खचक्रगदाधर   ॥13-153-037॥</td></tr>
<tr><td>अनुजानीहि मां कृष्ण वैकुण्ठ पुरुषोत्तम। <br>रक्ष्याश्च ते पाण्डवेया भवान्ह्येषां परायणम्   ॥13-153-038॥</td></tr>
<tr><td>उक्तवानस्मि दुर्बुद्धिं मन्दं दुर्योधनं पुरा। <br>यतः कृष्णस्ततो धर्मो यतो धर्मस्ततो जयः   ॥13-153-039॥</td></tr>
<tr><td>वासुदेवेन तीर्थेन पुत्र संशाम्य पाण्डवैः। <br>संधानस्य परः कालस्तवेति च पुनः पुनः   ॥13-153-040॥</td></tr>
<tr><td>न च मे तद्वचो मूढः कृतवान्स सुमन्दधीः। <br>घातयित्वेह पृथिवीं ततः स निधनं गतः   ॥13-153-041॥</td></tr>
<tr><td>त्वां च जानाम्यहं वीर पुराणमृषिसत्तमम्। <br>नरेण सहितं देवं बदर्यां सुचिरोषितम्   ॥13-153-042॥</td></tr>
<tr><td>तथा मे नारदः प्राह व्यासश्च सुमहातपाः। <br>नरनारायणावेतौ संभूतौ मनुजेष्विति   ॥13-153-043॥</td></tr>
<tr><td> वासुदेव उवाच। <br>अनुजानामि भीष्म त्वां वसूनाप्नुहि पार्थिव। <br>न तेऽस्ति वृजिनं किंचिन्मया दृष्टं महाद्युते   ॥13-153-044॥</td></tr>
<tr><td>पितृभक्तोऽसि राजर्षे मार्कण्डेय इवापरः। <br>तेन मृत्युस्तव वशे स्थितो भृत्य इवानतः   ॥13-153-045॥</td></tr>
<tr><td> वैशंपायन उवाच। <br>एवमुक्तस्तु गाङ्गेयः पाण्डवानिदमब्रवीत्। <br>धृतराष्ट्रमुखांश्चापि सर्वान्ससुहृदस्तथा   ॥13-153-046॥</td></tr>
<tr><td>प्राणानुत्स्रष्टुमिच्छामि तन्मानुज्ञातुमर्हथ। <br>सत्ये प्रयतितव्यं वः सत्यं हि परमं बलम्   ॥13-153-047॥</td></tr>
<tr><td>आनृशंस्यपरैर्भाव्यं सदैव नियतात्मभिः। <br>ब्रह्मण्यैर्धर्मशीलैश्च तपोनीत्यैश्च भारत   ॥13-153-048॥</td></tr>
<tr><td>इत्युक्त्वा सुहृदः सर्वान्संपरिष्वज्य चैव ह। <br>पुनरेवाब्रवीद्धीमान्युधिष्ठिरमिदं वचः   ॥13-153-049॥</td></tr>
<tr><td>ब्राह्मणाश्चैव ते नित्यं प्राज्ञाश्चैव विशेषतः। <br>आचार्या ऋत्विजश्चैव पूजनीया नराधिप   ॥13-153-050॥</td></tr>
</table>
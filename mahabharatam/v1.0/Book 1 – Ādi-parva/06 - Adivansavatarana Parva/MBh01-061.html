<table border = "1"><tr><td>Verse</td></tr>
<tr><td> जनमेजय उवाच। <br>देवानां दानवानां च यक्षाणामथ रक्षसाम्। <br>अन्येषां चैव भूतानां सर्वेषां भगवन्नहम्   ॥01-061-001॥</td></tr>
<tr><td>श्रोतुमिच्छामि तत्त्वेन मानुषेषु महात्मनाम्। <br>जन्म कर्म च भूतानामेतेषामनुपूर्वशः   ॥01-061-002॥</td></tr>
<tr><td> वैशंपायन उवाच। <br>मानुषेषु मनुष्येन्द्र संभूता ये दिवौकसः। <br>प्रथमं दानवांश्चैव तांस्ते वक्ष्यामि सर्वशः   ॥01-061-003॥</td></tr>
<tr><td>विप्रचित्तिरिति ख्यातो य आसीद्दानवर्षभः। <br>जरासंध इति ख्यातः स आसीन्मनुजर्षभः   ॥01-061-004॥</td></tr>
<tr><td>दितेः पुत्रस्तु यो राजन्हिरण्यकशिपुः स्मृतः। <br>स जज्ञे मानुषे लोके शिशुपालो नरर्षभः   ॥01-061-005॥</td></tr>
<tr><td>संह्राद इति विख्यातः प्रह्रादस्यानुजस्तु यः। <br>स शल्य इति विख्यातो जज्ञे बाह्लीकपुंगवः   ॥01-061-006॥</td></tr>
<tr><td>अनुह्रादस्तु तेजस्वी योऽभूत्ख्यातो जघन्यजः। <br>धृष्टकेतुरिति ख्यातः स आसीन्मनुजेश्वरः   ॥01-061-007॥</td></tr>
<tr><td>यस्तु राजञ्शिबिर्नाम दैतेयः परिकीर्तितः। <br>द्रुम इत्यभिविख्यातः स आसीद्भुवि पार्थिवः   ॥01-061-008॥</td></tr>
<tr><td>बाष्कलो नाम यस्तेषामासीदसुरसत्तमः। <br>भगदत्त इति ख्यातः स आसीन्मनुजेश्वरः   ॥01-061-009॥</td></tr>
<tr><td>अयःशिरा अश्वशिरा अयःशङ्कुश्च वीर्यवान्। <br>तथा गगनमूर्धा च वेगवांश्चात्र पञ्चमः   ॥01-061-010॥</td></tr>
<tr><td>पञ्चैते जज्ञिरे राजन्वीर्यवन्तो महासुराः। <br>केकयेषु महात्मानः पार्थिवर्षभसत्तमाः   ॥01-061-011॥</td></tr>
<tr><td>केतुमानिति विख्यातो यस्ततोऽन्यः प्रतापवान्। <br>अमितौजा इति ख्यातः पृथिव्यां सोऽभवन्नृपः   ॥01-061-012॥</td></tr>
<tr><td>स्वर्भानुरिति विख्यातः श्रीमान्यस्तु महासुरः। <br>उग्रसेन इति ख्यात उग्रकर्मा नराधिपः   ॥01-061-013॥</td></tr>
<tr><td>यस्त्वश्व इति विख्यातः श्रीमानासीन्महासुरः। <br>अशोको नाम राजासीन्महावीर्यपराक्रमः   ॥01-061-014॥</td></tr>
<tr><td>तस्मादवरजो यस्तु राजन्नश्वपतिः स्मृतः। <br>दैतेयः सोऽभवद्राजा हार्दिक्यो मनुजर्षभः   ॥01-061-015॥</td></tr>
<tr><td>वृषपर्वेति विख्यातः श्रीमान्यस्तु महासुरः। <br>दीर्घप्रज्ञ इति ख्यातः पृथिव्यां सोऽभवन्नृपः   ॥01-061-016॥</td></tr>
<tr><td>अजकस्त्वनुजो राजन्य आसीद्वृषपर्वणः। <br>स मल्ल इति विख्यातः पृथिव्यामभवन्नृपः   ॥01-061-017॥</td></tr>
<tr><td>अश्वग्रीव इति ख्यातः सत्त्ववान्यो महासुरः। <br>रोचमान इति ख्यातः पृथिव्यां सोऽभवन्नृपः   ॥01-061-018॥</td></tr>
<tr><td>सूक्ष्मस्तु मतिमान्राजन्कीर्तिमान्यः प्रकीर्तितः। <br>बृहन्त इति विख्यातः क्षितावासीत्स पार्थिवः   ॥01-061-019॥</td></tr>
<tr><td>तुहुण्ड इति विख्यातो य आसीदसुरोत्तमः। <br>सेनाबिन्दुरिति ख्यातः स बभूव नराधिपः   ॥01-061-020॥</td></tr>
<tr><td>इसृपा नाम यस्तेषामसुराणां बलाधिकः। <br>पापजिन्नाम राजासीद्भुवि विख्यातविक्रमः   ॥01-061-021॥</td></tr>
<tr><td>एकचक्र इति ख्यात आसीद्यस्तु महासुरः। <br>प्रतिविन्ध्य इति ख्यातो बभूव प्रथितः क्षितौ   ॥01-061-022॥</td></tr>
<tr><td>विरूपाक्षस्तु दैतेयश्चित्रयोधी महासुरः। <br>चित्रवर्मेति विख्यातः क्षितावासीत्स पार्थिवः   ॥01-061-023॥</td></tr>
<tr><td>हरस्त्वरिहरो वीर आसीद्यो दानवोत्तमः। <br>सुवास्तुरिति विख्यातः स जज्ञे मनुजर्षभः   ॥01-061-024॥</td></tr>
<tr><td>अहरस्तु महातेजाः शत्रुपक्षक्षयंकरः। <br>बाह्लीको नाम राजा स बभूव प्रथितः क्षितौ   ॥01-061-025॥</td></tr>
<tr><td>निचन्द्रश्चन्द्रवक्त्रश्च य आसीदसुरोत्तमः। <br>मुञ्जकेश इति ख्यातः श्रीमानासीत्स पार्थिवः   ॥01-061-026॥</td></tr>
<tr><td>निकुम्भस्त्वजितः संख्ये महामतिरजायत। <br>भूमौ भूमिपतिः श्रेष्ठो देवाधिप इति स्मृतः   ॥01-061-027॥</td></tr>
<tr><td>शरभो नाम यस्तेषां दैतेयानां महासुरः। <br>पौरवो नाम राजर्षिः स बभूव नरेष्विह   ॥01-061-028॥</td></tr>
<tr><td>द्वितीयः शलभस्तेषामसुराणां बभूव यः। <br>प्रह्रादो नाम बाह्लीकः स बभूव नराधिपः   ॥01-061-029॥</td></tr>
<tr><td>चन्द्रस्तु दितिजश्रेष्ठो लोके ताराधिपोपमः। <br>ऋषिको नाम राजर्षिर्बभूव नृपसत्तमः   ॥01-061-030॥</td></tr>
<tr><td>मृतपा इति विख्यातो य आसीदसुरोत्तमः। <br>पश्चिमानूपकं विद्धि तं नृपं नृपसत्तम   ॥01-061-031॥</td></tr>
<tr><td>गविष्ठस्तु महातेजा यः प्रख्यातो महासुरः। <br>द्रुमसेन इति ख्यातः पृथिव्यां सोऽभवन्नृपः   ॥01-061-032॥</td></tr>
<tr><td>मयूर इति विख्यातः श्रीमान्यस्तु महासुरः। <br>स विश्व इति विख्यातो बभूव पृथिवीपतिः   ॥01-061-033॥</td></tr>
<tr><td>सुपर्ण इति विख्यातस्तस्मादवरजस्तु यः। <br>कालकीर्तिरिति ख्यातः पृथिव्यां सोऽभवन्नृपः   ॥01-061-034॥</td></tr>
<tr><td>चन्द्रहन्तेति यस्तेषां कीर्तितः प्रवरोऽसुरः। <br>शुनको नाम राजर्षिः स बभूव नराधिपः   ॥01-061-035॥</td></tr>
<tr><td>विनाशनस्तु चन्द्रस्य य आख्यातो महासुरः। <br>जानकिर्नाम राजर्षिः स बभूव नराधिपः   ॥01-061-036॥</td></tr>
<tr><td>दीर्घजिह्वस्तु कौरव्य य उक्तो दानवर्षभः। <br>काशिराज इति ख्यातः पृथिव्यां पृथिवीपतिः   ॥01-061-037॥</td></tr>
<tr><td>ग्रहं तु सुषुवे यं तं सिंही चन्द्रार्कमर्दनम्। <br>क्राथ इत्यभिविख्यातः सोऽभवन्मनुजाधिपः   ॥01-061-038॥</td></tr>
<tr><td>अनायुषस्तु पुत्राणां चतुर्णां प्रवरोऽसुरः। <br>विक्षरो नाम तेजस्वी वसुमित्रोऽभवन्नृपः   ॥01-061-039॥</td></tr>
<tr><td>द्वितीयो विक्षराद्यस्तु नराधिप महासुरः। <br>पांसुराष्ट्राधिप इति विश्रुतः सोऽभवन्नृपः   ॥01-061-040॥</td></tr>
<tr><td>बलवीर इति ख्यातो यस्त्वासीदसुरोत्तमः। <br>पौण्ड्रमत्स्यक इत्येव स बभूव नराधिपः   ॥01-061-041॥</td></tr>
<tr><td>वृत्र इत्यभिविख्यातो यस्तु राजन्महासुरः। <br>मणिमान्नाम राजर्षिः स बभूव नराधिपः   ॥01-061-042॥</td></tr>
<tr><td>क्रोधहन्तेति यस्तस्य बभूवावरजोऽसुरः। <br>दण्ड इत्यभिविख्यातः स आसीन्नृपतिः क्षितौ   ॥01-061-043॥</td></tr>
<tr><td>क्रोधवर्धन इत्येव यस्त्वन्यः परिकीर्तितः। <br>दण्डधार इति ख्यातः सोऽभवन्मनुजेश्वरः   ॥01-061-044॥</td></tr>
<tr><td>कालकायास्तु ये पुत्रास्तेषामष्टौ नराधिपाः। <br>जज्ञिरे राजशार्दूल शार्दूलसमविक्रमाः   ॥01-061-045॥</td></tr>
<tr><td>मगधेषु जयत्सेनः श्रीमानासीत्स पार्थिवः। <br>अष्टानां प्रवरस्तेषां कालेयानां महासुरः   ॥01-061-046॥</td></tr>
<tr><td>द्वितीयस्तु ततस्तेषां श्रीमान्हरिहयोपमः। <br>अपराजित इत्येव स बभूव नराधिपः   ॥01-061-047॥</td></tr>
<tr><td>तृतीयस्तु महाराज महाबाहुर्महासुरः। <br>निषादाधिपतिर्जज्ञे भुवि भीमपराक्रमः   ॥01-061-048॥</td></tr>
<tr><td>तेषामन्यतमो यस्तु चतुर्थः परिकीर्तितः। <br>श्रेणिमानिति विख्यातः क्षितौ राजर्षिसत्तमः   ॥01-061-049॥</td></tr>
<tr><td>पञ्चमस्तु बभूवैषां प्रवरो यो महासुरः। <br>महौजा इति विख्यातो बभूवेह परंतपः   ॥01-061-050॥</td></tr>
<tr><td>षष्ठस्तु मतिमान्यो वै तेषामासीन्महासुरः। <br>अभीरुरिति विख्यातः क्षितौ राजर्षिसत्तमः   ॥01-061-051॥</td></tr>
<tr><td>समुद्रसेनश्च नृपस्तेषामेवाभवद्गणात्। <br>विश्रुतः सागरान्तायां क्षितौ धर्मार्थतत्त्ववित्   ॥01-061-052॥</td></tr>
<tr><td>बृहन्नामाष्टमस्तेषां कालेयानां परंतपः। <br>बभूव राजन्धर्मात्मा सर्वभूतहिते रतः   ॥01-061-053॥</td></tr>
<tr><td>गणः क्रोधवशो नाम यस्ते राजन्प्रकीर्तितः। <br>ततः संजज्ञिरे वीराः क्षिताविह नराधिपाः   ॥01-061-054॥</td></tr>
<tr><td>नन्दिकः कर्णवेष्टश्च सिद्धार्थः कीटकस्तथा। <br>सुवीरश्च सुबाहुश्च महावीरोऽथ बाह्लिकः   ॥01-061-055॥</td></tr>
<tr><td>क्रोधो विचित्यः सुरसः श्रीमान्नीलश्च भूमिपः। <br>वीरधामा च कौरव्य भूमिपालश्च नामतः   ॥01-061-056॥</td></tr>
<tr><td>दन्तवक्त्रश्च नामासीद्दुर्जयश्चैव नामतः। <br>रुक्मी च नृपशार्दूलो राजा च जनमेजयः   ॥01-061-057॥</td></tr>
<tr><td>आषाढो वायुवेगश्च भूरितेजास्तथैव च। <br>एकलव्यः सुमित्रश्च वाटधानोऽथ गोमुखः   ॥01-061-058॥</td></tr>
<tr><td>कारूषकाश्च राजानः क्षेमधूर्तिस्तथैव च। <br>श्रुतायुरुद्धवश्चैव बृहत्सेनस्तथैव च   ॥01-061-059॥</td></tr>
<tr><td>क्षेमोग्रतीर्थः कुहरः कलिङ्गेषु नराधिपः। <br>मतिमांश्च मनुष्येन्द्र ईश्वरश्चेति विश्रुतः   ॥01-061-060॥</td></tr>
<tr><td>गणात्क्रोधवशादेवं राजपूगोऽभवत्क्षितौ। <br>जातः पुरा महाराज महाकीर्तिर्महाबलः   ॥01-061-061॥</td></tr>
<tr><td>यस्त्वासीद्देवको नाम देवराजसमद्युतिः। <br>स गन्धर्वपतिर्मुख्यः क्षितौ जज्ञे नराधिपः   ॥01-061-062॥</td></tr>
<tr><td>बृहस्पतेर्बृहत्कीर्तेर्देवर्षेर्विद्धि भारत। <br>अंशाद्द्रोणं समुत्पन्नं भारद्वाजमयोनिजम्   ॥01-061-063॥</td></tr>
<tr><td>धन्विनां नृपशार्दूल यः स सर्वास्त्रवित्तमः। <br>बृहत्कीर्तिर्महातेजाः संजज्ञे मनुजेष्विह   ॥01-061-064॥</td></tr>
<tr><td>धनुर्वेदे च वेदे च यं तं वेदविदो विदुः। <br>वरिष्ठमिन्द्रकर्माणं द्रोणं स्वकुलवर्धनम्   ॥01-061-065॥</td></tr>
<tr><td>महादेवान्तकाभ्यां च कामात्क्रोधाच्च भारत। <br>एकत्वमुपपन्नानां जज्ञे शूरः परंतपः   ॥01-061-066॥</td></tr>
<tr><td>अश्वत्थामा महावीर्यः शत्रुपक्षक्षयंकरः। <br>वीरः कमलपत्राक्षः क्षितावासीन्नराधिप   ॥01-061-067॥</td></tr>
<tr><td>जज्ञिरे वसवस्त्वष्टौ गङ्गायां शंतनोः सुताः। <br>वसिष्ठस्य च शापेन नियोगाद्वासवस्य च   ॥01-061-068॥</td></tr>
<tr><td>तेषामवरजो भीष्मः कुरूणामभयंकरः। <br>मतिमान्वेदविद्वाग्मी शत्रुपक्षक्षयंकरः   ॥01-061-069॥</td></tr>
<tr><td>जामदग्न्येन रामेण यः स सर्वविदां वरः। <br>अयुध्यत महातेजा भार्गवेण महात्मना   ॥01-061-070॥</td></tr>
<tr><td>यस्तु राजन्कृपो नाम ब्रह्मर्षिरभवत्क्षितौ। <br>रुद्राणां तं गणाद्विद्धि संभूतमतिपौरुषम्   ॥01-061-071॥</td></tr>
<tr><td>शकुनिर्नाम यस्त्वासीद्राजा लोके महारथः। <br>द्वापरं विद्धि तं राजन्संभूतमरिमर्दनम्   ॥01-061-072॥</td></tr>
<tr><td>सात्यकिः सत्यसंधस्तु योऽसौ वृष्णिकुलोद्वहः। <br>पक्षात्स जज्ञे मरुतां देवानामरिमर्दनः   ॥01-061-073॥</td></tr>
<tr><td>द्रुपदश्चापि राजर्षिस्तत एवाभवद्गणात्। <br>मानुषे नृप लोकेऽस्मिन्सर्वशस्त्रभृतां वरः   ॥01-061-074॥</td></tr>
<tr><td>ततश्च कृतवर्माणं विद्धि राजञ्जनाधिपम्। <br>जातमप्रतिकर्माणं क्षत्रियर्षभसत्तमम्   ॥01-061-075॥</td></tr>
<tr><td>मरुतां तु गणाद्विद्धि संजातमरिमर्दनम्। <br>विराटं नाम राजर्षिं परराष्ट्रप्रतापनम्   ॥01-061-076॥</td></tr>
<tr><td>अरिष्टायास्तु यः पुत्रो हंस इत्यभिविश्रुतः। <br>स गन्धर्वपतिर्जज्ञे कुरुवंशविवर्धनः   ॥01-061-077॥</td></tr>
<tr><td>धृतराष्ट्र इति ख्यातः कृष्णद्वैपायनादपि। <br>दीर्घबाहुर्महातेजाः प्रज्ञाचक्षुर्नराधिपः। <br>मातुर्दोषादृषेः कोपादन्ध एव व्यजायत   ॥01-061-078॥</td></tr>
<tr><td>अत्रेस्तु सुमहाभागं पुत्रं पुत्रवतां वरम्। <br>विदुरं विद्धि लोकेऽस्मिञ्जातं बुद्धिमतां वरम्   ॥01-061-079॥</td></tr>
<tr><td>कलेरंशात्तु संजज्ञे भुवि दुर्योधनो नृपः। <br>दुर्बुद्धिर्दुर्मतिश्चैव कुरूणामयशस्करः   ॥01-061-080॥</td></tr>
<tr><td>जगतो यः स सर्वस्य विद्विष्टः कलिपूरुषः। <br>यः सर्वां घातयामास पृथिवीं पुरुषाधमः। <br>येन वैरं समुद्दीप्तं भूतान्तकरणं महत्   ॥01-061-081॥</td></tr>
<tr><td>पौलस्त्या भ्रातरः सर्वे जज्ञिरे मनुजेष्विह। <br>शतं दुःशासनादीनां सर्वेषां क्रूरकर्मणाम्   ॥01-061-082॥</td></tr>
<tr><td>दुर्मुखो दुःसहश्चैव ये चान्ये नानुशब्दिताः। <br>दुर्योधनसहायास्ते पौलस्त्या भरतर्षभ   ॥01-061-083॥</td></tr>
<tr><td>धर्मस्यांशं तु राजानं विद्धि राजन्युधिष्ठिरम्। <br>भीमसेनं तु वातस्य देवराजस्य चार्जुनम्   ॥01-061-084॥</td></tr>
<tr><td>अश्विनोस्तु तथैवांशौ रूपेणाप्रतिमौ भुवि। <br>नकुलः सहदेवश्च सर्वलोकमनोहरौ   ॥01-061-085॥</td></tr>
<tr><td>यः सुवर्चा इति ख्यातः सोमपुत्रः प्रतापवान्। <br>अभिमन्युर्बृहत्कीर्तिरर्जुनस्य सुतोऽभवत्   ॥01-061-086॥</td></tr>
<tr><td>अग्नेरंशं तु विद्धि त्वं धृष्टद्युम्नं महारथम्। <br>शिखण्डिनमथो राजन्स्त्रीपुंसं विद्धि राक्षसम्   ॥01-061-087॥</td></tr>
<tr><td>द्रौपदेयाश्च ये पञ्च बभूवुर्भरतर्षभ। <br>विश्वेदेवगणान्राजंस्तान्विद्धि भरतर्षभ   ॥01-061-088॥</td></tr>
<tr><td>आमुक्तकवचः कर्णो यस्तु जज्ञे महारथः। <br>दिवाकरस्य तं विद्धि देवस्यांशमनुत्तमम्   ॥01-061-089॥</td></tr>
<tr><td>यस्तु नारायणो नाम देवदेवः सनातनः। <br>तस्यांशो मानुषेष्वासीद्वासुदेवः प्रतापवान्   ॥01-061-090॥</td></tr>
<tr><td>शेषस्यांशस्तु नागस्य बलदेवो महाबलः। <br>सनत्कुमारं प्रद्युम्नं विद्धि राजन्महौजसम्   ॥01-061-091॥</td></tr>
<tr><td>एवमन्ये मनुष्येन्द्र बहवोंऽशा दिवौकसाम्। <br>जज्ञिरे वसुदेवस्य कुले कुलविवर्धनाः   ॥01-061-092॥</td></tr>
<tr><td>गणस्त्वप्सरसां यो वै मया राजन्प्रकीर्तितः। <br>तस्य भागः क्षितौ जज्ञे नियोगाद्वासवस्य च   ॥01-061-093॥</td></tr>
<tr><td>तानि षोडश देवीनां सहस्राणि नराधिप। <br>बभूवुर्मानुषे लोके नारायणपरिग्रहः   ॥01-061-094॥</td></tr>
<tr><td>श्रियस्तु भागः संजज्ञे रत्यर्थं पृथिवीतले। <br>द्रुपदस्य कुले कन्या वेदिमध्यादनिन्दिता   ॥01-061-095॥</td></tr>
<tr><td>नातिह्रस्वा न महती नीलोत्पलसुगन्धिनी। <br>पद्मायताक्षी सुश्रोणी असितायतमूर्धजा   ॥01-061-096॥</td></tr>
<tr><td>सर्वलक्षणसंपन्ना वैडूर्यमणिसंनिभा। <br>पञ्चानां पुरुषेन्द्राणां चित्तप्रमथिनी रहः   ॥01-061-097॥</td></tr>
<tr><td>सिद्धिर्धृतिश्च ये देव्यौ पञ्चानां मातरौ तु ते। <br>कुन्ती माद्री च जज्ञाते मतिस्तु सुबलात्मजा   ॥01-061-098॥</td></tr>
<tr><td>इति देवासुराणां ते गन्धर्वाप्सरसां तथा। <br>अंशावतरणं राजन्राक्षसानां च कीर्तितम्   ॥01-061-099॥</td></tr>
<tr><td>ये पृथिव्यां समुद्भूता राजानो युद्धदुर्मदाः। <br>महात्मानो यदूनां च ये जाता विपुले कुले   ॥01-061-100॥</td></tr>
<tr><td>धन्यं यशस्यं पुत्रीयमायुष्यं विजयावहम्। <br>इदमंशावतरणं श्रोतव्यमनसूयता   ॥01-061-101॥</td></tr>
<tr><td>अंशावतरणं श्रुत्वा देवगन्धर्वरक्षसाम्। <br>प्रभवाप्ययवित्प्राज्ञो न कृच्छ्रेष्ववसीदति   ॥01-061-102॥</td></tr>
</table>
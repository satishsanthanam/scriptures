<table border = "1"><tr><td>Verse</td></tr>
<tr><td> सूत उवाच। <br>श्रुत्वा तु सर्पसत्राय दीक्षितं जनमेजयम्। <br>अभ्यागच्छदृषिर्विद्वान्कृष्णद्वैपायनस्तदा   ॥01-054-001॥</td></tr>
<tr><td>जनयामास यं काली शक्तेः पुत्रात्पराशरात्। <br>कन्यैव यमुनाद्वीपे पाण्डवानां पितामहम्   ॥01-054-002॥</td></tr>
<tr><td>जातमात्रश्च यः सद्य इष्ट्या देहमवीवृधत्। <br>वेदांश्चाधिजगे साङ्गान्सेतिहासान्महायशाः   ॥01-054-003॥</td></tr>
<tr><td>यं नातितपसा कश्चिन्न वेदाध्ययनेन च। <br>न व्रतैर्नोपवासैश्च न प्रसूत्या न मन्युना   ॥01-054-004॥</td></tr>
<tr><td>विव्यासैकं चतुर्धा यो वेदं वेदविदां वरः। <br>परावरज्ञो ब्रह्मर्षिः कविः सत्यव्रतः शुचिः   ॥01-054-005॥</td></tr>
<tr><td>यः पाण्डुं धृतराष्ट्रं च विदुरं चाप्यजीजनत्। <br>शंतनोः संततिं तन्वन्पुण्यकीर्तिर्महायशाः   ॥01-054-006॥</td></tr>
<tr><td>जनमेजयस्य राजर्षेः स तद्यज्ञसदस्तदा। <br>विवेश शिष्यैः सहितो वेदवेदाङ्गपारगैः   ॥01-054-007॥</td></tr>
<tr><td>तत्र राजानमासीनं ददर्श जनमेजयम्। <br>वृतं सदस्यैर्बहुभिर्देवैरिव पुरंदरम्   ॥01-054-008॥</td></tr>
<tr><td>तथा मूर्धावसिक्तैश्च नानाजनपदेश्वरैः। <br>ऋत्विग्भिर्देवकल्पैश्च कुशलैर्यज्ञसंस्तरे   ॥01-054-009॥</td></tr>
<tr><td>जनमेजयस्तु राजर्षिर्दृष्ट्वा तमृषिमागतम्। <br>सगणोऽभ्युद्ययौ तूर्णं प्रीत्या भरतसत्तमः   ॥01-054-010॥</td></tr>
<tr><td>काञ्चनं विष्टरं तस्मै सदस्यानुमते प्रभुः। <br>आसनं कल्पयामास यथा शक्रो बृहस्पतेः   ॥01-054-011॥</td></tr>
<tr><td>तत्रोपविष्टं वरदं देवर्षिगणपूजितम्। <br>पूजयामास राजेन्द्रः शास्त्रदृष्टेन कर्मणा   ॥01-054-012॥</td></tr>
<tr><td>पाद्यमाचमनीयं च अर्घ्यं गां च विधानतः। <br>पितामहाय कृष्णाय तदर्हाय न्यवेदयत्   ॥01-054-013॥</td></tr>
<tr><td>प्रतिगृह्य च तां पूजां पाण्डवाज्जनमेजयात्। <br>गां चैव समनुज्ञाय व्यासः प्रीतोऽभवत्तदा   ॥01-054-014॥</td></tr>
<tr><td>तथा संपूजयित्वा तं यत्नेन प्रपितामहम्। <br>उपोपविश्य प्रीतात्मा पर्यपृच्छदनामयम्   ॥01-054-015॥</td></tr>
<tr><td>भगवानपि तं दृष्ट्वा कुशलं प्रतिवेद्य च। <br>सदस्यैः पूजितः सर्वैः सदस्यानभ्यपूजयत्   ॥01-054-016॥</td></tr>
<tr><td>ततस्तं सत्कृतं सर्वैः सदस्यैर्जनमेजयः। <br>इदं पश्चाद्द्विजश्रेष्ठं पर्यपृच्छत्कृताञ्जलिः   ॥01-054-017॥</td></tr>
<tr><td>कुरूणां पाण्डवानां च भवान्प्रत्यक्षदर्शिवान्। <br>तेषां चरितमिच्छामि कथ्यमानं त्वया द्विज   ॥01-054-018॥</td></tr>
<tr><td>कथं समभवद्भेदस्तेषामक्लिष्टकर्मणाम्। <br>तच्च युद्धं कथं वृत्तं भूतान्तकरणं महत्   ॥01-054-019॥</td></tr>
<tr><td>पितामहानां सर्वेषां दैवेनाविष्टचेतसाम्। <br>कार्त्स्न्येनैतत्समाचक्ष्व भगवन्कुशलो ह्यसि   ॥01-054-020॥</td></tr>
<tr><td>तस्य तद्वचनं श्रुत्वा कृष्णद्वैपायनस्तदा। <br>शशास शिष्यमासीनं वैशंपायनमन्तिके   ॥01-054-021॥</td></tr>
<tr><td>कुरूणां पाण्डवानां च यथा भेदोऽभवत्पुरा। <br>तदस्मै सर्वमाचक्ष्व यन्मत्तः श्रुतवानसि   ॥01-054-022॥</td></tr>
<tr><td>गुरोर्वचनमाज्ञाय स तु विप्रर्षभस्तदा। <br>आचचक्षे ततः सर्वमितिहासं पुरातनम्   ॥01-054-023॥</td></tr>
<tr><td>तस्मै राज्ञे सदस्येभ्यः क्षत्रियेभ्यश्च सर्वशः। <br>भेदं राज्यविनाशं च कुरुपाण्डवयोस्तदा   ॥01-054-024॥</td></tr>
</table>
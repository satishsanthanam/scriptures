<table border = "1"><tr><td>Verse</td></tr>
<tr><td> वैशंपायन उवाच। <br>गुरवे प्राङ्नमस्कृत्य मनोबुद्धिसमाधिभिः। <br>संपूज्य च द्विजान्सर्वांस्तथान्यान्विदुषो जनान्   ॥01-055-001॥</td></tr>
<tr><td>महर्षेः सर्वलोकेषु विश्रुतस्यास्य धीमतः। <br>प्रवक्ष्यामि मतं कृत्स्नं व्यासस्यामिततेजसः   ॥01-055-002॥</td></tr>
<tr><td>श्रोतुं पात्रं च राजंस्त्वं प्राप्येमां भारतीं कथाम्। <br>गुरोर्वक्तुं परिस्पन्दो मुदा प्रोत्साहतीव माम्   ॥01-055-003॥</td></tr>
<tr><td>शृणु राजन्यथा भेदः कुरुपाण्डवयोरभूत्। <br>राज्यार्थे द्यूतसंभूतो वनवासस्तथैव च   ॥01-055-004॥</td></tr>
<tr><td>यथा च युद्धमभवत्पृथिवीक्षयकारकम्। <br>तत्तेऽहं संप्रवक्ष्यामि पृच्छते भरतर्षभ   ॥01-055-005॥</td></tr>
<tr><td>मृते पितरि ते वीरा वनादेत्य स्वमन्दिरम्। <br>नचिरादिव विद्वांसो वेदे धनुषि चाभवन्   ॥01-055-006॥</td></tr>
<tr><td>तांस्तथा रूपवीर्यौजःसंपन्नान्पौरसंमतान्। <br>नामृष्यन्कुरवो दृष्ट्वा पाण्डवाञ्श्रीयशोभृतः   ॥01-055-007॥</td></tr>
<tr><td>ततो दुर्योधनः क्रूरः कर्णश्च सहसौबलः। <br>तेषां निग्रहनिर्वासान्विविधांस्ते समाचरन्   ॥01-055-008॥</td></tr>
<tr><td>ददावथ विषं पापो भीमाय धृतराष्ट्रजः। <br>जरयामास तद्वीरः सहान्नेन वृकोदरः   ॥01-055-009॥</td></tr>
<tr><td>प्रमाणकोट्यां संसुप्तं पुनर्बद्ध्वा वृकोदरम्। <br>तोयेषु भीमं गङ्गायाः प्रक्षिप्य पुरमाव्रजत्   ॥01-055-010॥</td></tr>
<tr><td>यदा प्रबुद्धः कौन्तेयस्तदा संछिद्य बन्धनम्। <br>उदतिष्ठन्महाराज भीमसेनो गतव्यथः   ॥01-055-011॥</td></tr>
<tr><td>आशीविषैः कृष्णसर्पैः सुप्तं चैनमदंशयत्। <br>सर्वेष्वेवाङ्गदेशेषु न ममार च शत्रुहा   ॥01-055-012॥</td></tr>
<tr><td>तेषां तु विप्रकारेषु तेषु तेषु महामतिः। <br>मोक्षणे प्रतिघाते च विदुरोऽवहितोऽभवत्   ॥01-055-013॥</td></tr>
<tr><td>स्वर्गस्थो जीवलोकस्य यथा शक्रः सुखावहः। <br>पाण्डवानां तथा नित्यं विदुरोऽपि सुखावहः   ॥01-055-014॥</td></tr>
<tr><td>यदा तु विविधोपायैः संवृतैर्विवृतैरपि। <br>नाशक्नोद्विनिहन्तुं तान्दैवभाव्यर्थरक्षितान्   ॥01-055-015॥</td></tr>
<tr><td>ततः संमन्त्र्य सचिवैर्वृषदुःशासनादिभिः। <br>धृतराष्ट्रमनुज्ञाप्य जातुषं गृहमादिशत्   ॥01-055-016॥</td></tr>
<tr><td>तत्र तान्वासयामास पाण्डवानमितौजसः। <br>अदाहयच्च विस्रब्धान्पावकेन पुनस्तदा   ॥01-055-017॥</td></tr>
<tr><td>विदुरस्यैव वचनात्खनित्री विहिता ततः। <br>मोक्षयामास योगेन ते मुक्ताः प्राद्रवन्भयात्   ॥01-055-018॥</td></tr>
<tr><td>ततो महावने घोरे हिडिम्बं नाम राक्षसम्। <br>भीमसेनोऽवधीत्क्रुद्धो भुवि भीमपराक्रमः   ॥01-055-019॥</td></tr>
<tr><td>अथ संधाय ते वीरा एकचक्रां व्रजंस्तदा। <br>ब्रह्मरूपधरा भूत्वा मात्रा सह परंतपाः   ॥01-055-020॥</td></tr>
<tr><td>तत्र ते ब्राह्मणार्थाय बकं हत्वा महाबलम्। <br>ब्राह्मणैः सहिता जग्मुः पाञ्चालानां पुरं ततः   ॥01-055-021॥</td></tr>
<tr><td>ते तत्र द्रौपदीं लब्ध्वा परिसंवत्सरोषिताः। <br>विदिता हास्तिनपुरं प्रत्याजग्मुररिंदमाः   ॥01-055-022॥</td></tr>
<tr><td>त उक्ता धृतराष्ट्रेण राज्ञा शांतनवेन च। <br>भ्रातृभिर्विग्रहस्तात कथं वो न भवेदिति। <br>अस्माभिः खाण्डवप्रस्थे युष्मद्वासोऽनुचिन्तितः   ॥01-055-023॥</td></tr>
<tr><td>तस्माज्जनपदोपेतं सुविभक्तमहापथम्। <br>वासाय खाण्डवप्रस्थं व्रजध्वं गतमन्यवः   ॥01-055-024॥</td></tr>
<tr><td>तयोस्ते वचनाज्जग्मुः सह सर्वैः सुहृज्जनैः। <br>नगरं खाण्डवप्रस्थं रत्नान्यादाय सर्वशः   ॥01-055-025॥</td></tr>
<tr><td>तत्र ते न्यवसन्राजन्संवत्सरगणान्बहून्। <br>वशे शस्त्रप्रतापेन कुर्वन्तोऽन्यान्महीक्षितः   ॥01-055-026॥</td></tr>
<tr><td>एवं धर्मप्रधानास्ते सत्यव्रतपरायणाः। <br>अप्रमत्तोत्थिताः क्षान्ताः प्रतपन्तोऽहितांस्तदा   ॥01-055-027॥</td></tr>
<tr><td>अजयद्भीमसेनस्तु दिशं प्राचीं महाबलः। <br>उदीचीमर्जुनो वीरः प्रतीचीं नकुलस्तथा   ॥01-055-028॥</td></tr>
<tr><td>दक्षिणां सहदेवस्तु विजिग्ये परवीरहा। <br>एवं चक्रुरिमां सर्वे वशे कृत्स्नां वसुंधराम्   ॥01-055-029॥</td></tr>
<tr><td>पञ्चभिः सूर्यसंकाशैः सूर्येण च विराजता। <br>षट्सूर्येवाबभौ पृथ्वी पाण्डवैः सत्यविक्रमैः   ॥01-055-030॥</td></tr>
<tr><td>ततो निमित्ते कस्मिंश्चिद्धर्मराजो युधिष्ठिरः। <br>वनं प्रस्थापयामास भ्रातरं वै धनंजयम्   ॥01-055-031॥</td></tr>
<tr><td>स वै संवत्सरं पूर्णं मासं चैकं वनेऽवसत्। <br>ततोऽगच्छद्धृषीकेशं द्वारवत्यां कदाचन   ॥01-055-032॥</td></tr>
<tr><td>लब्धवांस्तत्र बीभत्सुर्भार्यां राजीवलोचनाम्। <br>अनुजां वासुदेवस्य सुभद्रां भद्रभाषिणीम्   ॥01-055-033॥</td></tr>
<tr><td>सा शचीव महेन्द्रेण श्रीः कृष्णेनेव संगता। <br>सुभद्रा युयुजे प्रीता पाण्डवेनार्जुनेन ह   ॥01-055-034॥</td></tr>
<tr><td>अतर्पयच्च कौन्तेयः खाण्डवे हव्यवाहनम्। <br>बीभत्सुर्वासुदेवेन सहितो नृपसत्तम   ॥01-055-035॥</td></tr>
<tr><td>नातिभारो हि पार्थस्य केशवेनाभवत्सह। <br>व्यवसायसहायस्य विष्णोः शत्रुवधेष्विव   ॥01-055-036॥</td></tr>
<tr><td>पार्थायाग्निर्ददौ चापि गाण्डीवं धनुरुत्तमम्। <br>इषुधी चाक्षयैर्बाणै रथं च कपिलक्षणम्   ॥01-055-037॥</td></tr>
<tr><td>मोक्षयामास बीभत्सुर्मयं तत्र महासुरम्। <br>स चकार सभां दिव्यां सर्वरत्नसमाचिताम्   ॥01-055-038॥</td></tr>
<tr><td>तस्यां दुर्योधनो मन्दो लोभं चक्रे सुदुर्मतिः। <br>ततोऽक्षैर्वञ्चयित्वा च सौबलेन युधिष्ठिरम्   ॥01-055-039॥</td></tr>
<tr><td>वनं प्रस्थापयामास सप्त वर्षाणि पञ्च च। <br>अज्ञातमेकं राष्ट्रे च तथा वर्षं त्रयोदशम्   ॥01-055-040॥</td></tr>
<tr><td>ततश्चतुर्दशे वर्षे याचमानाः स्वकं वसु। <br>नालभन्त महाराज ततो युद्धमवर्तत   ॥01-055-041॥</td></tr>
<tr><td>ततस्ते सर्वमुत्साद्य हत्वा दुर्योधनं नृपम्। <br>राज्यं विद्रुतभूयिष्ठं प्रत्यपद्यन्त पाण्डवाः   ॥01-055-042॥</td></tr>
<tr><td>एवमेतत्पुरावृत्तं तेषामक्लिष्टकर्मणाम्। <br>भेदो राज्यविनाशश्च जयश्च जयतां वर   ॥01-055-043॥</td></tr>
</table>
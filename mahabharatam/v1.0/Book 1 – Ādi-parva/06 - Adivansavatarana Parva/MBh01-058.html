<table border = "1"><tr><td>Verse</td></tr>
<tr><td> जनमेजय उवाच। <br>य एते कीर्तिता ब्रह्मन्ये चान्ये नानुकीर्तिताः। <br>सम्यक्ताञ्श्रोतुमिच्छामि राज्ञश्चान्यान्सुवर्चसः   ॥01-058-001॥</td></tr>
<tr><td>यदर्थमिह संभूता देवकल्पा महारथाः। <br>भुवि तन्मे महाभाग सम्यगाख्यातुमर्हसि   ॥01-058-002॥</td></tr>
<tr><td> वैशंपायन उवाच। <br>रहस्यं खल्विदं राजन्देवानामिति नः श्रुतम्। <br>तत्तु ते कथयिष्यामि नमस्कृत्वा स्वयंभुवे   ॥01-058-003॥</td></tr>
<tr><td>त्रिःसप्तकृत्वः पृथिवीं कृत्वा निःक्षत्रियां पुरा। <br>जामदग्न्यस्तपस्तेपे महेन्द्रे पर्वतोत्तमे   ॥01-058-004॥</td></tr>
<tr><td>तदा निःक्षत्रिये लोके भार्गवेण कृते सति। <br>ब्राह्मणान्क्षत्रिया राजन्गर्भार्थिन्योऽभिचक्रमुः   ॥01-058-005॥</td></tr>
<tr><td>ताभिः सह समापेतुर्ब्राह्मणाः संशितव्रताः। <br>ऋतावृतौ नरव्याघ्र न कामान्नानृतौ तथा   ॥01-058-006॥</td></tr>
<tr><td>तेभ्यस्तु लेभिरे गर्भान्क्षत्रियास्ताः सहस्रशः। <br>ततः सुषुविरे राजन्क्षत्रियान्वीर्यसंमतान्। <br>कुमारांश्च कुमारीश्च पुनः क्षत्राभिवृद्धये   ॥01-058-007॥</td></tr>
<tr><td>एवं तद्ब्राह्मणैः क्षत्रं क्षत्रियासु तपस्विभिः। <br>जातमृध्यत धर्मेण सुदीर्घेणायुषान्वितम्। <br>चत्वारोऽपि तदा वर्णा बभूवुर्ब्राह्मणोत्तराः   ॥01-058-008॥</td></tr>
<tr><td>अभ्यगच्छन्नृतौ नारीं न कामान्नानृतौ तथा। <br>तथैवान्यानि भूतानि तिर्यग्योनिगतान्यपि। <br>ऋतौ दारांश्च गच्छन्ति तदा स्म भरतर्षभ   ॥01-058-009॥</td></tr>
<tr><td>ततोऽवर्धन्त धर्मेण सहस्रशतजीविनः। <br>ताः प्रजाः पृथिवीपाल धर्मव्रतपरायणाः। <br>आधिभिर्व्याधिभिश्चैव विमुक्ताः सर्वशो नराः   ॥01-058-010॥</td></tr>
<tr><td>अथेमां सागरापाङ्गां गां गजेन्द्रगताखिलाम्। <br>अध्यतिष्ठत्पुनः क्षत्रं सशैलवनकाननाम्   ॥01-058-011॥</td></tr>
<tr><td>प्रशासति पुनः क्षत्रे धर्मेणेमां वसुंधराम्। <br>ब्राह्मणाद्यास्तदा वर्णा लेभिरे मुदमुत्तमाम्   ॥01-058-012॥</td></tr>
<tr><td>कामक्रोधोद्भवान्दोषान्निरस्य च नराधिपाः। <br>दण्डं दण्ड्येषु धर्मेण प्रणयन्तोऽन्वपालयन्   ॥01-058-013॥</td></tr>
<tr><td>तथा धर्मपरे क्षत्रे सहस्राक्षः शतक्रतुः। <br>स्वादु देशे च काले च ववर्षाप्याययन्प्रजाः   ॥01-058-014॥</td></tr>
<tr><td>न बाल एव म्रियते तदा कश्चिन्नराधिप। <br>न च स्त्रियं प्रजानाति कश्चिदप्राप्तयौवनः   ॥01-058-015॥</td></tr>
<tr><td>एवमायुष्मतीभिस्तु प्रजाभिर्भरतर्षभ। <br>इयं सागरपर्यन्ता समापूर्यत मेदिनी   ॥01-058-016॥</td></tr>
<tr><td>ईजिरे च महायज्ञैः क्षत्रिया बहुदक्षिणैः। <br>साङ्गोपनिषदान्वेदान्विप्राश्चाधीयते तदा   ॥01-058-017॥</td></tr>
<tr><td>न च विक्रीणते ब्रह्म ब्राह्मणाः स्म तदा नृप। <br>न च शूद्रसमाभ्याशे वेदानुच्चारयन्त्युत   ॥01-058-018॥</td></tr>
<tr><td>कारयन्तः कृषिं गोभिस्तथा वैश्याः क्षिताविह। <br>न गामयुञ्जन्त धुरि कृशाङ्गाश्चाप्यजीवयन्   ॥01-058-019॥</td></tr>
<tr><td>फेनपांश्च तथा वत्सान्न दुहन्ति स्म मानवाः। <br>न कूटमानैर्वणिजः पण्यं विक्रीणते तदा   ॥01-058-020॥</td></tr>
<tr><td>कर्माणि च नरव्याघ्र धर्मोपेतानि मानवाः। <br>धर्ममेवानुपश्यन्तश्चक्रुर्धर्मपरायणाः   ॥01-058-021॥</td></tr>
<tr><td>स्वकर्मनिरताश्चासन्सर्वे वर्णा नराधिप। <br>एवं तदा नरव्याघ्र धर्मो न ह्रसते क्वचित्   ॥01-058-022॥</td></tr>
<tr><td>काले गावः प्रसूयन्ते नार्यश्च भरतर्षभ। <br>फलन्त्यृतुषु वृक्षाश्च पुष्पाणि च फलानि च   ॥01-058-023॥</td></tr>
<tr><td>एवं कृतयुगे सम्यग्वर्तमाने तदा नृप। <br>आपूर्यत मही कृत्स्ना प्राणिभिर्बहुभिर्भृशम्   ॥01-058-024॥</td></tr>
<tr><td>ततः समुदिते लोके मानुषे भरतर्षभ। <br>असुरा जज्ञिरे क्षेत्रे राज्ञां मनुजपुंगव   ॥01-058-025॥</td></tr>
<tr><td>आदित्यैर्हि तदा दैत्या बहुशो निर्जिता युधि। <br>ऐश्वर्याद्भ्रंशिताश्चापि संबभूवुः क्षिताविह   ॥01-058-026॥</td></tr>
<tr><td>इह देवत्वमिच्छन्तो मानुषेषु मनस्विनः। <br>जज्ञिरे भुवि भूतेषु तेषु तेष्वसुरा विभो   ॥01-058-027॥</td></tr>
<tr><td>गोष्वश्वेषु च राजेन्द्र खरोष्ट्रमहिषेषु च। <br>क्रव्यादेषु च भूतेषु गजेषु च मृगेषु च   ॥01-058-028॥</td></tr>
<tr><td>जातैरिह महीपाल जायमानैश्च तैर्मही। <br>न शशाकात्मनात्मानमियं धारयितुं धरा   ॥01-058-029॥</td></tr>
<tr><td>अथ जाता महीपालाः केचिद्बलसमन्विताः। <br>दितेः पुत्रा दनोश्चैव तस्माल्लोकादिह च्युताः   ॥01-058-030॥</td></tr>
<tr><td>वीर्यवन्तोऽवलिप्तास्ते नानारूपधरा महीम्। <br>इमां सागरपर्यन्तां परीयुररिमर्दनाः   ॥01-058-031॥</td></tr>
<tr><td>ब्राह्मणान्क्षत्रियान्वैश्याञ्शूद्रांश्चैवाप्यपीडयन्। <br>अन्यानि चैव भूतानि पीडयामासुरोजसा   ॥01-058-032॥</td></tr>
<tr><td>त्रासयन्तो विनिघ्नन्तस्तांस्तान्भूतगणांश्च ते। <br>विचेरुः सर्वतो राजन्महीं शतसहस्रशः   ॥01-058-033॥</td></tr>
<tr><td>आश्रमस्थान्महर्षींश्च धर्षयन्तस्ततस्ततः। <br>अब्रह्मण्या वीर्यमदा मत्ता मदबलेन च   ॥01-058-034॥</td></tr>
<tr><td>एवं वीर्यबलोत्सिक्तैर्भूरियं तैर्महासुरैः। <br>पीड्यमाना महीपाल ब्रह्माणमुपचक्रमे   ॥01-058-035॥</td></tr>
<tr><td>न हीमां पवनो राजन्न नागा न नगा महीम्। <br>तदा धारयितुं शेकुराक्रान्तां दानवैर्बलात्   ॥01-058-036॥</td></tr>
<tr><td>ततो मही महीपाल भारार्ता भयपीडिता। <br>जगाम शरणं देवं सर्वभूतपितामहम्   ॥01-058-037॥</td></tr>
<tr><td>सा संवृतं महाभागैर्देवद्विजमहर्षिभिः। <br>ददर्श देवं ब्रह्माणं लोककर्तारमव्ययम्   ॥01-058-038॥</td></tr>
<tr><td>गन्धर्वैरप्सरोभिश्च बन्दिकर्मसु निष्ठितैः। <br>वन्द्यमानं मुदोपेतैर्ववन्दे चैनमेत्य सा   ॥01-058-039॥</td></tr>
<tr><td>अथ विज्ञापयामास भूमिस्तं शरणार्थिनी। <br>संनिधौ लोकपालानां सर्वेषामेव भारत   ॥01-058-040॥</td></tr>
<tr><td>तत्प्रधानात्मनस्तस्य भूमेः कृत्यं स्वयंभुवः। <br>पूर्वमेवाभवद्राजन्विदितं परमेष्ठिनः   ॥01-058-041॥</td></tr>
<tr><td>स्रष्टा हि जगतः कस्मान्न संबुध्येत भारत। <br>सुरासुराणां लोकानामशेषेण मनोगतम्   ॥01-058-042॥</td></tr>
<tr><td>तामुवाच महाराज भूमिं भूमिपतिर्विभुः। <br>प्रभवः सर्वभूतानामीशः शंभुः प्रजापतिः   ॥01-058-043॥</td></tr>
<tr><td>यदर्थमसि संप्राप्ता मत्सकाशं वसुंधरे। <br>तदर्थं संनियोक्ष्यामि सर्वानेव दिवौकसः   ॥01-058-044॥</td></tr>
<tr><td>इत्युक्त्वा स महीं देवो ब्रह्मा राजन्विसृज्य च। <br>आदिदेश तदा सर्वान्विबुधान्भूतकृत्स्वयम्   ॥01-058-045॥</td></tr>
<tr><td>अस्या भूमेर्निरसितुं भारं भागैः पृथक्पृथक्। <br>अस्यामेव प्रसूयध्वं विरोधायेति चाब्रवीत्   ॥01-058-046॥</td></tr>
<tr><td>तथैव च समानीय गन्धर्वाप्सरसां गणान्। <br>उवाच भगवान्सर्वानिदं वचनमुत्तमम्। <br>स्वैरंशैः संप्रसूयध्वं यथेष्टं मानुषेष्विति   ॥01-058-047॥</td></tr>
<tr><td>अथ शक्रादयः सर्वे श्रुत्वा सुरगुरोर्वचः। <br>तथ्यमर्थ्यं च पथ्यं च तस्य ते जगृहुस्तदा   ॥01-058-048॥</td></tr>
<tr><td>अथ ते सर्वशोंऽशैः स्वैर्गन्तुं भूमिं कृतक्षणाः। <br>नारायणममित्रघ्नं वैकुण्ठमुपचक्रमुः   ॥01-058-049॥</td></tr>
<tr><td>यः स चक्रगदापाणिः पीतवासासितप्रभः। <br>पद्मनाभः सुरारिघ्नः पृथुचार्वञ्चितेक्षणः   ॥01-058-050॥</td></tr>
<tr><td>तं भुवः शोधनायेन्द्र उवाच पुरुषोत्तमम्। <br>अंशेनावतरस्वेति तथेत्याह च तं हरिः   ॥01-058-051॥</td></tr>
</table>
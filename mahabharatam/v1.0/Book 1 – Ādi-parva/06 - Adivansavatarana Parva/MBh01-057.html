<table border = "1"><tr><td>Verse</td></tr>
<tr><td> वैशंपायन उवाच। <br>राजोपरिचरो नाम धर्मनित्यो महीपतिः। <br>बभूव मृगयां गन्तुं स कदाचिद्धृतव्रतः   ॥01-057-001॥</td></tr>
<tr><td>स चेदिविषयं रम्यं वसुः पौरवनन्दनः। <br>इन्द्रोपदेशाज्जग्राह ग्रहणीयं महीपतिः   ॥01-057-002॥</td></tr>
<tr><td>तमाश्रमे न्यस्तशस्त्रं निवसन्तं तपोरतिम्। <br>देवः साक्षात्स्वयं वज्री समुपायान्महीपतिम्   ॥01-057-003॥</td></tr>
<tr><td>इन्द्रत्वमर्हो राजायं तपसेत्यनुचिन्त्य वै। <br>तं सान्त्वेन नृपं साक्षात्तपसः संन्यवर्तयत्   ॥01-057-004॥</td></tr>
<tr><td> इन्द्र उवाच। <br>न संकीर्येत धर्मोऽयं पृथिव्यां पृथिवीपते। <br>तं पाहि धर्मो हि धृतः कृत्स्नं धारयते जगत्   ॥01-057-005॥</td></tr>
<tr><td>लोक्यं धर्मं पालय त्वं नित्ययुक्तः समाहितः। <br>धर्मयुक्तस्ततो लोकान्पुण्यानाप्स्यसि शाश्वतान्   ॥01-057-006॥</td></tr>
<tr><td>दिविष्ठस्य भुविष्ठस्त्वं सखा भूत्वा मम प्रियः। <br>ऊधः पृथिव्या यो देशस्तमावस नराधिप   ॥01-057-007॥</td></tr>
<tr><td>पशव्यश्चैव पुण्यश्च सुस्थिरो धनधान्यवान्। <br>स्वारक्ष्यश्चैव सौम्यश्च भोग्यैर्भूमिगुणैर्युतः   ॥01-057-008॥</td></tr>
<tr><td>अत्यन्यानेष देशो हि धनरत्नादिभिर्युतः। <br>वसुपूर्णा च वसुधा वस चेदिषु चेदिप   ॥01-057-009॥</td></tr>
<tr><td>धर्मशीला जनपदाः सुसंतोषाश्च साधवः। <br>न च मिथ्याप्रलापोऽत्र स्वैरेष्वपि कुतोऽन्यथा   ॥01-057-010॥</td></tr>
<tr><td>न च पित्रा विभज्यन्ते नरा गुरुहिते रताः। <br>युञ्जते धुरि नो गाश्च कृशाः संधुक्षयन्ति च   ॥01-057-011॥</td></tr>
<tr><td>सर्वे वर्णाः स्वधर्मस्थाः सदा चेदिषु मानद। <br>न तेऽस्त्यविदितं किंचित्त्रिषु लोकेषु यद्भवेत्   ॥01-057-012॥</td></tr>
<tr><td>देवोपभोग्यं दिव्यं च आकाशे स्फाटिकं महत्। <br>आकाशगं त्वां मद्दत्तं विमानमुपपत्स्यते   ॥01-057-013॥</td></tr>
<tr><td>त्वमेकः सर्वमर्त्येषु विमानवरमास्थितः। <br>चरिष्यस्युपरिस्थो वै देवो विग्रहवानिव   ॥01-057-014॥</td></tr>
<tr><td>ददामि ते वैजयन्तीं मालामम्लानपङ्कजाम्। <br>धारयिष्यति संग्रामे या त्वां शस्त्रैरविक्षतम्   ॥01-057-015॥</td></tr>
<tr><td>लक्षणं चैतदेवेह भविता ते नराधिप। <br>इन्द्रमालेति विख्यातं धन्यमप्रतिमं महत्   ॥01-057-016॥</td></tr>
<tr><td> वैशंपायन उवाच। <br>यष्टिं च वैणवीं तस्मै ददौ वृत्रनिषूदनः। <br>इष्टप्रदानमुद्दिश्य शिष्टानां परिपालिनीम्   ॥01-057-017॥</td></tr>
<tr><td>तस्याः शक्रस्य पूजार्थं भूमौ भूमिपतिस्तदा। <br>प्रवेशं कारयामास गते संवत्सरे तदा   ॥01-057-018॥</td></tr>
<tr><td>ततः प्रभृति चाद्यापि यष्ट्याः क्षितिपसत्तमैः। <br>प्रवेशः क्रियते राजन्यथा तेन प्रवर्तितः   ॥01-057-019॥</td></tr>
<tr><td>अपरेद्युस्तथा चास्याः क्रियते उच्छ्रयो नृपैः। <br>अलंकृतायाः पिटकैर्गन्धैर्माल्यैश्च भूषणैः। <br>माल्यदामपरिक्षिप्ता विधिवत्क्रियतेऽपि च   ॥01-057-020॥</td></tr>
<tr><td>भगवान्पूज्यते चात्र हास्यरूपेण शंकरः। <br>स्वयमेव गृहीतेन वसोः प्रीत्या महात्मनः   ॥01-057-021॥</td></tr>
<tr><td>एतां पूजां महेन्द्रस्तु दृष्ट्वा देव कृतां शुभाम्। <br>वसुना राजमुख्येन प्रीतिमानब्रवीद्विभुः   ॥01-057-022॥</td></tr>
<tr><td>ये पूजयिष्यन्ति नरा राजानश्च महं मम। <br>कारयिष्यन्ति च मुदा यथा चेदिपतिर्नृपः   ॥01-057-023॥</td></tr>
<tr><td>तेषां श्रीर्विजयश्चैव सराष्ट्राणां भविष्यति। <br>तथा स्फीतो जनपदो मुदितश्च भविष्यति   ॥01-057-024॥</td></tr>
<tr><td>एवं महात्मना तेन महेन्द्रेण नराधिप। <br>वसुः प्रीत्या मघवता महाराजोऽभिसत्कृतः   ॥01-057-025॥</td></tr>
<tr><td>उत्सवं कारयिष्यन्ति सदा शक्रस्य ये नराः। <br>भूमिदानादिभिर्दानैर्यथा पूता भवन्ति वै। <br>वरदानमहायज्ञैस्तथा शक्रोत्सवेन ते   ॥01-057-026॥</td></tr>
<tr><td>संपूजितो मघवता वसुश्चेदिपतिस्तदा। <br>पालयामास धर्मेण चेदिस्थः पृथिवीमिमाम्। <br>इन्द्रप्रीत्या भूमिपतिश्चकारेन्द्रमहं वसुः   ॥01-057-027॥</td></tr>
<tr><td>पुत्राश्चास्य महावीर्याः पञ्चासन्नमितौजसः। <br>नानाराज्येषु च सुतान्स सम्राडभ्यषेचयत्   ॥01-057-028॥</td></tr>
<tr><td>महारथो मगधराड्विश्रुतो यो बृहद्रथः। <br>प्रत्यग्रहः कुशाम्बश्च यमाहुर्मणिवाहनम्। <br>मच्छिल्लश्च यदुश्चैव राजन्यश्चापराजितः   ॥01-057-029॥</td></tr>
<tr><td>एते तस्य सुता राजन्राजर्षेर्भूरितेजसः। <br>न्यवेशयन्नामभिः स्वैस्ते देशांश्च पुराणि च। <br>वासवाः पञ्च राजानः पृथग्वंशाश्च शाश्वताः   ॥01-057-030॥</td></tr>
<tr><td>वसन्तमिन्द्रप्रासादे आकाशे स्फाटिके च तम्। <br>उपतस्थुर्महात्मानं गन्धर्वाप्सरसो नृपम्। <br>राजोपरिचरेत्येवं नाम तस्याथ विश्रुतम्   ॥01-057-031॥</td></tr>
<tr><td>पुरोपवाहिनीं तस्य नदीं शुक्तिमतीं गिरिः। <br>अरौत्सीच्चेतनायुक्तः कामात्कोलाहलः किल   ॥01-057-032॥</td></tr>
<tr><td>गिरिं कोलाहलं तं तु पदा वसुरताडयत्। <br>निश्चक्राम नदी तेन प्रहारविवरेण सा   ॥01-057-033॥</td></tr>
<tr><td>तस्यां नद्यामजनयन्मिथुनं पर्वतः स्वयम्। <br>तस्माद्विमोक्षणात्प्रीता नदी राज्ञे न्यवेदयत्   ॥01-057-034॥</td></tr>
<tr><td>यः पुमानभवत्तत्र तं स राजर्षिसत्तमः। <br>वसुर्वसुप्रदश्चक्रे सेनापतिमरिंदमम्। <br>चकार पत्नीं कन्यां तु दयितां गिरिकां नृपः   ॥01-057-035॥</td></tr>
<tr><td>वसोः पत्नी तु गिरिका कामात्काले न्यवेदयत्। <br>ऋतुकालमनुप्राप्तं स्नाता पुंसवने शुचिः   ॥01-057-036॥</td></tr>
<tr><td>तदहः पितरश्चैनमूचुर्जहि मृगानिति। <br>तं राजसत्तमं प्रीतास्तदा मतिमतां वरम्   ॥01-057-037॥</td></tr>
<tr><td>स पितॄणां नियोगं तमव्यतिक्रम्य पार्थिवः। <br>चचार मृगयां कामी गिरिकामेव संस्मरन्। <br>अतीव रूपसंपन्नां साक्षाच्छ्रियमिवापराम्   ॥01-057-038॥</td></tr>
<tr><td>तस्य रेतः प्रचस्कन्द चरतो रुचिरे वने। <br>स्कन्नमात्रं च तद्रेतो वृक्षपत्रेण भूमिपः   ॥01-057-039॥</td></tr>
<tr><td>प्रतिजग्राह मिथ्या मे न स्कन्देद्रेत इत्युत। <br>ऋतुश्च तस्याः पत्न्या मे न मोघः स्यादिति प्रभुः   ॥01-057-040॥</td></tr>
<tr><td>संचिन्त्यैवं तदा राजा विचार्य च पुनः पुनः। <br>अमोघत्वं च विज्ञाय रेतसो राजसत्तमः   ॥01-057-041॥</td></tr>
<tr><td>शुक्रप्रस्थापने कालं महिष्याः प्रसमीक्ष्य सः। <br>अभिमन्त्र्याथ तच्छुक्रमारात्तिष्ठन्तमाशुगम्। <br>सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत्   ॥01-057-042॥</td></tr>
<tr><td>मत्प्रियार्थमिदं सौम्य शुक्रं मम गृहं नय। <br>गिरिकायाः प्रयच्छाशु तस्या ह्यार्तवमद्य वै   ॥01-057-043॥</td></tr>
<tr><td>गृहीत्वा तत्तदा श्येनस्तूर्णमुत्पत्य वेगवान्। <br>जवं परममास्थाय प्रदुद्राव विहंगमः   ॥01-057-044॥</td></tr>
<tr><td>तमपश्यदथायान्तं श्येनं श्येनस्तथापरः। <br>अभ्यद्रवच्च तं सद्यो दृष्ट्वैवामिषशङ्कया   ॥01-057-045॥</td></tr>
<tr><td>तुण्डयुद्धमथाकाशे तावुभौ संप्रचक्रतुः। <br>युध्यतोरपतद्रेतस्तच्चापि यमुनाम्भसि   ॥01-057-046॥</td></tr>
<tr><td>तत्राद्रिकेति विख्याता ब्रह्मशापाद्वराप्सराः। <br>मीनभावमनुप्राप्ता बभूव यमुनाचरी   ॥01-057-047॥</td></tr>
<tr><td>श्येनपादपरिभ्रष्टं तद्वीर्यमथ वासवम्। <br>जग्राह तरसोपेत्य साद्रिका मत्स्यरूपिणी   ॥01-057-048॥</td></tr>
<tr><td>कदाचिदथ मत्सीं तां बबन्धुर्मत्स्यजीविनः। <br>मासे च दशमे प्राप्ते तदा भरतसत्तम। <br>उज्जह्रुरुदरात्तस्याः स्त्रीपुमांसं च मानुषम्   ॥01-057-049॥</td></tr>
<tr><td>आश्चर्यभूतं मत्वा तद्राज्ञस्ते प्रत्यवेदयन्। <br>काये मत्स्या इमौ राजन्संभूतौ मानुषाविति   ॥01-057-050॥</td></tr>
<tr><td>तयोः पुमांसं जग्राह राजोपरिचरस्तदा। <br>स मत्स्यो नाम राजासीद्धार्मिकः सत्यसंगरः   ॥01-057-051॥</td></tr>
<tr><td>साप्सरा मुक्तशापा च क्षणेन समपद्यत। <br>पुरोक्ता या भगवता तिर्यग्योनिगता शुभे। <br>मानुषौ जनयित्वा त्वं शापमोक्षमवाप्स्यसि   ॥01-057-052॥</td></tr>
<tr><td>ततः सा जनयित्वा तौ विशस्ता मत्स्यघातिना। <br>संत्यज्य मत्स्यरूपं सा दिव्यं रूपमवाप्य च। <br>सिद्धर्षिचारणपथं जगामाथ वराप्सराः   ॥01-057-053॥</td></tr>
<tr><td>या कन्या दुहिता तस्या मत्स्या मत्स्यसगन्धिनी। <br>राज्ञा दत्ताथ दाशाय इयं तव भवत्विति। <br>रूपसत्त्वसमायुक्ता सर्वैः समुदिता गुणैः   ॥01-057-054॥</td></tr>
<tr><td>सा तु सत्यवती नाम मत्स्यघात्यभिसंश्रयात्। <br>आसीन्मत्स्यसगन्धैव कंचित्कालं शुचिस्मिता   ॥01-057-055॥</td></tr>
<tr><td>शुश्रूषार्थं पितुर्नावं तां तु वाहयतीं जले। <br>तीर्थयात्रां परिक्रामन्नपश्यद्वै पराशरः   ॥01-057-056॥</td></tr>
<tr><td>अतीव रूपसंपन्नां सिद्धानामपि काङ्क्षिताम्। <br>दृष्ट्वैव च स तां धीमांश्चकमे चारुदर्शनाम्। <br>विद्वांस्तां वासवीं कन्यां कार्यवान्मुनिपुंगवः   ॥01-057-057॥</td></tr>
<tr><td>साब्रवीत्पश्य भगवन्पारावारे ऋषीन्स्थितान्। <br>आवयोर्दृश्यतोरेभिः कथं नु स्यात्समागमः   ॥01-057-058॥</td></tr>
<tr><td>एवं तयोक्तो भगवान्नीहारमसृजत्प्रभुः। <br>येन देशः स सर्वस्तु तमोभूत इवाभवत्   ॥01-057-059॥</td></tr>
<tr><td>दृष्ट्वा सृष्टं तु नीहारं ततस्तं परमर्षिणा। <br>विस्मिता चाब्रवीत्कन्या व्रीडिता च मनस्विनी   ॥01-057-060॥</td></tr>
<tr><td>विद्धि मां भगवन्कन्यां सदा पितृवशानुगाम्। <br>त्वत्संयोगाच्च दुष्येत कन्याभावो ममानघ   ॥01-057-061॥</td></tr>
<tr><td>कन्यात्वे दूषिते चापि कथं शक्ष्ये द्विजोत्तम। <br>गन्तुं गृहं गृहे चाहं धीमन्न स्थातुमुत्सहे। <br>एतत्संचिन्त्य भगवन्विधत्स्व यदनन्तरम्   ॥01-057-062॥</td></tr>
<tr><td>एवमुक्तवतीं तां तु प्रीतिमानृषिसत्तमः। <br>उवाच मत्प्रियं कृत्वा कन्यैव त्वं भविष्यसि   ॥01-057-063॥</td></tr>
<tr><td>वृणीष्व च वरं भीरु यं त्वमिच्छसि भामिनि। <br>वृथा हि न प्रसादो मे भूतपूर्वः शुचिस्मिते   ॥01-057-064॥</td></tr>
<tr><td>एवमुक्ता वरं वव्रे गात्रसौगन्ध्यमुत्तमम्। <br>स चास्यै भगवान्प्रादान्मनसः काङ्क्षितं प्रभुः   ॥01-057-065॥</td></tr>
<tr><td>ततो लब्धवरा प्रीता स्त्रीभावगुणभूषिता। <br>जगाम सह संसर्गमृषिणाद्भुतकर्मणा   ॥01-057-066॥</td></tr>
<tr><td>तेन गन्धवतीत्येव नामास्याः प्रथितं भुवि। <br>तस्यास्तु योजनाद्गन्धमाजिघ्रन्ति नरा भुवि   ॥01-057-067॥</td></tr>
<tr><td>ततो योजनगन्धेति तस्या नाम परिश्रुतम्। <br>पराशरोऽपि भगवाञ्जगाम स्वं निवेशनम्   ॥01-057-068॥</td></tr>
<tr><td>इति सत्यवती हृष्टा लब्ध्वा वरमनुत्तमम्। <br>पराशरेण संयुक्ता सद्यो गर्भं सुषाव सा। <br>जज्ञे च यमुनाद्वीपे पाराशर्यः स वीर्यवान्   ॥01-057-069॥</td></tr>
<tr><td>स मातरमुपस्थाय तपस्येव मनो दधे। <br>स्मृतोऽहं दर्शयिष्यामि कृत्येष्विति च सोऽब्रवीत्   ॥01-057-070॥</td></tr>
<tr><td>एवं द्वैपायनो जज्ञे सत्यवत्यां पराशरात्। <br>द्वीपे न्यस्तः स यद्बालस्तस्माद्द्वैपायनोऽभवत्   ॥01-057-071॥</td></tr>
<tr><td>पादापसारिणं धर्मं विद्वान्स तु युगे युगे। <br>आयुः शक्तिं च मर्त्यानां युगानुगमवेक्ष्य च   ॥01-057-072॥</td></tr>
<tr><td>ब्रह्मणो ब्राह्मणानां च तथानुग्रहकाम्यया। <br>विव्यास वेदान्यस्माच्च तस्माद्व्यास इति स्मृतः   ॥01-057-073॥</td></tr>
<tr><td>वेदानध्यापयामास महाभारतपञ्चमान्। <br>सुमन्तुं जैमिनिं पैलं शुकं चैव स्वमात्मजम्   ॥01-057-074॥</td></tr>
<tr><td>प्रभुर्वरिष्ठो वरदो वैशंपायनमेव च। <br>संहितास्तैः पृथक्त्वेन भारतस्य प्रकाशिताः   ॥01-057-075॥</td></tr>
<tr><td>तथा भीष्मः शांतनवो गङ्गायाममितद्युतिः। <br>वसुवीर्यात्समभवन्महावीर्यो महायशाः   ॥01-057-076॥</td></tr>
<tr><td>शूले प्रोतः पुराणर्षिरचोरश्चोरशङ्कया। <br>अणीमाण्डव्य इति वै विख्यातः सुमहायशाः   ॥01-057-077॥</td></tr>
<tr><td>स धर्ममाहूय पुरा महर्षिरिदमुक्तवान्। <br>इषीकया मया बाल्यादेका विद्धा शकुन्तिका   ॥01-057-078॥</td></tr>
<tr><td>तत्किल्बिषं स्मरे धर्म नान्यत्पापमहं स्मरे। <br>तन्मे सहस्रसमितं कस्मान्नेहाजयत्तपः   ॥01-057-079॥</td></tr>
<tr><td>गरीयान्ब्राह्मणवधः सर्वभूतवधाद्यतः। <br>तस्मात्त्वं किल्बिषादस्माच्छूद्रयोनौ जनिष्यसि   ॥01-057-080॥</td></tr>
<tr><td>तेन शापेन धर्मोऽपि शूद्रयोनावजायत। <br>विद्वान्विदुररूपेण धार्मी तनुरकिल्बिषी   ॥01-057-081॥</td></tr>
<tr><td>संजयो मुनिकल्पस्तु जज्ञे सूतो गवल्गणात्। <br>सूर्याच्च कुन्तिकन्यायां जज्ञे कर्णो महारथः। <br>सहजं कवचं बिभ्रत्कुण्डलोद्द्योतिताननः   ॥01-057-082॥</td></tr>
<tr><td>अनुग्रहार्थं लोकानां विष्णुर्लोकनमस्कृतः। <br>वसुदेवात्तु देवक्यां प्रादुर्भूतो महायशाः   ॥01-057-083॥</td></tr>
<tr><td>अनादिनिधनो देवः स कर्ता जगतः प्रभुः। <br>अव्यक्तमक्षरं ब्रह्म प्रधानं निर्गुणात्मकम्   ॥01-057-084॥</td></tr>
<tr><td>आत्मानमव्ययं चैव प्रकृतिं प्रभवं परम्। <br>पुरुषं विश्वकर्माणं सत्त्वयोगं ध्रुवाक्षरम्   ॥01-057-085॥</td></tr>
<tr><td>अनन्तमचलं देवं हंसं नारायणं प्रभुम्। <br>धातारमजरं नित्यं तमाहुः परमव्ययम्   ॥01-057-086॥</td></tr>
<tr><td>पुरुषः स विभुः कर्ता सर्वभूतपितामहः। <br>धर्मसंवर्धनार्थाय प्रजज्ञेऽन्धकवृष्णिषु   ॥01-057-087॥</td></tr>
<tr><td>अस्त्रज्ञौ तु महावीर्यौ सर्वशस्त्रविशारदौ। <br>सात्यकिः कृतवर्मा च नारायणमनुव्रतौ। <br>सत्यकाद्धृदिकाच्चैव जज्ञातेऽस्त्रविशारदौ   ॥01-057-088॥</td></tr>
<tr><td>भरद्वाजस्य च स्कन्नं द्रोण्यां शुक्रमवर्धत। <br>महर्षेरुग्रतपसस्तस्माद्द्रोणो व्यजायत   ॥01-057-089॥</td></tr>
<tr><td>गौतमान्मिथुनं जज्ञे शरस्तम्बाच्छरद्वतः। <br>अश्वत्थाम्नश्च जननी कृपश्चैव महाबलः। <br>अश्वत्थामा ततो जज्ञे द्रोणादस्त्रभृतां वरः   ॥01-057-090॥</td></tr>
<tr><td>तथैव धृष्टद्युम्नोऽपि साक्षादग्निसमद्युतिः। <br>वैताने कर्मणि तते पावकात्समजायत। <br>वीरो द्रोणविनाशाय धनुषा सह वीर्यवान्   ॥01-057-091॥</td></tr>
<tr><td>तथैव वेद्यां कृष्णापि जज्ञे तेजस्विनी शुभा। <br>विभ्राजमाना वपुषा बिभ्रती रूपमुत्तमम्   ॥01-057-092॥</td></tr>
<tr><td>प्रह्रादशिष्यो नग्नजित्सुबलश्चाभवत्ततः। <br>तस्य प्रजा धर्महन्त्री जज्ञे देवप्रकोपनात्   ॥01-057-093॥</td></tr>
<tr><td>गान्धारराजपुत्रोऽभूच्छकुनिः सौबलस्तथा। <br>दुर्योधनस्य माता च जज्ञातेऽर्थविदावुभौ   ॥01-057-094॥</td></tr>
<tr><td>कृष्णद्वैपायनाज्जज्ञे धृतराष्ट्रो जनेश्वरः। <br>क्षेत्रे विचित्रवीर्यस्य पाण्डुश्चैव महाबलः   ॥01-057-095॥</td></tr>
<tr><td>पाण्डोस्तु जज्ञिरे पञ्च पुत्रा देवसमाः पृथक्। <br>द्वयोः स्त्रियोर्गुणज्येष्ठस्तेषामासीद्युधिष्ठिरः   ॥01-057-096॥</td></tr>
<tr><td>धर्माद्युधिष्ठिरो जज्ञे मारुतात्तु वृकोदरः। <br>इन्द्राद्धनंजयः श्रीमान्सर्वशस्त्रभृतां वरः   ॥01-057-097॥</td></tr>
<tr><td>जज्ञाते रूपसंपन्नावश्विभ्यां तु यमावुभौ। <br>नकुलः सहदेवश्च गुरुशुश्रूषणे रतौ   ॥01-057-098॥</td></tr>
<tr><td>तथा पुत्रशतं जज्ञे धृतराष्ट्रस्य धीमतः। <br>दुर्योधनप्रभृतयो युयुत्सुः करणस्तथा   ॥01-057-099॥</td></tr>
<tr><td>अभिमन्युः सुभद्रायामर्जुनादभ्यजायत। <br>स्वस्रीयो वासुदेवस्य पौत्रः पाण्डोर्महात्मनः   ॥01-057-100॥</td></tr>
<tr><td>पाण्डवेभ्योऽपि पञ्चभ्यः कृष्णायां पञ्च जज्ञिरे। <br>कुमारा रूपसंपन्नाः सर्वशस्त्रविशारदाः   ॥01-057-101॥</td></tr>
<tr><td>प्रतिविन्ध्यो युधिष्ठिरात्सुतसोमो वृकोदरात्। <br>अर्जुनाच्छ्रुतकीर्तिस्तु शतानीकस्तु नाकुलिः   ॥01-057-102॥</td></tr>
<tr><td>तथैव सहदेवाच्च श्रुतसेनः प्रतापवान्। <br>हिडिम्बायां च भीमेन वने जज्ञे घटोत्कचः   ॥01-057-103॥</td></tr>
<tr><td>शिखण्डी द्रुपदाज्जज्ञे कन्या पुत्रत्वमागता। <br>यां यक्षः पुरुषं चक्रे स्थूणः प्रियचिकीर्षया   ॥01-057-104॥</td></tr>
<tr><td>कुरूणां विग्रहे तस्मिन्समागच्छन्बहून्यथ। <br>राज्ञां शतसहस्राणि योत्स्यमानानि संयुगे   ॥01-057-105॥</td></tr>
<tr><td>तेषामपरिमेयानि नामधेयानि सर्वशः। <br>न शक्यं परिसंख्यातुं वर्षाणामयुतैरपि। <br>एते तु कीर्तिता मुख्या यैराख्यानमिदं ततम्   ॥01-057-106॥</td></tr>
</table>
<table border = "1"><tr><td>Verse</td></tr>
<tr><td> रुरुरुवाच। <br>कथं हिंसितवान्सर्पान्क्षत्रियो जनमेजयः। <br>सर्पा वा हिंसितास्तात किमर्थं द्विजसत्तम   ॥01-012-001॥</td></tr>
<tr><td>किमर्थं मोक्षिताश्चैव पन्नगास्तेन शंस मे। <br>आस्तीकेन तदाचक्ष्व श्रोतुमिच्छाम्यशेषतः   ॥01-012-002॥</td></tr>
<tr><td> ऋषिरुवाच। <br>श्रोष्यसि त्वं रुरो सर्वमास्तीकचरितं महत्। <br>ब्राह्मणानां कथयतामित्युक्त्वान्तरधीयत   ॥01-012-003॥</td></tr>
<tr><td> सूत उवाच। <br>रुरुश्चापि वनं सर्वं पर्यधावत्समन्ततः। <br>तमृषिं द्रष्टुमन्विच्छन्संश्रान्तो न्यपतद्भुवि   ॥01-012-004॥</td></tr>
<tr><td>लब्धसंज्ञो रुरुश्चायात्तच्चाचख्यौ पितुस्तदा। <br>पिता चास्य तदाख्यानं पृष्टः सर्वं न्यवेदयत्   ॥01-012-005॥</td></tr>
</table>
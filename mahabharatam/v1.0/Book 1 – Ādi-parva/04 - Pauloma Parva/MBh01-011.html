<table border = "1"><tr><td>Verse</td></tr>
<tr><td> डुण्डुभ उवाच। <br>सखा बभूव मे पूर्वं खगमो नाम वै द्विजः। <br>भृशं संशितवाक्तात तपोबलसमन्वितः   ॥01-011-001॥</td></tr>
<tr><td>स मया क्रीडता बाल्ये कृत्वा तार्णमथोरगम्। <br>अग्निहोत्रे प्रसक्तः सन्भीषितः प्रमुमोह वै   ॥01-011-002॥</td></tr>
<tr><td>लब्ध्वा च स पुनः संज्ञां मामुवाच तपोधनः। <br>निर्दहन्निव कोपेन सत्यवाक्संशितव्रतः   ॥01-011-003॥</td></tr>
<tr><td>यथावीर्यस्त्वया सर्पः कृतोऽयं मद्बिभीषया। <br>तथावीर्यो भुजंगस्त्वं मम कोपाद्भविष्यसि   ॥01-011-004॥</td></tr>
<tr><td>तस्याहं तपसो वीर्यं जानमानस्तपोधन। <br>भृशमुद्विग्नहृदयस्तमवोचं वनौकसम्   ॥01-011-005॥</td></tr>
<tr><td>प्रयतः संभ्रमाच्चैव प्राञ्जलिः प्रणतः स्थितः। <br>सखेति हसतेदं ते नर्मार्थं वै कृतं मया   ॥01-011-006॥</td></tr>
<tr><td>क्षन्तुमर्हसि मे ब्रह्मञ्शापोऽयं विनिवर्त्यताम्। <br>सोऽथ मामब्रवीद्दृष्ट्वा भृशमुद्विग्नचेतसम्   ॥01-011-007॥</td></tr>
<tr><td>मुहुरुष्णं विनिःश्वस्य सुसंभ्रान्तस्तपोधनः। <br>नानृतं वै मया प्रोक्तं भवितेदं कथंचन   ॥01-011-008॥</td></tr>
<tr><td>यत्तु वक्ष्यामि ते वाक्यं शृणु तन्मे धृतव्रत। <br>श्रुत्वा च हृदि ते वाक्यमिदमस्तु तपोधन   ॥01-011-009॥</td></tr>
<tr><td>उत्पत्स्यति रुरुर्नाम प्रमतेरात्मजः शुचिः। <br>तं दृष्ट्वा शापमोक्षस्ते भविता नचिरादिव   ॥01-011-010॥</td></tr>
<tr><td>स त्वं रुरुरिति ख्यातः प्रमतेरात्मजः शुचिः। <br>स्वरूपं प्रतिलभ्याहमद्य वक्ष्यामि ते हितम्   ॥01-011-011॥</td></tr>
<tr><td>अहिंसा परमो धर्मः सर्वप्राणभृतां स्मृतः। <br>तस्मात्प्राणभृतः सर्वान्न हिंस्याद्ब्राह्मणः क्वचित्   ॥01-011-012॥</td></tr>
<tr><td>ब्राह्मणः सौम्य एवेह जायतेति परा श्रुतिः। <br>वेदवेदाङ्गवित्तात सर्वभूताभयप्रदः   ॥01-011-013॥</td></tr>
<tr><td>अहिंसा सत्यवचनं क्षमा चेति विनिश्चितम्। <br>ब्राह्मणस्य परो धर्मो वेदानां धरणादपि   ॥01-011-014॥</td></tr>
<tr><td>क्षत्रियस्य तु यो धर्मः स नेहेष्यति वै तव। <br>दण्डधारणमुग्रत्वं प्रजानां परिपालनम्   ॥01-011-015॥</td></tr>
<tr><td>तदिदं क्षत्रियस्यासीत्कर्म वै शृणु मे रुरो। <br>जनमेजयस्य धर्मात्मन्सर्पाणां हिंसनं पुरा   ॥01-011-016॥</td></tr>
<tr><td>परित्राणं च भीतानां सर्पाणां ब्राह्मणादपि। <br>तपोवीर्यबलोपेताद्वेदवेदाङ्गपारगात्। <br>आस्तीकाद्द्विजमुख्याद्वै सर्पसत्रे द्विजोत्तम   ॥01-011-017॥</td></tr>
</table>
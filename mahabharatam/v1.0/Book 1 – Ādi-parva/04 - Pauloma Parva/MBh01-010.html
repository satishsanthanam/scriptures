<table border = "1"><tr><td>Verse</td></tr>
<tr><td> रुरुरुवाच। <br>मम प्राणसमा भार्या दष्टासीद्भुजगेन ह। <br>तत्र मे समयो घोर आत्मनोरग वै कृतः   ॥01-010-001॥</td></tr>
<tr><td>हन्यां सदैव भुजगं यं यं पश्येयमित्युत। <br>ततोऽहं त्वां जिघांसामि जीवितेन विमोक्ष्यसे   ॥01-010-002॥</td></tr>
<tr><td> डुण्डुभ उवाच। <br>अन्ये ते भुजगा विप्र ये दशन्तीह मानवान्। <br>डुण्डुभानहिगन्धेन न त्वं हिंसितुमर्हसि   ॥01-010-003॥</td></tr>
<tr><td>एकानर्थान्पृथगर्थानेकदुःखान्पृथक्सुखान्। <br>डुण्डुभान्धर्मविद्भूत्वा न त्वं हिंसितुमर्हसि   ॥01-010-004॥</td></tr>
<tr><td> सूत उवाच। <br>इति श्रुत्वा वचस्तस्य भुजगस्य रुरुस्तदा। <br>नावधीद्भयसंविग्न ऋषिं मत्वाथ डुण्डुभम्   ॥01-010-005॥</td></tr>
<tr><td>उवाच चैनं भगवान्रुरुः संशमयन्निव। <br>कामया भुजग ब्रूहि कोऽसीमां विक्रियां गतः   ॥01-010-006॥</td></tr>
<tr><td> डुण्डुभ उवाच। <br>अहं पुरा रुरो नाम्ना ऋषिरासं सहस्रपात्। <br>सोऽहं शापेन विप्रस्य भुजगत्वमुपागतः   ॥01-010-007॥</td></tr>
<tr><td> रुरुरुवाच। <br>किमर्थं शप्तवान्क्रुद्धो द्विजस्त्वां भुजगोत्तम। <br>कियन्तं चैव कालं ते वपुरेतद्भविष्यति   ॥01-010-008॥</td></tr>
</table>
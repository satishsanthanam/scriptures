<table border = "1"><tr><td>Verse</td></tr>
<tr><td> वैशंपायन उवाच। <br>पाण्डोरवभृथं कृत्वा देवकल्पा महर्षयः। <br>ततो मन्त्रमकुर्वन्त ते समेत्य तपस्विनः   ॥01-117-001॥</td></tr>
<tr><td>हित्वा राज्यं च राष्ट्रं च स महात्मा महातपाः। <br>अस्मिन्स्थाने तपस्तप्तुं तापसाञ्शरणं गतः   ॥01-117-002॥</td></tr>
<tr><td>स जातमात्रान्पुत्रांश्च दारांश्च भवतामिह। <br>प्रदायोपनिधिं राजा पाण्डुः स्वर्गमितो गतः   ॥01-117-003॥</td></tr>
<tr><td>ते परस्परमामन्त्र्य सर्वभूतहिते रताः। <br>पाण्डोः पुत्रान्पुरस्कृत्य नगरं नागसाह्वयम्   ॥01-117-004॥</td></tr>
<tr><td>उदारमनसः सिद्धा गमने चक्रिरे मनः। <br>भीष्माय पाण्डवान्दातुं धृतराष्ट्राय चैव हि   ॥01-117-005॥</td></tr>
<tr><td>तस्मिन्नेव क्षणे सर्वे तानादाय प्रतस्थिरे। <br>पाण्डोर्दारांश्च पुत्रांश्च शरीरं चैव तापसाः   ॥01-117-006॥</td></tr>
<tr><td>सुखिनी सा पुरा भूत्वा सततं पुत्रवत्सला। <br>प्रपन्ना दीर्घमध्वानं संक्षिप्तं तदमन्यत   ॥01-117-007॥</td></tr>
<tr><td>सा नदीर्घेण कालेन संप्राप्ता कुरुजाङ्गलम्। <br>वर्धमानपुरद्वारमाससाद यशस्विनी   ॥01-117-008॥</td></tr>
<tr><td>तं चारणसहस्राणां मुनीनामागमं तदा। <br>श्रुत्वा नागपुरे नॄणां विस्मयः समजायत   ॥01-117-009॥</td></tr>
<tr><td>मुहूर्तोदित आदित्ये सर्वे धर्मपुरस्कृताः। <br>सदारास्तापसान्द्रष्टुं निर्ययुः पुरवासिनः   ॥01-117-010॥</td></tr>
<tr><td>स्त्रीसंघाः क्षत्रसंघाश्च यानसंघान्समास्थिताः। <br>ब्राह्मणैः सह निर्जग्मुर्ब्राह्मणानां च योषितः   ॥01-117-011॥</td></tr>
<tr><td>तथा विट्शूद्रसंघानां महान्व्यतिकरोऽभवत्। <br>न कश्चिदकरोदीर्ष्यामभवन्धर्मबुद्धयः   ॥01-117-012॥</td></tr>
<tr><td>तथा भीष्मः शांतनवः सोमदत्तोऽथ बाह्लिकः। <br>प्रज्ञाचक्षुश्च राजर्षिः क्षत्ता च विदुरः स्वयम्   ॥01-117-013॥</td></tr>
<tr><td>सा च सत्यवती देवी कौसल्या च यशस्विनी। <br>राजदारैः परिवृता गान्धारी च विनिर्ययौ   ॥01-117-014॥</td></tr>
<tr><td>धृतराष्ट्रस्य दायादा दुर्योधनपुरोगमाः। <br>भूषिता भूषणैश्चित्रैः शतसंख्या विनिर्ययुः   ॥01-117-015॥</td></tr>
<tr><td>तान्महर्षिगणान्सर्वाञ्शिरोभिरभिवाद्य च। <br>उपोपविविशुः सर्वे कौरव्याः सपुरोहिताः   ॥01-117-016॥</td></tr>
<tr><td>तथैव शिरसा भूमावभिवाद्य प्रणम्य च। <br>उपोपविविशुः सर्वे पौरजानपदा अपि   ॥01-117-017॥</td></tr>
<tr><td>तमकूजमिवाज्ञाय जनौघं सर्वशस्तदा। <br>भीष्मो राज्यं च राष्ट्रं च महर्षिभ्यो न्यवेदयत्   ॥01-117-018॥</td></tr>
<tr><td>तेषामथो वृद्धतमः प्रत्युत्थाय जटाजिनी। <br>महर्षिमतमाज्ञाय महर्षिरिदमब्रवीत्   ॥01-117-019॥</td></tr>
<tr><td>यः स कौरव्यदायादः पाण्डुर्नाम नराधिपः। <br>कामभोगान्परित्यज्य शतशृङ्गमितो गतः   ॥01-117-020॥</td></tr>
<tr><td>ब्रह्मचर्यव्रतस्थस्य तस्य दिव्येन हेतुना। <br>साक्षाद्धर्मादयं पुत्रस्तस्य जातो युधिष्ठिरः   ॥01-117-021॥</td></tr>
<tr><td>तथेमं बलिनां श्रेष्ठं तस्य राज्ञो महात्मनः। <br>मातरिश्वा ददौ पुत्रं भीमं नाम महाबलम्   ॥01-117-022॥</td></tr>
<tr><td>पुरुहूतादयं जज्ञे कुन्त्यां सत्यपराक्रमः। <br>यस्य कीर्तिर्महेष्वासान्सर्वानभिभविष्यति   ॥01-117-023॥</td></tr>
<tr><td>यौ तु माद्री महेष्वासावसूत कुरुसत्तमौ। <br>अश्विभ्यां मनुजव्याघ्राविमौ तावपि तिष्ठतः   ॥01-117-024॥</td></tr>
<tr><td>चरता धर्मनित्येन वनवासं यशस्विना। <br>एष पैतामहो वंशः पाण्डुना पुनरुद्धृतः   ॥01-117-025॥</td></tr>
<tr><td>पुत्राणां जन्म वृद्धिं च वैदिकाध्ययनानि च। <br>पश्यतः सततं पाण्डोः शश्वत्प्रीतिरवर्धत   ॥01-117-026॥</td></tr>
<tr><td>वर्तमानः सतां वृत्ते पुत्रलाभमवाप्य च। <br>पितृलोकं गतः पाण्डुरितः सप्तदशेऽहनि   ॥01-117-027॥</td></tr>
<tr><td>तं चितागतमाज्ञाय वैश्वानरमुखे हुतम्। <br>प्रविष्टा पावकं माद्री हित्वा जीवितमात्मनः   ॥01-117-028॥</td></tr>
<tr><td>सा गता सह तेनैव पतिलोकमनुव्रता। <br>तस्यास्तस्य च यत्कार्यं क्रियतां तदनन्तरम्   ॥01-117-029॥</td></tr>
<tr><td>इमे तयोः शरीरे द्वे सुताश्चेमे तयोर्वराः। <br>क्रियाभिरनुगृह्यन्तां सह मात्रा परंतपाः   ॥01-117-030॥</td></tr>
<tr><td>प्रेतकार्ये च निर्वृत्ते पितृमेधं महायशाः। <br>लभतां सर्वधर्मज्ञः पाण्डुः कुरुकुलोद्वहः   ॥01-117-031॥</td></tr>
<tr><td>एवमुक्त्वा कुरून्सर्वान्कुरूणामेव पश्यताम्। <br>क्षणेनान्तर्हिताः सर्वे चारणा गुह्यकैः सह   ॥01-117-032॥</td></tr>
<tr><td>गन्धर्वनगराकारं तत्रैवान्तर्हितं पुनः। <br>ऋषिसिद्धगणं दृष्ट्वा विस्मयं ते परं ययुः   ॥01-117-033॥</td></tr>
</table>
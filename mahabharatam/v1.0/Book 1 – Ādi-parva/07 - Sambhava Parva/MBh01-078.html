<table border = "1"><tr><td>Verse</td></tr>
<tr><td> वैशंपायन उवाच। <br>श्रुत्वा कुमारं जातं तु देवयानी शुचिस्मिता। <br>चिन्तयामास दुःखार्ता शर्मिष्ठां प्रति भारत   ॥01-078-001॥</td></tr>
<tr><td>अभिगम्य च शर्मिष्ठां देवयान्यब्रवीदिदम्। <br>किमिदं वृजिनं सुभ्रु कृतं ते कामलुब्धया   ॥01-078-002॥</td></tr>
<tr><td> शर्मिष्ठोवाच। <br>ऋषिरभ्यागतः कश्चिद्धर्मात्मा वेदपारगः। <br>स मया वरदः कामं याचितो धर्मसंहितम्   ॥01-078-003॥</td></tr>
<tr><td>नाहमन्यायतः काममाचरामि शुचिस्मिते। <br>तस्मादृषेर्ममापत्यमिति सत्यं ब्रवीमि ते   ॥01-078-004॥</td></tr>
<tr><td> देवयान्युवाच। <br>शोभनं भीरु सत्यं चेदथ स ज्ञायते द्विजः। <br>गोत्रनामाभिजनतो वेत्तुमिच्छामि तं द्विजम्   ॥01-078-005॥</td></tr>
<tr><td> शर्मिष्ठोवाच। <br>ओजसा तेजसा चैव दीप्यमानं रविं यथा। <br>तं दृष्ट्वा मम संप्रष्टुं शक्तिर्नासीच्छुचिस्मिते   ॥01-078-006॥</td></tr>
<tr><td> देवयान्युवाच। <br>यद्येतदेवं शर्मिष्ठे न मन्युर्विद्यते मम। <br>अपत्यं यदि ते लब्धं ज्येष्ठाच्छ्रेष्ठाच्च वै द्विजात्   ॥01-078-007॥</td></tr>
<tr><td> वैशंपायन उवाच। <br>अन्योन्यमेवमुक्त्वा च संप्रहस्य च ते मिथः। <br>जगाम भार्गवी वेश्म तथ्यमित्येव जज्ञुषी   ॥01-078-008॥</td></tr>
<tr><td>ययातिर्देवयान्यां तु पुत्रावजनयन्नृपः। <br>यदुं च तुर्वसुं चैव शक्रविष्णू इवापरौ   ॥01-078-009॥</td></tr>
<tr><td>तस्मादेव तु राजर्षेः शर्मिष्ठा वार्षपर्वणी। <br>द्रुह्युं चानुं च पूरुं च त्रीन्कुमारानजीजनत्   ॥01-078-010॥</td></tr>
<tr><td>ततः काले तु कस्मिंश्चिद्देवयानी शुचिस्मिता। <br>ययातिसहिता राजन्निर्जगाम महावनम्   ॥01-078-011॥</td></tr>
<tr><td>ददर्श च तदा तत्र कुमारान्देवरूपिणः। <br>क्रीडमानान्सुविश्रब्धान्विस्मिता चेदमब्रवीत्   ॥01-078-012॥</td></tr>
<tr><td>कस्यैते दारका राजन्देवपुत्रोपमाः शुभाः। <br>वर्चसा रूपतश्चैव सदृशा मे मतास्तव   ॥01-078-013॥</td></tr>
<tr><td>एवं पृष्ट्वा तु राजानं कुमारान्पर्यपृच्छत। <br>किंनामधेयगोत्रो वः पुत्रका ब्राह्मणः पिता। <br>विब्रूत मे यथातथ्यं श्रोतुमिच्छामि तं ह्यहम्   ॥01-078-014॥</td></tr>
<tr><td>तेऽदर्शयन्प्रदेशिन्या तमेव नृपसत्तमम्। <br>शर्मिष्ठां मातरं चैव तस्याचख्युश्च दारकाः   ॥01-078-015॥</td></tr>
<tr><td>इत्युक्त्वा सहितास्ते तु राजानमुपचक्रमुः। <br>नाभ्यनन्दत तान्राजा देवयान्यास्तदान्तिके। <br>रुदन्तस्तेऽथ शर्मिष्ठामभ्ययुर्बालकास्ततः   ॥01-078-016॥</td></tr>
<tr><td>दृष्ट्वा तु तेषां बालानां प्रणयं पार्थिवं प्रति। <br>बुद्ध्वा च तत्त्वतो देवी शर्मिष्ठामिदमब्रवीत्   ॥01-078-017॥</td></tr>
<tr><td>मदधीना सती कस्मादकार्षीर्विप्रियं मम। <br>तमेवासुरधर्मं त्वमास्थिता न बिभेषि किम्   ॥01-078-018॥</td></tr>
<tr><td> शर्मिष्ठोवाच। <br>यदुक्तमृषिरित्येव तत्सत्यं चारुहासिनि। <br>न्यायतो धर्मतश्चैव चरन्ती न बिभेमि ते   ॥01-078-019॥</td></tr>
<tr><td>यदा त्वया वृतो राजा वृत एव तदा मया। <br>सखीभर्ता हि धर्मेण भर्ता भवति शोभने   ॥01-078-020॥</td></tr>
<tr><td>पूज्यासि मम मान्या च ज्येष्ठा श्रेष्ठा च ब्राह्मणी। <br>त्वत्तोऽपि मे पूज्यतमो राजर्षिः किं न वेत्थ तत्   ॥01-078-021॥</td></tr>
<tr><td> वैशंपायन उवाच। <br>श्रुत्वा तस्यास्ततो वाक्यं देवयान्यब्रवीदिदम्। <br>राजन्नाद्येह वत्स्यामि विप्रियं मे कृतं त्वया   ॥01-078-022॥</td></tr>
<tr><td>सहसोत्पतितां श्यामां दृष्ट्वा तां साश्रुलोचनाम्। <br>त्वरितं सकाशं काव्यस्य प्रस्थितां व्यथितस्तदा   ॥01-078-023॥</td></tr>
<tr><td>अनुवव्राज संभ्रान्तः पृष्ठतः सान्त्वयन्नृपः। <br>न्यवर्तत न चैव स्म क्रोधसंरक्तलोचना   ॥01-078-024॥</td></tr>
<tr><td>अविब्रुवन्ती किंचित्तु राजानं चारुलोचना। <br>अचिरादिव संप्राप्ता काव्यस्योशनसोऽन्तिकम्   ॥01-078-025॥</td></tr>
<tr><td>सा तु दृष्ट्वैव पितरमभिवाद्याग्रतः स्थिता। <br>अनन्तरं ययातिस्तु पूजयामास भार्गवम्   ॥01-078-026॥</td></tr>
<tr><td> देवयान्युवाच। <br>अधर्मेण जितो धर्मः प्रवृत्तमधरोत्तरम्। <br>शर्मिष्ठयातिवृत्तास्मि दुहित्रा वृषपर्वणः   ॥01-078-027॥</td></tr>
<tr><td>त्रयोऽस्यां जनिताः पुत्रा राज्ञानेन ययातिना। <br>दुर्भगाया मम द्वौ तु पुत्रौ तात ब्रवीमि ते   ॥01-078-028॥</td></tr>
<tr><td>धर्मज्ञ इति विख्यात एष राजा भृगूद्वह। <br>अतिक्रान्तश्च मर्यादां काव्यैतत्कथयामि ते   ॥01-078-029॥</td></tr>
<tr><td> शुक्र उवाच। <br>धर्मज्ञः सन्महाराज योऽधर्ममकृथाः प्रियम्। <br>तस्माज्जरा त्वामचिराद्धर्षयिष्यति दुर्जया   ॥01-078-030॥</td></tr>
<tr><td> ययातिरुवाच। <br>ऋतुं वै याचमानाया भगवन्नान्यचेतसा। <br>दुहितुर्दानवेन्द्रस्य धर्म्यमेतत्कृतं मया   ॥01-078-031॥</td></tr>
<tr><td>ऋतुं वै याचमानाया न ददाति पुमान्वृतः। <br>भ्रूणहेत्युच्यते ब्रह्मन्स इह ब्रह्मवादिभिः   ॥01-078-032॥</td></tr>
<tr><td>अभिकामां स्त्रियं यस्तु गम्यां रहसि याचितः। <br>नोपैति स च धर्मेषु भ्रूणहेत्युच्यते बुधैः   ॥01-078-033॥</td></tr>
<tr><td>इत्येतानि समीक्ष्याहं कारणानि भृगूद्वह। <br>अधर्मभयसंविग्नः शर्मिष्ठामुपजग्मिवान्   ॥01-078-034॥</td></tr>
<tr><td> शुक्र उवाच। <br>नन्वहं प्रत्यवेक्ष्यस्ते मदधीनोऽसि पार्थिव। <br>मिथ्याचारस्य धर्मेषु चौर्यं भवति नाहुष   ॥01-078-035॥</td></tr>
<tr><td> वैशंपायन उवाच। <br>क्रुद्धेनोशनसा शप्तो ययातिर्नाहुषस्तदा। <br>पूर्वं वयः परित्यज्य जरां सद्योऽन्वपद्यत   ॥01-078-036॥</td></tr>
<tr><td> ययातिरुवाच। <br>अतृप्तो यौवनस्याहं देवयान्यां भृगूद्वह। <br>प्रसादं कुरु मे ब्रह्मञ्जरेयं मा विशेत माम्   ॥01-078-037॥</td></tr>
<tr><td> शुक्र उवाच। <br>नाहं मृषा ब्रवीम्येतज्जरां प्राप्तोऽसि भूमिप। <br>जरां त्वेतां त्वमन्यस्मै संक्रामय यदीच्छसि   ॥01-078-038॥</td></tr>
<tr><td> ययातिरुवाच। <br>राज्यभाक्स भवेद्ब्रह्मन्पुण्यभाक्कीर्तिभाक्तथा। <br>यो मे दद्याद्वयः पुत्रस्तद्भवाननुमन्यताम्   ॥01-078-039॥</td></tr>
<tr><td> शुक्र उवाच। <br>संक्रामयिष्यसि जरां यथेष्टं नहुषात्मज। <br>मामनुध्याय भावेन न च पापमवाप्स्यसि   ॥01-078-040॥</td></tr>
<tr><td>वयो दास्यति ते पुत्रो यः स राजा भविष्यति। <br>आयुष्मान्कीर्तिमांश्चैव बह्वपत्यस्तथैव च   ॥01-078-041॥</td></tr>
</table>
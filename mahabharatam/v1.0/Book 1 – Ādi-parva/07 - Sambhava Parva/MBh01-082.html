<table border = "1"><tr><td>Verse</td></tr>
<tr><td> वैशंपायन उवाच। <br>स्वर्गतः स तु राजेन्द्रो निवसन्देवसद्मनि। <br>पूजितस्त्रिदशैः साध्यैर्मरुद्भिर्वसुभिस्तथा   ॥01-082-001॥</td></tr>
<tr><td>देवलोकाद्ब्रह्मलोकं संचरन्पुण्यकृद्वशी। <br>अवसत्पृथिवीपालो दीर्घकालमिति श्रुतिः   ॥01-082-002॥</td></tr>
<tr><td>स कदाचिन्नृपश्रेष्ठो ययातिः शक्रमागमत्। <br>कथान्ते तत्र शक्रेण पृष्टः स पृथिवीपतिः   ॥01-082-003॥</td></tr>
<tr><td> शक्र उवाच। <br>यदा स पूरुस्तव रूपेण राज;ञ्जरां गृहीत्वा प्रचचार भूमौ। <br>तदा राज्यं संप्रदायैव तस्मै; त्वया किमुक्तः कथयेह सत्यम्   ॥01-082-004॥</td></tr>
<tr><td> ययातिरुवाच। <br>गङ्गायमुनयोर्मध्ये कृत्स्नोऽयं विषयस्तव। <br>मध्ये पृथिव्यास्त्वं राजा भ्रातरोऽन्त्याधिपास्तव   ॥01-082-005॥</td></tr>
<tr><td>अक्रोधनः क्रोधनेभ्यो विशिष्ट;स्तथा तितिक्षुरतितिक्षोर्विशिष्टः। <br>अमानुषेभ्यो मानुषाश्च प्रधाना; विद्वांस्तथैवाविदुषः प्रधानः   ॥01-082-006॥</td></tr>
<tr><td>आक्रुश्यमानो नाक्रोशेन्मन्युरेव तितिक्षतः। <br>आक्रोष्टारं निर्दहति सुकृतं चास्य विन्दति   ॥01-082-007॥</td></tr>
<tr><td>नारुंतुदः स्यान्न नृशंसवादी; न हीनतः परमभ्याददीत। <br>ययास्य वाचा पर उद्विजेत; न तां वदेद्रुशतीं पापलोक्याम्   ॥01-082-008॥</td></tr>
<tr><td>अरुंतुदं पुरुषं रूक्षवाचं; वाक्कण्टकैर्वितुदन्तं मनुष्यान्। <br>विद्यादलक्ष्मीकतमं जनानां; मुखे निबद्धां निरृतिं वहन्तम्   ॥01-082-009॥</td></tr>
<tr><td>सद्भिः पुरस्तादभिपूजितः स्या;त्सद्भिस्तथा पृष्ठतो रक्षितः स्यात्। <br>सदासतामतिवादांस्तितिक्षे;त्सतां वृत्तं चाददीतार्यवृत्तः   ॥01-082-010॥</td></tr>
<tr><td>वाक्सायका वदनान्निष्पतन्ति; यैराहतः शोचति रात्र्यहानि। <br>परस्य वा मर्मसु ये पतन्ति; तान्पण्डितो नावसृजेत्परेषु   ॥01-082-011॥</td></tr>
<tr><td>न हीदृशं संवननं त्रिषु लोकेषु विद्यते। <br>यथा मैत्री च भूतेषु दानं च मधुरा च वाक्   ॥01-082-012॥</td></tr>
<tr><td>तस्मात्सान्त्वं सदा वाच्यं न वाच्यं परुषं क्वचित्। <br>पूज्यान्संपूजयेद्दद्यान्न च याचेत्कदाचन   ॥01-082-013॥</td></tr>
</table>
<table border = "1"><tr><td>Verse</td></tr>
<tr><td> जनमेजय उवाच। <br>ययातिः पूर्वकोऽस्माकं दशमो यः प्रजापतेः। <br>कथं स शुक्रतनयां लेभे परमदुर्लभाम्   ॥01-071-001॥</td></tr>
<tr><td>एतदिच्छाम्यहं श्रोतुं विस्तरेण द्विजोत्तम। <br>आनुपूर्व्या च मे शंस पूरोर्वंशकरान्पृथक्   ॥01-071-002॥</td></tr>
<tr><td> वैशंपायन उवाच। <br>ययातिरासीद्राजर्षिर्देवराजसमद्युतिः। <br>तं शुक्रवृषपर्वाणौ वव्राते वै यथा पुरा   ॥01-071-003॥</td></tr>
<tr><td>तत्तेऽहं संप्रवक्ष्यामि पृच्छतो जनमेजय। <br>देवयान्याश्च संयोगं ययातेर्नाहुषस्य च   ॥01-071-004॥</td></tr>
<tr><td>सुराणामसुराणां च समजायत वै मिथः। <br>ऐश्वर्यं प्रति संघर्षस्त्रैलोक्ये सचराचरे   ॥01-071-005॥</td></tr>
<tr><td>जिगीषया ततो देवा वव्रिरेऽऽङ्गिरसं मुनिम्। <br>पौरोहित्येन याज्यार्थे काव्यं तूशनसं परे। <br>ब्राह्मणौ तावुभौ नित्यमन्योन्यस्पर्धिनौ भृशम्   ॥01-071-006॥</td></tr>
<tr><td>तत्र देवा निजघ्नुर्यान्दानवान्युधि संगतान्। <br>तान्पुनर्जीवयामास काव्यो विद्याबलाश्रयात्। <br>ततस्ते पुनरुत्थाय योधयां चक्रिरे सुरान्   ॥01-071-007॥</td></tr>
<tr><td>असुरास्तु निजघ्नुर्यान्सुरान्समरमूर्धनि। <br>न तान्संजीवयामास बृहस्पतिरुदारधीः   ॥01-071-008॥</td></tr>
<tr><td>न हि वेद स तां विद्यां यां काव्यो वेद वीर्यवान्। <br>संजीवनीं ततो देवा विषादमगमन्परम्   ॥01-071-009॥</td></tr>
<tr><td>ते तु देवा भयोद्विग्नाः काव्यादुशनसस्तदा। <br>ऊचुः कचमुपागम्य ज्येष्ठं पुत्रं बृहस्पतेः   ॥01-071-010॥</td></tr>
<tr><td>भजमानान्भजस्वास्मान्कुरु नः साह्यमुत्तमम्। <br>यासौ विद्या निवसति ब्राह्मणेऽमिततेजसि। <br>शुक्रे तामाहर क्षिप्रं भागभाङ्नो भविष्यसि   ॥01-071-011॥</td></tr>
<tr><td>वृषपर्वसमीपे स शक्यो द्रष्टुं त्वया द्विजः। <br>रक्षते दानवांस्तत्र न स रक्षत्यदानवान्   ॥01-071-012॥</td></tr>
<tr><td>तमाराधयितुं शक्तो भवान्पूर्ववयाः कविम्। <br>देवयानीं च दयितां सुतां तस्य महात्मनः   ॥01-071-013॥</td></tr>
<tr><td>त्वमाराधयितुं शक्तो नान्यः कश्चन विद्यते। <br>शीलदाक्षिण्यमाधुर्यैराचारेण दमेन च। <br>देवयान्यां हि तुष्टायां विद्यां तां प्राप्स्यसि ध्रुवम्   ॥01-071-014॥</td></tr>
<tr><td>तथेत्युक्त्वा ततः प्रायाद्बृहस्पतिसुतः कचः। <br>तदाभिपूजितो देवैः समीपं वृषपर्वणः   ॥01-071-015॥</td></tr>
<tr><td>स गत्वा त्वरितो राजन्देवैः संप्रेषितः कचः। <br>असुरेन्द्रपुरे शुक्रं दृष्ट्वा वाक्यमुवाच ह   ॥01-071-016॥</td></tr>
<tr><td>ऋषेरङ्गिरसः पौत्रं पुत्रं साक्षाद्बृहस्पतेः। <br>नाम्ना कच इति ख्यातं शिष्यं गृह्णातु मां भवान्   ॥01-071-017॥</td></tr>
<tr><td>ब्रह्मचर्यं चरिष्यामि त्वय्यहं परमं गुरौ। <br>अनुमन्यस्व मां ब्रह्मन्सहस्रं परिवत्सरान्   ॥01-071-018॥</td></tr>
<tr><td> शुक्र उवाच। <br>कच सुस्वागतं तेऽस्तु प्रतिगृह्णामि ते वचः। <br>अर्चयिष्येऽहमर्च्यं त्वामर्चितोऽस्तु बृहस्पतिः   ॥01-071-019॥</td></tr>
<tr><td> वैशंपायन उवाच। <br>कचस्तु तं तथेत्युक्त्वा प्रतिजग्राह तद्व्रतम्। <br>आदिष्टं कविपुत्रेण शुक्रेणोशनसा स्वयम्   ॥01-071-020॥</td></tr>
<tr><td>व्रतस्य व्रतकालं स यथोक्तं प्रत्यगृह्णत। <br>आराधयन्नुपाध्यायं देवयानीं च भारत   ॥01-071-021॥</td></tr>
<tr><td>नित्यमाराधयिष्यंस्तां युवा यौवनगोऽऽमुखे। <br>गायन्नृत्यन्वादयंश्च देवयानीमतोषयत्   ॥01-071-022॥</td></tr>
<tr><td>संशीलयन्देवयानीं कन्यां संप्राप्तयौवनाम्। <br>पुष्पैः फलैः प्रेषणैश्च तोषयामास भारत   ॥01-071-023॥</td></tr>
<tr><td>देवयान्यपि तं विप्रं नियमव्रतचारिणम्। <br>अनुगायमाना ललना रहः पर्यचरत्तदा   ॥01-071-024॥</td></tr>
<tr><td>पञ्च वर्षशतान्येवं कचस्य चरतो व्रतम्। <br>तत्रातीयुरथो बुद्ध्वा दानवास्तं ततः कचम्   ॥01-071-025॥</td></tr>
<tr><td>गा रक्षन्तं वने दृष्ट्वा रहस्येकममर्षिताः। <br>जघ्नुर्बृहस्पतेर्द्वेषाद्विद्यारक्षार्थमेव च। <br>हत्वा शालावृकेभ्यश्च प्रायच्छंस्तिलशः कृतम्   ॥01-071-026॥</td></tr>
<tr><td>ततो गावो निवृत्तास्ता अगोपाः स्वं निवेशनम्। <br>ता दृष्ट्वा रहिता गास्तु कचेनाभ्यागता वनात्। <br>उवाच वचनं काले देवयान्यथ भारत   ॥01-071-027॥</td></tr>
<tr><td>अहुतं चाग्निहोत्रं ते सूर्यश्चास्तं गतः प्रभो। <br>अगोपाश्चागता गावः कचस्तात न दृश्यते   ॥01-071-028॥</td></tr>
<tr><td>व्यक्तं हतो मृतो वापि कचस्तात भविष्यति। <br>तं विना न च जीवेयं कचं सत्यं ब्रवीमि ते   ॥01-071-029॥</td></tr>
<tr><td> शुक्र उवाच। <br>अयमेहीति शब्देन मृतं संजीवयाम्यहम्   ॥01-071-030॥</td></tr>
<tr><td> वैशंपायन उवाच। <br>ततः संजीवनीं विद्यां प्रयुज्य कचमाह्वयत्। <br>आहूतः प्रादुरभवत्कचोऽरिष्टोऽथ विद्यया। <br>हतोऽहमिति चाचख्यौ पृष्टो ब्राह्मणकन्यया   ॥01-071-031॥</td></tr>
<tr><td>स पुनर्देवयान्योक्तः पुष्पाहारो यदृच्छया। <br>वनं ययौ ततो विप्रो ददृशुर्दानवाश्च तम्   ॥01-071-032॥</td></tr>
<tr><td>ततो द्वितीयं हत्वा तं दग्ध्वा कृत्वा च चूर्णशः। <br>प्रायच्छन्ब्राह्मणायैव सुरायामसुरास्तदा   ॥01-071-033॥</td></tr>
<tr><td>देवयान्यथ भूयोऽपि वाक्यं पितरमब्रवीत्। <br>पुष्पाहारः प्रेषणकृत्कचस्तात न दृश्यते   ॥01-071-034॥</td></tr>
<tr><td> शुक्र उवाच। <br>बृहस्पतेः सुतः पुत्रि कचः प्रेतगतिं गतः। <br>विद्यया जीवितोऽप्येवं हन्यते करवाणि किम्   ॥01-071-035॥</td></tr>
<tr><td>मैवं शुचो मा रुद देवयानि; न त्वादृशी मर्त्यमनुप्रशोचेत्। <br>सुराश्च विश्वे च जगच्च सर्व;मुपस्थितां वैकृतिमानमन्ति   ॥01-071-036॥</td></tr>
<tr><td> देवयान्युवाच। <br>यस्याङ्गिरा वृद्धतमः पितामहो; बृहस्पतिश्चापि पिता तपोधनः। <br>ऋषेः पुत्रं तमथो वापि पौत्रं; कथं न शोचेयमहं न रुद्याम्   ॥01-071-037॥</td></tr>
<tr><td>स ब्रह्मचारी च तपोधनश्च; सदोत्थितः कर्मसु चैव दक्षः। <br>कचस्य मार्गं प्रतिपत्स्ये न भोक्ष्ये; प्रियो हि मे तात कचोऽभिरूपः   ॥01-071-038॥</td></tr>
<tr><td> शुक्र उवाच। <br>असंशयं मामसुरा द्विषन्ति; ये मे शिष्यं नागसं सूदयन्ति। <br>अब्राह्मणं कर्तुमिच्छन्ति रौद्रा;स्ते मां यथा प्रस्तुतं दानवैर्हि। <br>अप्यस्य पापस्य भवेदिहान्तः; कं ब्रह्महत्या न दहेदपीन्द्रम्   ॥01-071-039॥</td></tr>
<tr><td> वैशंपायन उवाच। <br>संचोदितो देवयान्या महर्षिः पुनराह्वयत्। <br>संरम्भेणैव काव्यो हि बृहस्पतिसुतं कचम्   ॥01-071-040॥</td></tr>
<tr><td>गुरोर्भीतो विद्यया चोपहूतः; शनैर्वाचं जठरे व्याजहार। <br>तमब्रवीत्केन पथोपनीतो; ममोदरे तिष्ठसि ब्रूहि विप्र   ॥01-071-041॥</td></tr>
<tr><td> कच उवाच। <br>भवत्प्रसादान्न जहाति मां स्मृतिः; स्मरे च सर्वं यच्च यथा च वृत्तम्। <br>न त्वेवं स्यात्तपसो व्ययो मे; ततः क्लेशं घोरमिमं सहामि   ॥01-071-042॥</td></tr>
<tr><td>असुरैः सुरायां भवतोऽस्मि दत्तो; हत्वा दग्ध्वा चूर्णयित्वा च काव्य। <br>ब्राह्मीं मायामासुरी चैव माया; त्वयि स्थिते कथमेवातिवर्तेत्   ॥01-071-043॥</td></tr>
<tr><td> शुक्र उवाच। <br>किं ते प्रियं करवाण्यद्य वत्से; वधेन मे जीवितं स्यात्कचस्य। <br>नान्यत्र कुक्षेर्मम भेदनेन; दृश्येत्कचो मद्गतो देवयानि   ॥01-071-044॥</td></tr>
<tr><td> देवयान्युवाच। <br>द्वौ मां शोकावग्निकल्पौ दहेतां; कचस्य नाशस्तव चैवोपघातः। <br>कचस्य नाशे मम नास्ति शर्म; तवोपघाते जीवितुं नास्मि शक्ता   ॥01-071-045॥</td></tr>
<tr><td> शुक्र उवाच। <br>संसिद्धरूपोऽसि बृहस्पतेः सुत; यत्त्वां भक्तं भजते देवयानी। <br>विद्यामिमां प्राप्नुहि जीवनीं त्वं; न चेदिन्द्रः कचरूपी त्वमद्य   ॥01-071-046॥</td></tr>
<tr><td>न निवर्तेत्पुनर्जीवन्कश्चिदन्यो ममोदरात्। <br>ब्राह्मणं वर्जयित्वैकं तस्माद्विद्यामवाप्नुहि   ॥01-071-047॥</td></tr>
<tr><td>पुत्रो भूत्वा भावय भावितो मा;मस्माद्देहादुपनिष्क्रम्य तात। <br>समीक्षेथा धर्मवतीमवेक्षां; गुरोः सकाशात्प्राप्य विद्यां सविद्यः   ॥01-071-048॥</td></tr>
<tr><td> वैशंपायन उवाच। <br>गुरोः सकाशात्समवाप्य विद्यां; भित्त्वा कुक्षिं निर्विचक्राम विप्रः। <br>कचोऽभिरूपो दक्षिणं ब्राह्मणस्य; शुक्लात्यये पौर्णमास्यामिवेन्दुः   ॥01-071-049॥</td></tr>
<tr><td>दृष्ट्वा च तं पतितं ब्रह्मराशि;मुत्थापयामास मृतं कचोऽपि। <br>विद्यां सिद्धां तामवाप्याभिवाद्य; ततः कचस्तं गुरुमित्युवाच   ॥01-071-050॥</td></tr>
<tr><td>ऋतस्य दातारमनुत्तमस्य; निधिं निधीनां चतुरन्वयानाम्। <br>ये नाद्रियन्ते गुरुमर्चनीयं; पापाँल्लोकांस्ते व्रजन्त्यप्रतिष्ठान्   ॥01-071-051॥</td></tr>
<tr><td> वैशंपायन उवाच। <br>सुरापानाद्वञ्चनां प्रापयित्वा; संज्ञानाशं चैव तथातिघोरम्। <br>दृष्ट्वा कचं चापि तथाभिरूपं; पीतं तदा सुरया मोहितेन   ॥01-071-052॥</td></tr>
<tr><td>समन्युरुत्थाय महानुभाव;स्तदोशना विप्रहितं चिकीर्षुः। <br>काव्यः स्वयं वाक्यमिदं जगाद; सुरापानं प्रति वै जातशङ्कः   ॥01-071-053॥</td></tr>
<tr><td>यो ब्राह्मणोऽद्य प्रभृतीह कश्चि;न्मोहात्सुरां पास्यति मन्दबुद्धिः। <br>अपेतधर्मो ब्रह्महा चैव स स्या;दस्मिँल्लोके गर्हितः स्यात्परे च   ॥01-071-054॥</td></tr>
<tr><td>मया चेमां विप्रधर्मोक्तिसीमां; मर्यादां वै स्थापितां सर्वलोके। <br>सन्तो विप्राः शुश्रुवांसो गुरूणां; देवा लोकाश्चोपशृण्वन्तु सर्वे   ॥01-071-055॥</td></tr>
<tr><td>इतीदमुक्त्वा स महानुभाव;स्तपोनिधीनां निधिरप्रमेयः। <br>तान्दानवान्दैवविमूढबुद्धी;निदं समाहूय वचोऽभ्युवाच   ॥01-071-056॥</td></tr>
<tr><td>आचक्षे वो दानवा बालिशाः स्थ; सिद्धः कचो वत्स्यति मत्सकाशे। <br>संजीवनीं प्राप्य विद्यां महार्थां; तुल्यप्रभावो ब्रह्मणा ब्रह्मभूतः   ॥01-071-057॥</td></tr>
<tr><td>गुरोरुष्य सकाशे तु दश वर्षशतानि सः। <br>अनुज्ञातः कचो गन्तुमियेष त्रिदशालयम्   ॥01-071-058॥</td></tr>
</table>
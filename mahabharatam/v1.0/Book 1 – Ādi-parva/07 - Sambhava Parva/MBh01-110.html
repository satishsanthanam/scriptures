<table border = "1"><tr><td>Verse</td></tr>
<tr><td> वैशंपायन उवाच। <br>तं व्यतीतमतिक्रम्य राजा स्वमिव बान्धवम्। <br>सभार्यः शोकदुःखार्तः पर्यदेवयदातुरः   ॥01-110-001॥</td></tr>
<tr><td> पाण्डुरुवाच। <br>सतामपि कुले जाताः कर्मणा बत दुर्गतिम्। <br>प्राप्नुवन्त्यकृतात्मानः कामजालविमोहिताः   ॥01-110-002॥</td></tr>
<tr><td>शश्वद्धर्मात्मना जातो बाल एव पिता मम। <br>जीवितान्तमनुप्राप्तः कामात्मैवेति नः श्रुतम्   ॥01-110-003॥</td></tr>
<tr><td>तस्य कामात्मनः क्षेत्रे राज्ञः संयतवागृषिः। <br>कृष्णद्वैपायनः साक्षाद्भगवान्मामजीजनत्   ॥01-110-004॥</td></tr>
<tr><td>तस्याद्य व्यसने बुद्धिः संजातेयं ममाधमा। <br>त्यक्तस्य देवैरनयान्मृगयायां दुरात्मनः   ॥01-110-005॥</td></tr>
<tr><td>मोक्षमेव व्यवस्यामि बन्धो हि व्यसनं महत्। <br>सुवृत्तिमनुवर्तिष्ये तामहं पितुरव्ययाम्। <br>अतीव तपसात्मानं योजयिष्याम्यसंशयम्   ॥01-110-006॥</td></tr>
<tr><td>तस्मादेकोऽहमेकाहमेकैकस्मिन्वनस्पतौ। <br>चरन्भैक्षं मुनिर्मुण्डश्चरिष्यामि महीमिमाम्   ॥01-110-007॥</td></tr>
<tr><td>पांसुना समवच्छन्नः शून्यागारप्रतिश्रयः। <br>वृक्षमूलनिकेतो वा त्यक्तसर्वप्रियाप्रियः   ॥01-110-008॥</td></tr>
<tr><td>न शोचन्न प्रहृष्यंश्च तुल्यनिन्दात्मसंस्तुतिः। <br>निराशीर्निर्नमस्कारो निर्द्वन्द्वो निष्परिग्रहः   ॥01-110-009॥</td></tr>
<tr><td>न चाप्यवहसन्कंचिन्न कुर्वन्भ्रुकुटीं क्वचित्। <br>प्रसन्नवदनो नित्यं सर्वभूतहिते रतः   ॥01-110-010॥</td></tr>
<tr><td>जङ्गमाजङ्गमं सर्वमविहिंसंश्चतुर्विधम्। <br>स्वासु प्रजास्विव सदा समः प्राणभृतां प्रति   ॥01-110-011॥</td></tr>
<tr><td>एककालं चरन्भैक्षं कुलानि द्वे च पञ्च च। <br>असंभवे वा भैक्षस्य चरन्ननशनान्यपि   ॥01-110-012॥</td></tr>
<tr><td>अल्पमल्पं यथाभोज्यं पूर्वलाभेन जातु चित्। <br>नित्यं नातिचरँल्लाभे अलाभे सप्त पूरयन्   ॥01-110-013॥</td></tr>
<tr><td>वास्यैकं तक्षतो बाहुं चन्दनेनैकमुक्षतः। <br>नाकल्याणं न कल्याणं प्रध्यायन्नुभयोस्तयोः   ॥01-110-014॥</td></tr>
<tr><td>न जिजीविषुवत्किंचिन्न मुमूर्षुवदाचरन्। <br>मरणं जीवितं चैव नाभिनन्दन्न च द्विषन्   ॥01-110-015॥</td></tr>
<tr><td>याः काश्चिज्जीवता शक्याः कर्तुमभ्युदयक्रियाः। <br>ताः सर्वाः समतिक्रम्य निमेषादिष्ववस्थितः   ॥01-110-016॥</td></tr>
<tr><td>तासु सर्वास्ववस्थासु त्यक्तसर्वेन्द्रियक्रियः। <br>संपरित्यक्तधर्मात्मा सुनिर्णिक्तात्मकल्मषः   ॥01-110-017॥</td></tr>
<tr><td>निर्मुक्तः सर्वपापेभ्यो व्यतीतः सर्ववागुराः। <br>न वशे कस्यचित्तिष्ठन्सधर्मा मातरिश्वनः   ॥01-110-018॥</td></tr>
<tr><td>एतया सततं वृत्त्या चरन्नेवंप्रकारया। <br>देहं संधारयिष्यामि निर्भयं मार्गमास्थितः   ॥01-110-019॥</td></tr>
<tr><td>नाहं श्वाचरिते मार्गे अवीर्यकृपणोचिते। <br>स्वधर्मात्सततापेते रमेयं वीर्यवर्जितः   ॥01-110-020॥</td></tr>
<tr><td>सत्कृतोऽसक्तृतो वापि योऽन्यां कृपणचक्षुषा। <br>उपैति वृत्तिं कामात्मा स शुनां वर्तते पथि   ॥01-110-021॥</td></tr>
<tr><td> वैशंपायन उवाच। <br>एवमुक्त्वा सुदुःखार्तो निःश्वासपरमो नृपः। <br>अवेक्षमाणः कुन्तीं च माद्रीं च समभाषत   ॥01-110-022॥</td></tr>
<tr><td>कौसल्या विदुरः क्षत्ता राजा च सह बन्धुभिः। <br>आर्या सत्यवती भीष्मस्ते च राजपुरोहिताः   ॥01-110-023॥</td></tr>
<tr><td>ब्राह्मणाश्च महात्मानः सोमपाः संशितव्रताः। <br>पौरवृद्धाश्च ये तत्र निवसन्त्यस्मदाश्रयाः। <br>प्रसाद्य सर्वे वक्तव्याः पाण्डुः प्रव्रजितो वनम्   ॥01-110-024॥</td></tr>
<tr><td>निशम्य वचनं भर्तुर्वनवासे धृतात्मनः। <br>तत्समं वचनं कुन्ती माद्री च समभाषताम्   ॥01-110-025॥</td></tr>
<tr><td>अन्येऽपि ह्याश्रमाः सन्ति ये शक्या भरतर्षभ। <br>आवाभ्यां धर्मपत्नीभ्यां सह तप्त्वा तपो महत्। <br>त्वमेव भविता सार्थः स्वर्गस्यापि न संशयः   ॥01-110-026॥</td></tr>
<tr><td>प्रणिधायेन्द्रियग्रामं भर्तृलोकपरायणे। <br>त्यक्तकामसुखे ह्यावां तप्स्यावो विपुलं तपः   ॥01-110-027॥</td></tr>
<tr><td>यदि आवां महाप्राज्ञ त्यक्ष्यसि त्वं विशां पते। <br>अद्यैवावां प्रहास्यावो जीतिवं नात्र संशयः   ॥01-110-028॥</td></tr>
<tr><td> पाण्डुरुवाच। <br>यदि व्यवसितं ह्येतद्युवयोर्धर्मसंहितम्। <br>स्ववृत्तिमनुवर्तिष्ये तामहं पितुरव्ययाम्   ॥01-110-029॥</td></tr>
<tr><td>त्यक्तग्राम्यसुखाचारस्तप्यमानो महत्तपः। <br>वल्कली फलमूलाशी चरिष्यामि महावने   ॥01-110-030॥</td></tr>
<tr><td>अग्निं जुह्वन्नुभौ कालावुभौ कालावुपस्पृशन्। <br>कृशः परिमिताहारश्चीरचर्मजटाधरः   ॥01-110-031॥</td></tr>
<tr><td>शीतवातातपसहः क्षुत्पिपासाश्रमान्वितः। <br>तपसा दुश्चरेणेदं शरीरमुपशोषयन्   ॥01-110-032॥</td></tr>
<tr><td>एकान्तशीली विमृशन्पक्वापक्वेन वर्तयन्। <br>पितॄन्देवांश्च वन्येन वाग्भिरद्भिश्च तर्पयन्   ॥01-110-033॥</td></tr>
<tr><td>वानप्रस्थजनस्यापि दर्शनं कुलवासिनाम्। <br>नाप्रियाण्याचरञ्जातु किं पुनर्ग्रामवासिनाम्   ॥01-110-034॥</td></tr>
<tr><td>एवमारण्यशास्त्राणामुग्रमुग्रतरं विधिम्। <br>काङ्क्षमाणोऽहमासिष्ये देहस्यास्य समापनात्   ॥01-110-035॥</td></tr>
<tr><td> वैशंपायन उवाच। <br>इत्येवमुक्त्वा भार्ये ते राजा कौरववंशजः। <br>ततश्चूडामणिं निष्कमङ्गदे कुण्डलानि च। <br>वासांसि च महार्हाणि स्त्रीणामाभरणानि च   ॥01-110-036॥</td></tr>
<tr><td>प्रदाय सर्वं विप्रेभ्यः पाण्डुः पुनरभाषत। <br>गत्वा नागपुरं वाच्यं पाण्डुः प्रव्रजितो वनम्   ॥01-110-037॥</td></tr>
<tr><td>अर्थं कामं सुखं चैव रतिं च परमात्मिकाम्। <br>प्रतस्थे सर्वमुत्सृज्य सभार्यः कुरुपुंगवः   ॥01-110-038॥</td></tr>
<tr><td>ततस्तस्यानुयात्राणि ते चैव परिचारकाः। <br>श्रुत्वा भरतसिंहस्य विविधाः करुणा गिरः। <br>भीममार्तस्वरं कृत्वा हाहेति परिचुक्रुशुः   ॥01-110-039॥</td></tr>
<tr><td>उष्णमश्रु विमुञ्चन्तस्तं विहाय महीपतिम्। <br>ययुर्नागपुरं तूर्णं सर्वमादाय तद्वचः   ॥01-110-040॥</td></tr>
<tr><td>श्रुत्वा च तेभ्यस्तत्सर्वं यथावृत्तं महावने। <br>धृतराष्ट्रो नरश्रेष्ठः पाण्डुमेवान्वशोचत   ॥01-110-041॥</td></tr>
<tr><td>राजपुत्रस्तु कौरव्यः पाण्डुर्मूलफलाशनः। <br>जगाम सह भार्याभ्यां ततो नागसभं गिरिम्   ॥01-110-042॥</td></tr>
<tr><td>स चैत्ररथमासाद्य वारिषेणमतीत्य च। <br>हिमवन्तमतिक्रम्य प्रययौ गन्धमादनम्   ॥01-110-043॥</td></tr>
<tr><td>रक्ष्यमाणो महाभूतैः सिद्धैश्च परमर्षिभिः। <br>उवास स तदा राजा समेषु विषमेषु च   ॥01-110-044॥</td></tr>
<tr><td>इन्द्रद्युम्नसरः प्राप्य हंसकूटमतीत्य च। <br>शतशृङ्गे महाराज तापसः समपद्यत   ॥01-110-045॥</td></tr>
</table>
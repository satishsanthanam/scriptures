<table border = "1"><tr><td>Verse</td></tr>
<tr><td> जनमेजय उवाच। <br>ज्येष्ठानुज्येष्ठतां तेषां नामधेयानि चाभिभो। <br>धृतराष्ट्रस्य पुत्राणामानुपूर्व्येण कीर्तय   ॥01-108-001॥</td></tr>
<tr><td> वैशंपायन उवाच। <br>दुर्योधनो युयुत्सुश्च राजन्दुःशासनस्तथा। <br>दुःसहो दुःशलश्चैव जलसंधः समः सहः   ॥01-108-002॥</td></tr>
<tr><td>विन्दानुविन्दौ दुर्धर्षः सुबाहुर्दुष्प्रधर्षणः। <br>दुर्मर्षणो दुर्मुखश्च दुष्कर्णः कर्ण एव च   ॥01-108-003॥</td></tr>
<tr><td>विविंशतिर्विकर्णश्च जलसंधः सुलोचनः। <br>चित्रोपचित्रौ चित्राक्षश्चारुचित्रः शरासनः   ॥01-108-004॥</td></tr>
<tr><td>दुर्मदो दुष्प्रगाहश्च विवित्सुर्विकटः समः। <br>ऊर्णनाभः सुनाभश्च तथा नन्दोपनन्दकौ   ॥01-108-005॥</td></tr>
<tr><td>सेनापतिः सुषेणश्च कुण्डोदरमहोदरौ। <br>चित्रबाणश्चित्रवर्मा सुवर्मा दुर्विमोचनः   ॥01-108-006॥</td></tr>
<tr><td>अयोबाहुर्महाबाहुश्चित्राङ्गश्चित्रकुण्डलः। <br>भीमवेगो भीमबलो बलाकी बलवर्धनः   ॥01-108-007॥</td></tr>
<tr><td>उग्रायुधो भीमकर्मा कनकायुर्दृढायुधः। <br>दृढवर्मा दृढक्षत्रः सोमकीर्तिरनूदरः   ॥01-108-008॥</td></tr>
<tr><td>दृढसंधो जरासंधः सत्यसंधः सदःसुवाक्। <br>उग्रश्रवा अश्वसेनः सेनानीर्दुष्पराजयः   ॥01-108-009॥</td></tr>
<tr><td>अपराजितः पण्डितको विशालाक्षो दुरावरः। <br>दृढहस्तः सुहस्तश्च वातवेगसुवर्चसौ   ॥01-108-010॥</td></tr>
<tr><td>आदित्यकेतुर्बह्वाशी नागदन्तोग्रयायिनौ। <br>कवची निषङ्गी पाशी च दण्डधारो धनुर्ग्रहः   ॥01-108-011॥</td></tr>
<tr><td>उग्रो भीमरथो वीरो वीरबाहुरलोलुपः। <br>अभयो रौद्रकर्मा च तथा दृढरथस्त्रयः   ॥01-108-012॥</td></tr>
<tr><td>अनाधृष्यः कुण्डभेदी विरावी दीर्घलोचनः। <br>दीर्घबाहुर्महाबाहुर्व्यूढोरुः कनकध्वजः   ॥01-108-013॥</td></tr>
<tr><td>कुण्डाशी विरजाश्चैव दुःशला च शताधिका। <br>एतदेकशतं राजन्कन्या चैका प्रकीर्तिता   ॥01-108-014॥</td></tr>
<tr><td>नामधेयानुपूर्व्येण विद्धि जन्मक्रमं नृप। <br>सर्वे त्वतिरथाः शूराः सर्वे युद्धविशारदाः   ॥01-108-015॥</td></tr>
<tr><td>सर्वे वेदविदश्चैव राजशास्त्रेषु कोविदाः। <br>सर्वे संसर्गविद्यासु विद्याभिजनशोभिनः   ॥01-108-016॥</td></tr>
<tr><td>सर्वेषामनुरूपाश्च कृता दारा महीपते। <br>धृतराष्ट्रेण समये समीक्ष्य विधिवत्तदा   ॥01-108-017॥</td></tr>
<tr><td>दुःशलां समये राजा सिन्धुराजाय भारत। <br>जयद्रथाय प्रददौ सौबलानुमते तदा   ॥01-108-018॥</td></tr>
</table>
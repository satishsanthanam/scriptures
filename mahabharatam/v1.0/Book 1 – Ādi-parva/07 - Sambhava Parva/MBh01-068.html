<table border = "1"><tr><td>Verse</td></tr>
<tr><td> वैशंपायन उवाच। <br>प्रतिज्ञाय तु दुःषन्ते प्रतियाते शकुन्तला। <br>गर्भं सुषाव वामोरुः कुमारममितौजसम्   ॥01-068-001॥</td></tr>
<tr><td>त्रिषु वर्षेषु पूर्णेषु दिप्तानलसमद्युतिम्। <br>रूपौदार्यगुणोपेतं दौःषन्तिं जनमेजय   ॥01-068-002॥</td></tr>
<tr><td>जातकर्मादिसंस्कारं कण्वः पुण्यकृतां वरः। <br>तस्याथ कारयामास वर्धमानस्य धीमतः   ॥01-068-003॥</td></tr>
<tr><td>दन्तैः शुक्लैः शिखरिभिः सिंहसंहननो युवा। <br>चक्राङ्कितकरः श्रीमान्महामूर्धा महाबलः। <br>कुमारो देवगर्भाभः स तत्राशु व्यवर्धत   ॥01-068-004॥</td></tr>
<tr><td>षड्वर्ष एव बालः स कण्वाश्रमपदं प्रति। <br>व्याघ्रान्सिंहान्वराहांश्च गजांश्च महिषांस्तथा   ॥01-068-005॥</td></tr>
<tr><td>बद्ध्वा वृक्षेषु बलवानाश्रमस्य समन्ततः। <br>आरोहन्दमयंश्चैव क्रीडंश्च परिधावति   ॥01-068-006॥</td></tr>
<tr><td>ततोऽस्य नाम चक्रुस्ते कण्वाश्रमनिवासिनः। <br>अस्त्वयं सर्वदमनः सर्वं हि दमयत्ययम्   ॥01-068-007॥</td></tr>
<tr><td>स सर्वदमनो नाम कुमारः समपद्यत। <br>विक्रमेणौजसा चैव बलेन च समन्वितः   ॥01-068-008॥</td></tr>
<tr><td>तं कुमारमृषिर्दृष्ट्वा कर्म चास्यातिमानुषम्। <br>समयो यौवराज्यायेत्यब्रवीच्च शकुन्तलाम्   ॥01-068-009॥</td></tr>
<tr><td>तस्य तद्बलमाज्ञाय कण्वः शिष्यानुवाच ह। <br>शकुन्तलामिमां शीघ्रं सहपुत्रामितोऽऽश्रमात्। <br>भर्त्रे प्रापयताद्यैव सर्वलक्षणपूजिताम्   ॥01-068-010॥</td></tr>
<tr><td>नारीणां चिरवासो हि बान्धवेषु न रोचते। <br>कीर्तिचारित्रधर्मघ्नस्तस्मान्नयत माचिरम्   ॥01-068-011॥</td></tr>
<tr><td>तथेत्युक्त्वा तु ते सर्वे प्रातिष्ठन्तामितौजसः। <br>शकुन्तलां पुरस्कृत्य सपुत्रां गजसाह्वयम्   ॥01-068-012॥</td></tr>
<tr><td>गृहीत्वामरगर्भाभं पुत्रं कमललोचनम्। <br>आजगाम ततः शुभ्रा दुःषन्तविदिताद्वनात्   ॥01-068-013॥</td></tr>
<tr><td>अभिसृत्य च राजानं विदिता सा प्रवेशिता। <br>सह तेनैव पुत्रेण तरुणादित्यवर्चसा   ॥01-068-014॥</td></tr>
<tr><td>पूजयित्वा यथान्यायमब्रवीत्तं शकुन्तला। <br>अयं पुत्रस्त्वया राजन्यौवराज्येऽभिषिच्यताम्   ॥01-068-015॥</td></tr>
<tr><td>त्वया ह्ययं सुतो राजन्मय्युत्पन्नः सुरोपमः। <br>यथासमयमेतस्मिन्वर्तस्व पुरुषोत्तम   ॥01-068-016॥</td></tr>
<tr><td>यथा समागमे पूर्वं कृतः स समयस्त्वया। <br>तं स्मरस्व महाभाग कण्वाश्रमपदं प्रति   ॥01-068-017॥</td></tr>
<tr><td>सोऽथ श्रुत्वैव तद्वाक्यं तस्या राजा स्मरन्नपि। <br>अब्रवीन्न स्मरामीति कस्य त्वं दुष्टतापसि   ॥01-068-018॥</td></tr>
<tr><td>धर्मकामार्थसंबन्धं न स्मरामि त्वया सह। <br>गच्छ वा तिष्ठ वा कामं यद्वापीच्छसि तत्कुरु   ॥01-068-019॥</td></tr>
<tr><td>सैवमुक्ता वरारोहा व्रीडितेव मनस्विनी। <br>विसंज्ञेव च दुःखेन तस्थौ स्थाणुरिवाचला   ॥01-068-020॥</td></tr>
<tr><td>संरम्भामर्षताम्राक्षी स्फुरमाणोष्ठसंपुटा। <br>कटाक्षैर्निर्दहन्तीव तिर्यग्राजानमैक्षत   ॥01-068-021॥</td></tr>
<tr><td>आकारं गूहमाना च मन्युनाभिसमीरिता। <br>तपसा संभृतं तेजो धारयामास वै तदा   ॥01-068-022॥</td></tr>
<tr><td>सा मुहूर्तमिव ध्यात्वा दुःखामर्षसमन्विता। <br>भर्तारमभिसंप्रेक्ष्य क्रुद्धा वचनमब्रवीत्   ॥01-068-023॥</td></tr>
<tr><td>जानन्नपि महाराज कस्मादेवं प्रभाषसे। <br>न जानामीति निःसङ्गं यथान्यः प्राकृतस्तथा   ॥01-068-024॥</td></tr>
<tr><td>अत्र ते हृदयं वेद सत्यस्यैवानृतस्य च। <br>कल्याण बत साक्षी त्वं मात्मानमवमन्यथाः   ॥01-068-025॥</td></tr>
<tr><td>योऽन्यथा सन्तमात्मानमन्यथा प्रतिपद्यते। <br>किं तेन न कृतं पापं चोरेणात्मापहारिणा   ॥01-068-026॥</td></tr>
<tr><td>एकोऽहमस्मीति च मन्यसे त्वं; न हृच्छयं वेत्सि मुनिं पुराणम्। <br>यो वेदिता कर्मणः पापकस्य; तस्यान्तिके त्वं वृजिनं करोषि   ॥01-068-027॥</td></tr>
<tr><td>मन्यते पापकं कृत्वा न कश्चिद्वेत्ति मामिति। <br>विदन्ति चैनं देवाश्च स्वश्चैवान्तरपूरुषः   ॥01-068-028॥</td></tr>
<tr><td>आदित्यचन्द्रावनिलानलौ च; द्यौर्भूमिरापो हृदयं यमश्च। <br>अहश्च रात्रिश्च उभे च संध्ये; धर्मश्च जानाति नरस्य वृत्तम्   ॥01-068-029॥</td></tr>
<tr><td>यमो वैवस्वतस्तस्य निर्यातयति दुष्कृतम्। <br>हृदि स्थितः कर्मसाक्षी क्षेत्रज्ञो यस्य तुष्यति   ॥01-068-030॥</td></tr>
<tr><td>न तु तुष्यति यस्यैष पुरुषस्य दुरात्मनः। <br>तं यमः पापकर्माणं निर्यातयति दुष्कृतम्   ॥01-068-031॥</td></tr>
<tr><td>अवमन्यात्मनात्मानमन्यथा प्रतिपद्यते। <br>देवा न तस्य श्रेयांसो यस्यात्मापि न कारणम्   ॥01-068-032॥</td></tr>
<tr><td>स्वयं प्राप्तेति मामेवं मावमंस्थाः पतिव्रताम्। <br>अर्घ्यार्हां नार्चयसि मां स्वयं भार्यामुपस्थिताम्   ॥01-068-033॥</td></tr>
<tr><td>किमर्थं मां प्राकृतवदुपप्रेक्षसि संसदि। <br>न खल्वहमिदं शून्ये रौमि किं न शृणोषि मे   ॥01-068-034॥</td></tr>
<tr><td>यदि मे याचमानाया वचनं न करिष्यसि। <br>दुःषन्त शतधा मूर्धा ततस्तेऽद्य फलिष्यति   ॥01-068-035॥</td></tr>
<tr><td>भार्यां पतिः संप्रविश्य स यस्माज्जायते पुनः। <br>जायाया इति जायात्वं पुराणाः कवयो विदुः   ॥01-068-036॥</td></tr>
<tr><td>यदागमवतः पुंसस्तदपत्यं प्रजायते। <br>तत्तारयति संतत्या पूर्वप्रेतान्पितामहान्   ॥01-068-037॥</td></tr>
<tr><td>पुन्नाम्नो नरकाद्यस्मात्पितरं त्रायते सुतः। <br>तस्मात्पुत्र इति प्रोक्तः स्वयमेव स्वयम्भुवा   ॥01-068-038॥</td></tr>
<tr><td>सा भार्या या गृहे दक्षा सा भार्या या प्रजावती। <br>सा भार्या या पतिप्राणा सा भार्या या पतिव्रता   ॥01-068-039॥</td></tr>
<tr><td>अर्धं भार्या मनुष्यस्य भार्या श्रेष्ठतमः सखा। <br>भार्या मूलं त्रिवर्गस्य भार्या मित्रं मरिष्यतः   ॥01-068-040॥</td></tr>
<tr><td>भार्यावन्तः क्रियावन्तः सभार्या गृहमेधिनः। <br>भार्यावन्तः प्रमोदन्ते भार्यावन्तः श्रियान्विताः   ॥01-068-041॥</td></tr>
<tr><td>सखायः प्रविविक्तेषु भवन्त्येताः प्रियंवदाः। <br>पितरो धर्मकार्येषु भवन्त्यार्तस्य मातरः   ॥01-068-042॥</td></tr>
<tr><td>कान्तारेष्वपि विश्रामो नरस्याध्वनिकस्य वै। <br>यः सदारः स विश्वास्यस्तस्माद्दाराः परा गतिः   ॥01-068-043॥</td></tr>
<tr><td>संसरन्तमपि प्रेतं विषमेष्वेकपातिनम्। <br>भार्यैवान्वेति भर्तारं सततं या पतिव्रता   ॥01-068-044॥</td></tr>
<tr><td>प्रथमं संस्थिता भार्या पतिं प्रेत्य प्रतीक्षते। <br>पूर्वं मृतं च भर्तारं पश्चात्साध्व्यनुगच्छति   ॥01-068-045॥</td></tr>
<tr><td>एतस्मात्कारणाद्राजन्पाणिग्रहणमिष्यते। <br>यदाप्नोति पतिर्भार्यामिह लोके परत्र च   ॥01-068-046॥</td></tr>
<tr><td>आत्मात्मनैव जनितः पुत्र इत्युच्यते बुधैः। <br>तस्माद्भार्यां नरः पश्येन्मातृवत्पुत्रमातरम्   ॥01-068-047॥</td></tr>
<tr><td>भार्यायां जनितं पुत्रमादर्शे स्वमिवाननम्। <br>ह्लादते जनिता प्रेष्क्य स्वर्गं प्राप्येव पुण्यकृत्   ॥01-068-048॥</td></tr>
<tr><td>दह्यमाना मनोदुःखैर्व्याधिभिश्चातुरा नराः। <br>ह्लादन्ते स्वेषु दारेषु घर्मार्ताः सलिलेष्विव   ॥01-068-049॥</td></tr>
<tr><td>सुसंरब्धोऽपि रामाणां न ब्रूयादप्रियं बुधः। <br>रतिं प्रीतिं च धर्मं च तास्वायत्तमवेक्ष्य च   ॥01-068-050॥</td></tr>
<tr><td>आत्मनो जन्मनः क्षेत्रं पुण्यं रामाः सनातनम्। <br>ऋषीणामपि का शक्तिः स्रष्टुं रामामृते प्रजाः   ॥01-068-051॥</td></tr>
<tr><td>परिपत्य यदा सूनुर्धरणीरेणुगुण्ठितः। <br>पितुराश्लिष्यतेऽङ्गानि किमिवास्त्यधिकं ततः   ॥01-068-052॥</td></tr>
<tr><td>स त्वं स्वयमनुप्राप्तं साभिलाषमिमं सुतम्। <br>प्रेक्षमाणं च काक्षेण किमर्थमवमन्यसे   ॥01-068-053॥</td></tr>
<tr><td>अण्डानि बिभ्रति स्वानि न भिन्दन्ति पिपीलिकाः। <br>न भरेथाः कथं नु त्वं धर्मज्ञः सन्स्वमात्मजम्   ॥01-068-054॥</td></tr>
<tr><td>न वाससां न रामाणां नापां स्पर्शस्तथा सुखः। <br>शिशोरालिङ्ग्यमानस्य स्पर्शः सूनोर्यथा सुखः   ॥01-068-055॥</td></tr>
<tr><td>ब्राह्मणो द्विपदां श्रेष्ठो गौर्वरिष्ठा चतुष्पदाम्। <br>गुरुर्गरीयसां श्रेष्ठः पुत्रः स्पर्शवतां वरः   ॥01-068-056॥</td></tr>
<tr><td>स्पृशतु त्वां समाश्लिष्य पुत्रोऽयं प्रियदर्शनः। <br>पुत्रस्पर्शात्सुखतरः स्पर्शो लोके न विद्यते   ॥01-068-057॥</td></tr>
<tr><td>त्रिषु वर्षेषु पूर्णेषु प्रजाताहमरिंदम। <br>इमं कुमारं राजेन्द्र तव शोकप्रणाशनम्   ॥01-068-058॥</td></tr>
<tr><td>आहर्ता वाजिमेधस्य शतसंख्यस्य पौरव। <br>इति वागन्तरिक्षे मां सूतकेऽभ्यवदत्पुरा   ॥01-068-059॥</td></tr>
<tr><td>ननु नामाङ्कमारोप्य स्नेहाद्ग्रामान्तरं गताः। <br>मूर्ध्नि पुत्रानुपाघ्राय प्रतिनन्दन्ति मानवाः   ॥01-068-060॥</td></tr>
<tr><td>वेदेष्वपि वदन्तीमं मन्त्रवादं द्विजातयः। <br>जातकर्मणि पुत्राणां तवापि विदितं तथा   ॥01-068-061॥</td></tr>
<tr><td>अङ्गादङ्गात्संभवसि हृदयादभिजायसे। <br>आत्मा वै पुत्रनामासि स जीव शरदः शतम्   ॥01-068-062॥</td></tr>
<tr><td>पोषो हि त्वदधीनो मे संतानमपि चाक्षयम्। <br>तस्मात्त्वं जीव मे वत्स सुसुखी शरदां शतम्   ॥01-068-063॥</td></tr>
<tr><td>त्वदङ्गेभ्यः प्रसूतोऽयं पुरुषात्पुरुषोऽपरः। <br>सरसीवामलेऽऽत्मानं द्वितीयं पश्य मे सुतम्   ॥01-068-064॥</td></tr>
<tr><td>यथा ह्याहवनीयोऽग्निर्गार्हपत्यात्प्रणीयते। <br>तथा त्वत्तः प्रसूतोऽयं त्वमेकः सन्द्विधा कृतः   ॥01-068-065॥</td></tr>
<tr><td>मृगापकृष्टेन हि ते मृगयां परिधावता। <br>अहमासादिता राजन्कुमारी पितुराश्रमे   ॥01-068-066॥</td></tr>
<tr><td>उर्वशी पूर्वचित्तिश्च सहजन्या च मेनका। <br>विश्वाची च घृताची च षडेवाप्सरसां वराः   ॥01-068-067॥</td></tr>
<tr><td>तासां मां मेनका नाम ब्रह्मयोनिर्वराप्सराः। <br>दिवः संप्राप्य जगतीं विश्वामित्रादजीजनत्   ॥01-068-068॥</td></tr>
<tr><td>सा मां हिमवतः पृष्ठे सुषुवे मेनकाप्सराः। <br>अवकीर्य च मां याता परात्मजमिवासती   ॥01-068-069॥</td></tr>
<tr><td>किं नु कर्माशुभं पूर्वं कृतवत्यस्मि जन्मनि। <br>यदहं बान्धवैस्त्यक्ता बाल्ये संप्रति च त्वया   ॥01-068-070॥</td></tr>
<tr><td>कामं त्वया परित्यक्ता गमिष्याम्यहमाश्रमम्। <br>इमं तु बालं संत्यक्तुं नार्हस्यात्मजमात्मना   ॥01-068-071॥</td></tr>
<tr><td> दुःषन्त उवाच। <br>न पुत्रमभिजानामि त्वयि जातं शकुन्तले। <br>असत्यवचना नार्यः कस्ते श्रद्धास्यते वचः   ॥01-068-072॥</td></tr>
<tr><td>मेनका निरनुक्रोशा बन्धकी जननी तव। <br>यया हिमवतः पृष्ठे निर्माल्येव प्रवेरिता   ॥01-068-073॥</td></tr>
<tr><td>स चापि निरनुक्रोशः क्षत्रयोनिः पिता तव। <br>विश्वामित्रो ब्राह्मणत्वे लुब्धः कामपरायणः   ॥01-068-074॥</td></tr>
<tr><td>मेनकाप्सरसां श्रेष्ठा महर्षीणां च ते पिता। <br>तयोरपत्यं कस्मात्त्वं पुंश्चलीवाभिधास्यसि   ॥01-068-075॥</td></tr>
<tr><td>अश्रद्धेयमिदं वाक्यं कथयन्ती न लज्जसे। <br>विशेषतो मत्सकाशे दुष्टतापसि गम्यताम्   ॥01-068-076॥</td></tr>
<tr><td>क्व महर्षिः सदैवोग्रः साप्सरा क्व च मेनका। <br>क्व च त्वमेवं कृपणा तापसीवेषधारिणी   ॥01-068-077॥</td></tr>
<tr><td>अतिकायश्च पुत्रस्ते बालोऽपि बलवानयम्। <br>कथमल्पेन कालेन शालस्कन्ध इवोद्गतः   ॥01-068-078॥</td></tr>
<tr><td>सुनिकृष्टा च योनिस्ते पुंश्चली प्रतिभासि मे। <br>यदृच्छया कामरागाज्जाता मेनकया ह्यसि   ॥01-068-079॥</td></tr>
<tr><td>सर्वमेतत्परोक्षं मे यत्त्वं वदसि तापसि। <br>नाहं त्वामभिजानामि यथेष्टं गम्यतां त्वया   ॥01-068-080॥</td></tr>
</table>
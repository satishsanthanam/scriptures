<table border = "1"><tr><td>Verse</td></tr>
<tr><td> अष्टक उवाच। <br>यदावसो नन्दने कामरूपी; संवत्सराणामयुतं शतानाम्। <br>किं कारणं कार्तयुगप्रधान; हित्वा तत्त्वं वसुधामन्वपद्यः   ॥01-085-001॥</td></tr>
<tr><td> ययातिरुवाच। <br>ज्ञातिः सुहृत्स्वजनो यो यथेह; क्षीणे वित्ते त्यज्यते मानवैर्हि। <br>तथा तत्र क्षीणपुण्यं मनुष्यं; त्यजन्ति सद्यः सेश्वरा देवसंघाः   ॥01-085-002॥</td></tr>
<tr><td> अष्टक उवाच। <br>कथं तस्मिन्क्षीणपुण्या भवन्ति; संमुह्यते मेऽत्र मनोऽतिमात्रम्। <br>किंविशिष्टाः कस्य धामोपयान्ति; तद्वै ब्रूहि क्षेत्रवित्त्वं मतो मे   ॥01-085-003॥</td></tr>
<tr><td> ययातिरुवाच। <br>इमं भौमं नरकं ते पतन्ति; लालप्यमाना नरदेव सर्वे। <br>ते कङ्कगोमायुबलाशनार्थं; क्षीणा विवृद्धिं बहुधा व्रजन्ति   ॥01-085-004॥</td></tr>
<tr><td>तस्मादेतद्वर्जनीयं नरेण; दुष्टं लोके गर्हणीयं च कर्म। <br>आख्यातं ते पार्थिव सर्वमेत;द्भूयश्चेदानीं वद किं ते वदामि   ॥01-085-005॥</td></tr>
<tr><td> अष्टक उवाच। <br>यदा तु तान्वितुदन्ते वयांसि; तथा गृध्राः शितिकण्ठाः पतंगाः। <br>कथं भवन्ति कथमाभवन्ति; न भौममन्यं नरकं शृणोमि   ॥01-085-006॥</td></tr>
<tr><td> ययातिरुवाच। <br>ऊर्ध्वं देहात्कर्मणो जृम्भमाणा;द्व्यक्तं पृथिव्यामनुसंचरन्ति। <br>इमं भौमं नरकं ते पतन्ति; नावेक्षन्ते वर्षपूगाननेकान्   ॥01-085-007॥</td></tr>
<tr><td>षष्टिं सहस्राणि पतन्ति व्योम्नि; तथा अशीतिं परिवत्सराणि। <br>तान्वै तुदन्ति प्रपततः प्रपातं; भीमा भौमा राक्षसास्तीक्ष्णदंष्ट्राः   ॥01-085-008॥</td></tr>
<tr><td> अष्टक उवाच। <br>यदेनसस्ते पततस्तुदन्ति; भीमा भौमा राक्षसास्तीक्ष्णदंष्ट्राः। <br>कथं भवन्ति कथमाभवन्ति; कथंभूता गर्भभूता भवन्ति   ॥01-085-009॥</td></tr>
<tr><td> ययातिरुवाच। <br>अस्रं रेतः पुष्पफलानुपृक्त;मन्वेति तद्वै पुरुषेण सृष्टम्। <br>स वै तस्या रज आपद्यते वै; स गर्भभूतः समुपैति तत्र   ॥01-085-010॥</td></tr>
<tr><td>वनस्पतींश्चौषधीश्चाविशन्ति; अपो वायुं पृथिवीं चान्तरिक्षम्। <br>चतुष्पदं द्विपदं चापि सर्व;मेवंभूता गर्भभूता भवन्ति   ॥01-085-011॥</td></tr>
<tr><td> अष्टक उवाच। <br>अन्यद्वपुर्विदधातीह गर्भ; उताहोस्वित्स्वेन कामेन याति। <br>आपद्यमानो नरयोनिमेता;माचक्ष्व मे संशयात्प्रब्रवीमि   ॥01-085-012॥</td></tr>
<tr><td>शरीरदेहादिसमुच्छ्रयं च; चक्षुःश्रोत्रे लभते केन संज्ञाम्। <br>एतत्तत्त्वं सर्वमाचक्ष्व पृष्टः; क्षेत्रज्ञं त्वां तात मन्याम सर्वे   ॥01-085-013॥</td></tr>
<tr><td> ययातिरुवाच। <br>वायुः समुत्कर्षति गर्भयोनि;मृतौ रेतः पुष्परसानुपृक्तम्। <br>स तत्र तन्मात्रकृताधिकारः; क्रमेण संवर्धयतीह गर्भम्   ॥01-085-014॥</td></tr>
<tr><td>स जायमानो विगृहीतगात्रः; षड्ज्ञाननिष्ठायतनो मनुष्यः। <br>स श्रोत्राभ्यां वेदयतीह शब्दं; सर्वं रूपं पश्यति चक्षुषा च   ॥01-085-015॥</td></tr>
<tr><td>घ्राणेन गन्धं जिह्वयाथो रसं च; त्वचा स्पर्शं मनसा वेद भावम्। <br>इत्यष्टकेहोपचितिं च विद्धि; महात्मनः प्राणभृतः शरीरे   ॥01-085-016॥</td></tr>
<tr><td> अष्टक उवाच। <br>यः संस्थितः पुरुषो दह्यते वा; निखन्यते वापि निघृष्यते वा। <br>अभावभूतः स विनाशमेत्य; केनात्मानं चेतयते पुरस्तात्   ॥01-085-017॥</td></tr>
<tr><td> ययातिरुवाच। <br>हित्वा सोऽसून्सुप्तवन्निष्टनित्वा; पुरोधाय सुकृतं दुष्कृतं च। <br>अन्यां योनिं पवनाग्रानुसारी; हित्वा देहं भजते राजसिंह   ॥01-085-018॥</td></tr>
<tr><td>पुण्यां योनिं पुण्यकृतो व्रजन्ति; पापां योनिं पापकृतो व्रजन्ति। <br>कीटाः पतंगाश्च भवन्ति पापा; न मे विवक्षास्ति महानुभाव   ॥01-085-019॥</td></tr>
<tr><td>चतुष्पदा द्विपदाः षट्पदाश्च; तथाभूता गर्भभूता भवन्ति। <br>आख्यातमेतन्निखिलेन सर्वं; भूयस्तु किं पृच्छसि राजसिंह   ॥01-085-020॥</td></tr>
<tr><td> अष्टक उवाच। <br>किं स्वित्कृत्वा लभते तात लोका;न्मर्त्यः श्रेष्ठांस्तपसा विद्यया वा। <br>तन्मे पृष्टः शंस सर्वं यथाव;च्छुभाँल्लोकान्येन गच्छेत्क्रमेण   ॥01-085-021॥</td></tr>
<tr><td> ययातिरुवाच। <br>तपश्च दानं च शमो दमश्च; ह्रीरार्जवं सर्वभूतानुकम्पा। <br>नश्यन्ति मानेन तमोऽभिभूताः; पुंसः सदैवेति वदन्ति सन्तः   ॥01-085-022॥</td></tr>
<tr><td>अधीयानः पण्डितं मन्यमानो; यो विद्यया हन्ति यशः परेषाम्। <br>तस्यान्तवन्तश्च भवन्ति लोका; न चास्य तद्ब्रह्म फलं ददाति   ॥01-085-023॥</td></tr>
<tr><td>चत्वारि कर्माण्यभयंकराणि; भयं प्रयच्छन्त्ययथाकृतानि। <br>मानाग्निहोत्रमुत मानमौनं; मानेनाधीतमुत मानयज्ञः   ॥01-085-024॥</td></tr>
<tr><td>न मान्यमानो मुदमाददीत; न संतापं प्राप्नुयाच्चावमानात्। <br>सन्तः सतः पूजयन्तीह लोके; नासाधवः साधुबुद्धिं लभन्ते   ॥01-085-025॥</td></tr>
<tr><td>इति दद्यादिति यजेदित्यधीयीत मे व्रतम्। <br>इत्यस्मिन्नभयान्याहुस्तानि वर्ज्यानि नित्यशः   ॥01-085-026॥</td></tr>
<tr><td>येनाश्रयं वेदयन्ते पुराणं; मनीषिणो मानसमानभक्तम्। <br>तन्निःश्रेयस्तैजसं रूपमेत्य; परां शान्तिं प्राप्नुयुः प्रेत्य चेह   ॥01-085-027॥</td></tr>
</table>
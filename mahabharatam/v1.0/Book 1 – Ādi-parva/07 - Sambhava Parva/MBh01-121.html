<table border = "1"><tr><td>Verse</td></tr>
<tr><td> वैशंपायन उवाच। <br>विशेषार्थी ततो भीष्मः पौत्राणां विनयेप्सया। <br>इष्वस्त्रज्ञान्पर्यपृच्छदाचार्यान्वीर्यसंमतान्   ॥01-121-001॥</td></tr>
<tr><td>नाल्पधीर्नामहाभागस्तथानानास्त्रकोविदः। <br>नादेवसत्त्वो विनयेत्कुरूनस्त्रे महाबलान्   ॥01-121-002॥</td></tr>
<tr><td>महर्षिस्तु भरद्वाजो हविर्धाने चरन्पुरा। <br>ददर्शाप्सरसं साक्षाद्घृताचीमाप्लुतामृषिः   ॥01-121-003॥</td></tr>
<tr><td>तस्या वायुः समुद्धूतो वसनं व्यपकर्षत। <br>ततोऽस्य रेतश्चस्कन्द तदृषिर्द्रोण आदधे   ॥01-121-004॥</td></tr>
<tr><td>तस्मिन्समभवद्द्रोणः कलशे तस्य धीमतः। <br>अध्यगीष्ट स वेदांश्च वेदाङ्गानि च सर्वशः   ॥01-121-005॥</td></tr>
<tr><td>अग्निवेश्यं महाभागं भरद्वाजः प्रतापवान्। <br>प्रत्यपादयदाग्नेयमस्त्रं धर्मभृतां वरः   ॥01-121-006॥</td></tr>
<tr><td>अग्निष्टुज्जातः स मुनिस्ततो भरतसत्तम। <br>भारद्वाजं तदाग्नेयं महास्त्रं प्रत्यपादयत्   ॥01-121-007॥</td></tr>
<tr><td>भरद्वाजसखा चासीत्पृषतो नाम पार्थिवः। <br>तस्यापि द्रुपदो नाम तदा समभवत्सुतः   ॥01-121-008॥</td></tr>
<tr><td>स नित्यमाश्रमं गत्वा द्रोणेन सह पार्षतः। <br>चिक्रीडाध्ययनं चैव चकार क्षत्रियर्षभः   ॥01-121-009॥</td></tr>
<tr><td>ततो व्यतीते पृषते स राजा द्रुपदोऽभवत्। <br>पाञ्चालेषु महाबाहुरुत्तरेषु नरेश्वरः   ॥01-121-010॥</td></tr>
<tr><td>भरद्वाजोऽपि भगवानारुरोह दिवं तदा। <br>ततः पितृनियुक्तात्मा पुत्रलोभान्महायशाः। <br>शारद्वतीं ततो द्रोणः कृपीं भार्यामविन्दत   ॥01-121-011॥</td></tr>
<tr><td>अग्निहोत्रे च धर्मे च दमे च सततं रता। <br>अलभद्गौतमी पुत्रमश्वत्थामानमेव च   ॥01-121-012॥</td></tr>
<tr><td>स जातमात्रो व्यनदद्यथैवोच्चैःश्रवा हयः। <br>तच्छ्रुत्वान्तर्हितं भूतमन्तरिक्षस्थमब्रवीत्   ॥01-121-013॥</td></tr>
<tr><td>अश्वस्येवास्य यत्स्थाम नदतः प्रदिशो गतम्। <br>अश्वत्थामैव बालोऽयं तस्मान्नाम्ना भविष्यति   ॥01-121-014॥</td></tr>
<tr><td>सुतेन तेन सुप्रीतो भारद्वाजस्ततोऽभवत्। <br>तत्रैव च वसन्धीमान्धनुर्वेदपरोऽभवत्   ॥01-121-015॥</td></tr>
<tr><td>स शुश्राव महात्मानं जामदग्न्यं परंतपम्। <br>ब्राह्मणेभ्यस्तदा राजन्दित्सन्तं वसु सर्वशः   ॥01-121-016॥</td></tr>
<tr><td>वनं तु प्रस्थितं रामं भारद्वाजस्तदाब्रवीत्। <br>आगतं वित्तकामं मां विद्धि द्रोणं द्विजर्षभम्   ॥01-121-017॥</td></tr>
<tr><td> राम उवाच। <br>हिरण्यं मम यच्चान्यद्वसु किंचन विद्यते। <br>ब्राह्मणेभ्यो मया दत्तं सर्वमेव तपोधन   ॥01-121-018॥</td></tr>
<tr><td>तथैवेयं धरा देवी सागरान्ता सपत्तना। <br>कश्यपाय मया दत्ता कृत्स्ना नगरमालिनी   ॥01-121-019॥</td></tr>
<tr><td>शरीरमात्रमेवाद्य मयेदमवशेषितम्। <br>अस्त्राणि च महार्हाणि शस्त्राणि विविधानि च। <br>वृणीष्व किं प्रयच्छामि तुभ्यं द्रोण वदाशु तत्   ॥01-121-020॥</td></tr>
<tr><td> द्रोण उवाच। <br>अस्त्राणि मे समग्राणि ससंहाराणि भार्गव। <br>सप्रयोगरहस्यानि दातुमर्हस्यशेषतः   ॥01-121-021॥</td></tr>
<tr><td> वैशंपायन उवाच। <br>तथेत्युक्त्वा ततस्तस्मै प्रादादस्त्राणि भार्गवः। <br>सरहस्यव्रतं चैव धनुर्वेदमशेषतः   ॥01-121-022॥</td></tr>
<tr><td>प्रतिगृह्य तु तत्सर्वं कृतास्त्रो द्विजसत्तमः। <br>प्रियं सखायं सुप्रीतो जगाम द्रुपदं प्रति   ॥01-121-023॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततो गच्छन्महाबाहुरेकोऽमात्यान्विसृज्य तान्। <br>नापश्यदाश्रमे तस्मिंस्तमृषिं संशितव्रतम्   ॥01-065-001॥</td></tr>
<tr><td>सोऽपश्यमानस्तमृषिं शून्यं दृष्ट्वा तमाश्रमम्। <br>उवाच क इहेत्युच्चैर्वनं संनादयन्निव   ॥01-065-002॥</td></tr>
<tr><td>श्रुत्वाथ तस्य तं शब्दं कन्या श्रीरिव रूपिणी। <br>निश्चक्रामाश्रमात्तस्मात्तापसीवेषधारिणी   ॥01-065-003॥</td></tr>
<tr><td>सा तं दृष्ट्वैव राजानं दुःषन्तमसितेक्षणा। <br>स्वागतं त इति क्षिप्रमुवाच प्रतिपूज्य च   ॥01-065-004॥</td></tr>
<tr><td>आसनेनार्चयित्वा च पाद्येनार्घ्येण चैव हि। <br>पप्रच्छानामयं राजन्कुशलं च नराधिपम्   ॥01-065-005॥</td></tr>
<tr><td>यथावदर्चयित्वा सा पृष्ट्वा चानामयं तदा। <br>उवाच स्मयमानेव किं कार्यं क्रियतामिति   ॥01-065-006॥</td></tr>
<tr><td>तामब्रवीत्ततो राजा कन्यां मधुरभाषिणीम्। <br>दृष्ट्वा सर्वानवद्याङ्गीं यथावत्प्रतिपूजितः   ॥01-065-007॥</td></tr>
<tr><td>आगतोऽहं महाभागमृषिं कण्वमुपासितुम्। <br>क्व गतो भगवान्भद्रे तन्ममाचक्ष्व शोभने   ॥01-065-008॥</td></tr>
<tr><td> शकुन्तलोवाच। <br>गतः पिता मे भगवान्फलान्याहर्तुमाश्रमात्। <br>मुहूर्तं संप्रतीक्षस्व द्रक्ष्यस्येनमिहागतम्   ॥01-065-009॥</td></tr>
<tr><td> वैशंपायन उवाच। <br>अपश्यमानस्तमृषिं तया चोक्तस्तथा नृपः। <br>तां च दृष्ट्वा वरारोहां श्रीमतीं चारुहासिनीम्   ॥01-065-010॥</td></tr>
<tr><td>विभ्राजमानां वपुषा तपसा च दमेन च। <br>रूपयौवनसंपन्नामित्युवाच महीपतिः   ॥01-065-011॥</td></tr>
<tr><td>कासि कस्यासि सुश्रोणि किमर्थं चागता वनम्। <br>एवंरूपगुणोपेता कुतस्त्वमसि शोभने   ॥01-065-012॥</td></tr>
<tr><td>दर्शनादेव हि शुभे त्वया मेऽपहृतं मनः। <br>इच्छामि त्वामहं ज्ञातुं तन्ममाचक्ष्व शोभने   ॥01-065-013॥</td></tr>
<tr><td>एवमुक्ता तदा कन्या तेन राज्ञा तदाश्रमे। <br>उवाच हसती वाक्यमिदं सुमधुराक्षरम्   ॥01-065-014॥</td></tr>
<tr><td>कण्वष्याहं भगवतो दुःषन्त दुहिता मता। <br>तपस्विनो धृतिमतो धर्मज्ञस्य यशस्विनः   ॥01-065-015॥</td></tr>
<tr><td> दुःषन्त उवाच। <br>ऊर्ध्वरेता महाभागो भगवाँल्लोकपूजितः। <br>चलेद्धि वृत्ताद्धर्मोऽपि न चलेत्संशितव्रतः   ॥01-065-016॥</td></tr>
<tr><td>कथं त्वं तस्य दुहिता संभूता वरवर्णिनी। <br>संशयो मे महानत्र तं मे छेत्तुमिहार्हसि   ॥01-065-017॥</td></tr>
<tr><td> शकुन्तलोवाच। <br>यथायमागमो मह्यं यथा चेदमभूत्पुरा। <br>शृणु राजन्यथातत्त्वं यथास्मि दुहिता मुनेः   ॥01-065-018॥</td></tr>
<tr><td>ऋषिः कश्चिदिहागम्य मम जन्माभ्यचोदयत्। <br>तस्मै प्रोवाच भगवान्यथा तच्छृणु पार्थिव   ॥01-065-019॥</td></tr>
<tr><td>तप्यमानः किल पुरा विश्वामित्रो महत्तपः। <br>सुभृशं तापयामास शक्रं सुरगणेश्वरम्   ॥01-065-020॥</td></tr>
<tr><td>तपसा दीप्तवीर्योऽयं स्थानान्मां च्यावयेदिति। <br>भीतः पुरंदरस्तस्मान्मेनकामिदमब्रवीत्   ॥01-065-021॥</td></tr>
<tr><td>गुणैर्दिव्यैरप्सरसां मेनके त्वं विशिष्यसे। <br>श्रेयो मे कुरु कल्याणि यत्त्वां वक्ष्यामि तच्छृणु   ॥01-065-022॥</td></tr>
<tr><td>असावादित्यसंकाशो विश्वामित्रो महातपाः। <br>तप्यमानस्तपो घोरं मम कम्पयते मनः   ॥01-065-023॥</td></tr>
<tr><td>मेनके तव भारोऽयं विश्वामित्रः सुमध्यमे। <br>संशितात्मा सुदुर्धर्ष उग्रे तपसि वर्तते   ॥01-065-024॥</td></tr>
<tr><td>स मां न च्यावयेत्स्थानात्तं वै गत्वा प्रलोभय। <br>चर तस्य तपोविघ्नं कुरु मे प्रियमुत्तमम्   ॥01-065-025॥</td></tr>
<tr><td>रूपयौवनमाधुर्यचेष्टितस्मितभाषितैः। <br>लोभयित्वा वरारोहे तपसः संनिवर्तय   ॥01-065-026॥</td></tr>
<tr><td> मेनकोवाच। <br>महातेजाः स भगवान्सदैव च महातपाः। <br>कोपनश्च तथा ह्येनं जानाति भगवानपि   ॥01-065-027॥</td></tr>
<tr><td>तेजसस्तपसश्चैव कोपस्य च महात्मनः। <br>त्वमप्युद्विजसे यस्य नोद्विजेयमहं कथम्   ॥01-065-028॥</td></tr>
<tr><td>महाभागं वसिष्ठं यः पुत्रैरिष्टैर्व्ययोजयत्। <br>क्षत्रे जातश्च यः पूर्वमभवद्ब्राह्मणो बलात्   ॥01-065-029॥</td></tr>
<tr><td>शौचार्थं यो नदीं चक्रे दुर्गमां बहुभिर्जलैः। <br>यां तां पुण्यतमां लोके कौशिकीति विदुर्जनाः   ॥01-065-030॥</td></tr>
<tr><td>बभार यत्रास्य पुरा काले दुर्गे महात्मनः। <br>दारान्मतङ्गो धर्मात्मा राजर्षिर्व्याधतां गतः   ॥01-065-031॥</td></tr>
<tr><td>अतीतकाले दुर्भिक्षे यत्रैत्य पुनराश्रमम्। <br>मुनिः पारेति नद्या वै नाम चक्रे तदा प्रभुः   ॥01-065-032॥</td></tr>
<tr><td>मतङ्गं याजयां चक्रे यत्र प्रीतमनाः स्वयम्। <br>त्वं च सोमं भयाद्यस्य गतः पातुं शुरेश्वर   ॥01-065-033॥</td></tr>
<tr><td>अति नक्षत्रवंशांश्च क्रुद्धो नक्षत्रसंपदा। <br>प्रति श्रवणपूर्वाणि नक्षत्राणि ससर्ज यः   ॥01-065-034॥</td></tr>
<tr><td>एतानि यस्य कर्माणि तस्याहं भृशमुद्विजे। <br>यथा मां न दहेत्क्रुद्धस्तथाज्ञापय मां विभो   ॥01-065-035॥</td></tr>
<tr><td>तेजसा निर्दहेल्लोकान्कम्पयेद्धरणीं पदा। <br>संक्षिपेच्च महामेरुं तूर्णमावर्तयेत्तथा   ॥01-065-036॥</td></tr>
<tr><td>तादृशं तपसा युक्तं प्रदीप्तमिव पावकम्। <br>कथमस्मद्विधा बाला जितेन्द्रियमभिस्पृशेत्   ॥01-065-037॥</td></tr>
<tr><td>हुताशनमुखं दीप्तं सूर्यचन्द्राक्षितारकम्। <br>कालजिह्वं सुरश्रेष्ठ कथमस्मद्विधा स्पृशेत्   ॥01-065-038॥</td></tr>
<tr><td>यमश्च सोमश्च महर्षयश्च; साध्या विश्वे वालखिल्याश्च सर्वे। <br>एतेऽपि यस्योद्विजन्ते प्रभावा;त्कस्मात्तस्मान्मादृशी नोद्विजेत   ॥01-065-039॥</td></tr>
<tr><td>त्वयैवमुक्ता च कथं समीप;मृषेर्न गच्छेयमहं सुरेन्द्र। <br>रक्षां तु मे चिन्तय देवराज; यथा त्वदर्थं रक्षिताहं चरेयम्   ॥01-065-040॥</td></tr>
<tr><td>कामं तु मे मारुतस्तत्र वासः; प्रक्रीडिताया विवृणोतु देव। <br>भवेच्च मे मन्मथस्तत्र कार्ये; सहायभूतस्तव देवप्रसादात्   ॥01-065-041॥</td></tr>
<tr><td>वनाच्च वायुः सुरभिः प्रवाये;त्तस्मिन्काले तमृषिं लोभयन्त्याः। <br>तथेत्युक्त्वा विहिते चैव तस्मिं;स्ततो ययौ साश्रमं कौशिकस्य   ॥01-065-042॥</td></tr>
</table>
Verse
 वैशंपायन उवाच। <br>स एवं शंतनुर्धीमान्देवराजर्षिसत्कृतः। <br>धर्मात्मा सर्वलोकेषु सत्यवागिति विश्रुतः   ॥01-094-001॥
दमो दानं क्षमा बुद्धिर्ह्रीर्धृतिस्तेज उत्तमम्। <br>नित्यान्यासन्महासत्त्वे शंतनौ पुरुषर्षभे   ॥01-094-002॥
एवं स गुणसंपन्नो धर्मार्थकुशलो नृपः। <br>आसीद्भरतवंशस्य गोप्ता साधुजनस्य च   ॥01-094-003॥
कम्बुग्रीवः पृथुव्यंसो मत्तवारणविक्रमः। <br>धर्म एव परः कामादर्थाच्चेति व्यवस्थितः   ॥01-094-004॥
एतान्यासन्महासत्त्वे शंतनौ भरतर्षभ। <br>न चास्य सदृशः कश्चित्क्षत्रियो धर्मतोऽभवत्   ॥01-094-005॥
वर्तमानं हि धर्मे स्वे सर्वधर्मविदां वरम्। <br>तं महीपा महीपालं राजराज्येऽभ्यषेचयन्   ॥01-094-006॥
वीतशोकभयाबाधाः सुखस्वप्नविबोधनाः। <br>प्रति भारतगोप्तारं समपद्यन्त भूमिपाः   ॥01-094-007॥
शंतनुप्रमुखैर्गुप्ते लोके नृपतिभिस्तदा। <br>नियमात्सर्ववर्णानां ब्रह्मोत्तरमवर्तत   ॥01-094-008॥
ब्रह्म पर्यचरत्क्षत्रं विशः क्षत्रमनुव्रताः। <br>ब्रह्मक्षत्रानुरक्ताश्च शूद्राः पर्यचरन्विशः   ॥01-094-009॥
स हास्तिनपुरे रम्ये कुरूणां पुटभेदने। <br>वसन्सागरपर्यन्तामन्वशाद्वै वसुंधराम्   ॥01-094-010॥
स देवराजसदृशो धर्मज्ञः सत्यवागृजुः। <br>दानधर्मतपोयोगाच्छ्रिया परमया युतः   ॥01-094-011॥
अरागद्वेषसंयुक्तः सोमवत्प्रियदर्शनः। <br>तेजसा सूर्यसंकाशो वायुवेगसमो जवे। <br>अन्तकप्रतिमः कोपे क्षमया पृथिवीसमः   ॥01-094-012॥
वधः पशुवराहाणां तथैव मृगपक्षिणाम्। <br>शंतनौ पृथिवीपाले नावर्तत वृथा नृप   ॥01-094-013॥
धर्मब्रह्मोत्तरे राज्ये शंतनुर्विनयात्मवान्। <br>समं शशास भूतानि कामरागविवर्जितः   ॥01-094-014॥
देवर्षिपितृयज्ञार्थमारभ्यन्त तदा क्रियाः। <br>न चाधर्मेण केषांचित्प्राणिनामभवद्वधः   ॥01-094-015॥
असुखानामनाथानां तिर्यग्योनिषु वर्तताम्। <br>स एव राजा भूतानां सर्वेषामभवत्पिता   ॥01-094-016॥
तस्मिन्कुरुपतिश्रेष्ठे राजराजेश्वरे सति। <br>श्रिता वागभवत्सत्यं दानधर्माश्रितं मनः   ॥01-094-017॥
स समाः षोडशाष्टौ च चतस्रोऽष्टौ तथापराः। <br>रतिमप्राप्नुवन्स्त्रीषु बभूव वनगोचरः   ॥01-094-018॥
तथारूपस्तथाचारस्तथावृत्तस्तथाश्रुतः। <br>गाङ्गेयस्तस्य पुत्रोऽभून्नाम्ना देवव्रतो वसुः   ॥01-094-019॥
सर्वास्त्रेषु स निष्णातः पार्थिवेष्वितरेषु च। <br>महाबलो महासत्त्वो महावीर्यो महारथः   ॥01-094-020॥
स कदाचिन्मृगं विद्ध्वा गङ्गामनुसरन्नदीम्। <br>भागीरथीमल्पजलां शंतनुर्दृष्टवान्नृपः   ॥01-094-021॥
तां दृष्ट्वा चिन्तयामास शंतनुः पुरुषर्षभः। <br>स्यन्दते किं न्वियं नाद्य सरिच्छ्रेष्ठा यथा पुरा   ॥01-094-022॥
ततो निमित्तमन्विच्छन्ददर्श स महामनाः। <br>कुमारं रूपसंपन्नं बृहन्तं चारुदर्शनम्   ॥01-094-023॥
दिव्यमस्त्रं विकुर्वाणं यथा देवं पुरंदरम्। <br>कृत्स्नां गङ्गां समावृत्य शरैस्तीक्ष्णैरवस्थितम्   ॥01-094-024॥
तां शरैरावृतां दृष्ट्वा नदीं गङ्गां तदन्तिके। <br>अभवद्विस्मितो राजा कर्म दृष्ट्वातिमानुषम्   ॥01-094-025॥
जातमात्रं पुरा दृष्टं तं पुत्रं शंतनुस्तदा। <br>नोपलेभे स्मृतिं धीमानभिज्ञातुं तमात्मजम्   ॥01-094-026॥
स तु तं पितरं दृष्ट्वा मोहयामास मायया। <br>संमोह्य तु ततः क्षिप्रं तत्रैवान्तरधीयत   ॥01-094-027॥
तदद्भुतं तदा दृष्ट्वा तत्र राजा स शंतनुः। <br>शङ्कमानः सुतं गङ्गामब्रवीद्दर्शयेति ह   ॥01-094-028॥
दर्शयामास तं गङ्गा बिभ्रती रूपमुत्तमम्। <br>गृहीत्वा दक्षिणे पाणौ तं कुमारमलंकृतम्   ॥01-094-029॥
अलंकृतामाभरणैररजोम्बरधारिणीम्। <br>दृष्टपूर्वामपि सतीं नाभ्यजानात्स शंतनुः   ॥01-094-030॥
 गङ्गोवाच। <br>यं पुत्रमष्टमं राजंस्त्वं पुरा मय्यजायिथाः। <br>स तेऽयं पुरुषव्याघ्र नयस्वैनं गृहान्तिकम्   ॥01-094-031॥
वेदानधिजगे साङ्गान्वसिष्ठादेव वीर्यवान्। <br>कृतास्त्रः परमेष्वासो देवराजसमो युधि   ॥01-094-032॥
सुराणां संमतो नित्यमसुराणां च भारत। <br>उशना वेद यच्छास्त्रमयं तद्वेद सर्वशः   ॥01-094-033॥
तथैवाङ्गिरसः पुत्रः सुरासुरनमस्कृतः। <br>यद्वेद शास्त्रं तच्चापि कृत्स्नमस्मिन्प्रतिष्ठितम्। <br>तव पुत्रे महाबाहौ साङ्गोपाङ्गं महात्मनि   ॥01-094-034॥
ऋषिः परैरनाधृष्यो जामदग्न्यः प्रतापवान्। <br>यदस्त्रं वेद रामश्च तदप्यस्मिन्प्रतिष्ठितम्   ॥01-094-035॥
महेष्वासमिमं राजन्राजधर्मार्थकोविदम्। <br>मया दत्तं निजं पुत्रं वीरं वीर गृहान्नय   ॥01-094-036॥
 वैशंपायन उवाच। <br>तयैवं समनुज्ञातः पुत्रमादाय शंतनुः। <br>भ्राजमानं यथादित्यमाययौ स्वपुरं प्रति   ॥01-094-037॥
पौरवः स्वपुरं गत्वा पुरंदरपुरोपमम्। <br>सर्वकामसमृद्धार्थं मेने आत्मानमात्मना। <br>पौरवेषु ततः पुत्रं यौवराज्येऽभ्यषेचयत्   ॥01-094-038॥
पौरवाञ्शंतनोः पुत्रः पितरं च महायशाः। <br>राष्ट्रं च रञ्जयामास वृत्तेन भरतर्षभ   ॥01-094-039॥
स तथा सह पुत्रेण रममाणो महीपतिः। <br>वर्तयामास वर्षाणि चत्वार्यमितविक्रमः   ॥01-094-040॥
स कदाचिद्वनं यातो यमुनामभितो नदीम्। <br>महीपतिरनिर्देश्यमाजिघ्रद्गन्धमुत्तमम्   ॥01-094-041॥
तस्य प्रभवमन्विच्छन्विचचार समन्ततः। <br>स ददर्श तदा कन्यां दाशानां देवरूपिणीम्   ॥01-094-042॥
तामपृच्छत्स दृष्ट्वैव कन्यामसितलोचनाम्। <br>कस्य त्वमसि का चासि किं च भीरु चिकीर्षसि   ॥01-094-043॥
साब्रवीद्दाशकन्यास्मि धर्मार्थं वाहये तरीम्। <br>पितुर्नियोगाद्भद्रं ते दाशराज्ञो महात्मनः   ॥01-094-044॥
रूपमाधुर्यगन्धैस्तां संयुक्तां देवरूपिणीम्। <br>समीक्ष्य राजा दाशेयीं कामयामास शंतनुः   ॥01-094-045॥
स गत्वा पितरं तस्या वरयामास तां तदा। <br>पर्यपृच्छत्ततस्तस्याः पितरं चात्मकारणात्   ॥01-094-046॥
स च तं प्रत्युवाचेदं दाशराजो महीपतिम्। <br>जातमात्रैव मे देया वराय वरवर्णिनी। <br>हृदि कामस्तु मे कश्चित्तं निबोध जनेश्वर   ॥01-094-047॥
यदीमां धर्मपत्नीं त्वं मत्तः प्रार्थयसेऽनघ। <br>सत्यवागसि सत्येन समयं कुरु मे ततः   ॥01-094-048॥
समयेन प्रदद्यां ते कन्यामहमिमां नृप। <br>न हि मे त्वत्समः कश्चिद्वरो जातु भविष्यति   ॥01-094-049॥
 शंतनुरुवाच। <br>श्रुत्वा तव वरं दाश व्यवस्येयमहं न वा। <br>दातव्यं चेत्प्रदास्यामि न त्वदेयं कथंचन   ॥01-094-050॥
 दाश उवाच। <br>अस्यां जायेत यः पुत्रः स राजा पृथिवीपतिः। <br>त्वदूर्ध्वमभिषेक्तव्यो नान्यः कश्चन पार्थिव   ॥01-094-051॥
 वैशंपायन उवाच। <br>नाकामयत तं दातुं वरं दाशाय शंतनुः। <br>शरीरजेन तीव्रेण दह्यमानोऽपि भारत   ॥01-094-052॥
स चिन्तयन्नेव तदा दाशकन्यां महीपतिः। <br>प्रत्ययाद्धास्तिनपुरं शोकोपहतचेतनः   ॥01-094-053॥
ततः कदाचिच्छोचन्तं शंतनुं ध्यानमास्थितम्। <br>पुत्रो देवव्रतोऽभ्येत्य पितरं वाक्यमब्रवीत्   ॥01-094-054॥
सर्वतो भवतः क्षेमं विधेयाः सर्वपार्थिवाः। <br>तत्किमर्थमिहाभीक्ष्णं परिशोचसि दुःखितः। <br>ध्यायन्निव च किं राजन्नाभिभाषसि किंचन   ॥01-094-055॥
एवमुक्तः स पुत्रेण शंतनुः प्रत्यभाषत। <br>असंशयं ध्यानपरं यथा मात्थ तथास्म्युत   ॥01-094-056॥
अपत्यं नस्त्वमेवैकः कुले महति भारत। <br>अनित्यता च मर्त्यानामतः शोचामि पुत्रक   ॥01-094-057॥
कथंचित्तव गाङ्गेय विपत्तौ नास्ति नः कुलम्। <br>असंशयं त्वमेवैकः शतादपि वरः सुतः   ॥01-094-058॥
न चाप्यहं वृथा भूयो दारान्कर्तुमिहोत्सहे। <br>संतानस्याविनाशाय कामये भद्रमस्तु ते। <br>अनपत्यतैकपुत्रत्वमित्याहुर्धर्मवादिनः   ॥01-094-059॥
अग्निहोत्रं त्रयो वेदा यज्ञाश्च सहदक्षिणाः। <br>सर्वाण्येतान्यपत्यस्य कलां नार्हन्ति षोडशीम्   ॥01-094-060॥
एवमेव मनुष्येषु स्याच्च सर्वप्रजास्वपि। <br>यदपत्यं महाप्राज्ञ तत्र मे नास्ति संशयः। <br>एषा त्रयी पुराणानामुत्तमानां च शाश्वती   ॥01-094-061॥
त्वं च शूरः सदामर्षी शस्त्रनित्यश्च भारत। <br>नान्यत्र शस्त्रात्तस्मात्ते निधनं विद्यतेऽनघ   ॥01-094-062॥
सोऽस्मि संशयमापन्नस्त्वयि शान्ते कथं भवेत्। <br>इति ते कारणं तात दुःखस्योक्तमशेषतः   ॥01-094-063॥
ततस्तत्कारणं ज्ञात्वा कृत्स्नं चैवमशेषतः। <br>देवव्रतो महाबुद्धिः प्रययावनुचिन्तयन्   ॥01-094-064॥
अभ्यगच्छत्तदैवाशु वृद्धामात्यं पितुर्हितम्। <br>तमपृच्छत्तदाभ्येत्य पितुस्तच्छोककारणम्   ॥01-094-065॥
तस्मै स कुरुमुख्याय यथावत्परिपृच्छते। <br>वरं शशंस कन्यां तामुद्दिश्य भरतर्षभ   ॥01-094-066॥
ततो देवव्रतो वृद्धैः क्षत्रियैः सहितस्तदा। <br>अभिगम्य दाशराजानं कन्यां वव्रे पितुः स्वयम्   ॥01-094-067॥
तं दाशः प्रतिजग्राह विधिवत्प्रतिपूज्य च। <br>अब्रवीच्चैनमासीनं राजसंसदि भारत   ॥01-094-068॥
त्वमेव नाथः पर्याप्तः शंतनोः पुरुषर्षभ। <br>पुत्रः पुत्रवतां श्रेष्ठः किं नु वक्ष्यामि ते वचः   ॥01-094-069॥
को हि संबन्धकं श्लाघ्यमीप्सितं यौनमीदृशम्। <br>अतिक्रामन्न तप्येत साक्षादपि शतक्रतुः   ॥01-094-070॥
अपत्यं चैतदार्यस्य यो युष्माकं समो गुणैः। <br>यस्य शुक्रात्सत्यवती प्रादुर्भूता यशस्विनी   ॥01-094-071॥
तेन मे बहुशस्तात पिता ते परिकीर्तितः। <br>अर्हः सत्यवतीं वोढुं सर्वराजसु भारत   ॥01-094-072॥
असितो ह्यपि देवर्षिः प्रत्याख्यातः पुरा मया। <br>सत्यवत्या भृशं ह्यर्थी स आसीदृषिसत्तमः   ॥01-094-073॥
कन्यापितृत्वात्किंचित्तु वक्ष्यामि भरतर्षभ। <br>बलवत्सपत्नतामत्र दोषं पश्यामि केवलम्   ॥01-094-074॥
यस्य हि त्वं सपत्नः स्या गन्धर्वस्यासुरस्य वा। <br>न स जातु सुखं जीवेत्त्वयि क्रुद्धे परंतप   ॥01-094-075॥
एतावानत्र दोषो हि नान्यः कश्चन पार्थिव। <br>एतज्जानीहि भद्रं ते दानादाने परंतप   ॥01-094-076॥
एवमुक्तस्तु गाङ्गेयस्तद्युक्तं प्रत्यभाषत। <br>शृण्वतां भूमिपालानां पितुरर्थाय भारत   ॥01-094-077॥
इदं मे मतमादत्स्व सत्यं सत्यवतां वर। <br>नैव जातो न वाजात ईदृशं वक्तुमुत्सहेत्   ॥01-094-078॥
एवमेतत्करिष्यामि यथा त्वमनुभाषसे। <br>योऽस्यां जनिष्यते पुत्रः स नो राजा भविष्यति   ॥01-094-079॥
इत्युक्तः पुनरेवाथ तं दाशः प्रत्यभाषत। <br>चिकीर्षुर्दुष्करं कर्म राज्यार्थे भरतर्षभ   ॥01-094-080॥
त्वमेव नाथः पर्याप्तः शंतनोरमितद्युतेः। <br>कन्यायाश्चैव धर्मात्मन्प्रभुर्दानाय चेश्वरः   ॥01-094-081॥
इदं तु वचनं सौम्य कार्यं चैव निबोध मे। <br>कौमारिकाणां शीलेन वक्ष्याम्यहमरिंदम   ॥01-094-082॥
यत्त्वया सत्यवत्यर्थे सत्यधर्मपरायण। <br>राजमध्ये प्रतिज्ञातमनुरूपं तवैव तत्   ॥01-094-083॥
नान्यथा तन्महाबाहो संशयोऽत्र न कश्चन। <br>तवापत्यं भवेद्यत्तु तत्र नः संशयो महान्   ॥01-094-084॥
तस्य तन्मतमाज्ञाय सत्यधर्मपरायणः। <br>प्रत्यजानात्तदा राजन्पितुः प्रियचिकीर्षया   ॥01-094-085॥
 देवव्रत उवाच। <br>दाशराज निबोधेदं वचनं मे नृपोत्तम। <br>शृण्वतां भूमिपालानां यद्ब्रवीमि पितुः कृते   ॥01-094-086॥
राज्यं तावत्पूर्वमेव मया त्यक्तं नराधिप। <br>अपत्यहेतोरपि च करोम्येष विनिश्चयम्   ॥01-094-087॥
अद्य प्रभृति मे दाश ब्रह्मचर्यं भविष्यति। <br>अपुत्रस्यापि मे लोका भविष्यन्त्यक्षया दिवि   ॥01-094-088॥
 वैशंपायन उवाच। <br>तस्य तद्वचनं श्रुत्वा संप्रहृष्टतनूरुहः। <br>ददानीत्येव तं दाशो धर्मात्मा प्रत्यभाषत   ॥01-094-089॥
ततोऽन्तरिक्षेऽप्सरसो देवाः सर्षिगणास्तथा। <br>अभ्यवर्षन्त कुसुमैर्भीष्मोऽयमिति चाब्रुवन्   ॥01-094-090॥
ततः स पितुरर्थाय तामुवाच यशस्विनीम्। <br>अधिरोह रथं मातर्गच्छावः स्वगृहानिति   ॥01-094-091॥
एवमुक्त्वा तु भीष्मस्तां रथमारोप्य भामिनीम्। <br>आगम्य हास्तिनपुरं शंतनोः संन्यवेदयत्   ॥01-094-092॥
तस्य तद्दुष्करं कर्म प्रशशंसुर्नराधिपाः। <br>समेताश्च पृथक्चैव भीष्मोऽयमिति चाब्रुवन्   ॥01-094-093॥
तद्दृष्ट्वा दुष्करं कर्म कृतं भीष्मेण शंतनुः। <br>स्वच्छन्दमरणं तस्मै ददौ तुष्टः पिता स्वयम्   ॥01-094-094॥

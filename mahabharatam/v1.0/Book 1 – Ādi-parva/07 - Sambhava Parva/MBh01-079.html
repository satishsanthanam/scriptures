<table border = "1"><tr><td>Verse</td></tr>
<tr><td> वैशंपायन उवाच। <br>जरां प्राप्य ययातिस्तु स्वपुरं प्राप्य चैव ह। <br>पुत्रं ज्येष्ठं वरिष्ठं च यदुमित्यब्रवीद्वचः   ॥01-079-001॥</td></tr>
<tr><td>जरा वली च मां तात पलितानि च पर्यगुः। <br>काव्यस्योशनसः शापान्न च तृप्तोऽस्मि यौवने   ॥01-079-002॥</td></tr>
<tr><td>त्वं यदो प्रतिपद्यस्व पाप्मानं जरया सह। <br>यौवनेन त्वदीयेन चरेयं विषयानहम्   ॥01-079-003॥</td></tr>
<tr><td>पूर्णे वर्षसहस्रे तु पुनस्ते यौवनं त्वहम्। <br>दत्त्वा स्वं प्रतिपत्स्यामि पाप्मानं जरया सह   ॥01-079-004॥</td></tr>
<tr><td> यदुरुवाच। <br>सितश्मश्रुशिरा दीनो जरया शिथिलीकृतः। <br>वलीसंततगात्रश्च दुर्दर्शो दुर्बलः कृशः   ॥01-079-005॥</td></tr>
<tr><td>अशक्तः कार्यकरणे परिभूतः स यौवनैः। <br>सहोपजीविभिश्चैव तां जरां नाभिकामये   ॥01-079-006॥</td></tr>
<tr><td> ययातिरुवाच। <br>यत्त्वं मे हृदयाज्जातो वयः स्वं न प्रयच्छसि। <br>तस्मादराज्यभाक्तात प्रजा ते वै भविष्यति   ॥01-079-007॥</td></tr>
<tr><td>तुर्वसो प्रतिपद्यस्व पाप्मानं जरया सह। <br>यौवनेन चरेयं वै विषयांस्तव पुत्रक   ॥01-079-008॥</td></tr>
<tr><td>पूर्णे वर्षसहस्रे तु पुनर्दास्यामि यौवनम्। <br>स्वं चैव प्रतिपत्स्यामि पाप्मानं जरया सह   ॥01-079-009॥</td></tr>
<tr><td> तुर्वसुरुवाच। <br>न कामये जरां तात कामभोगप्रणाशिनीम्। <br>बलरूपान्तकरणीं बुद्धिप्राणविनाशिनीम्   ॥01-079-010॥</td></tr>
<tr><td> ययातिरुवाच। <br>यत्त्वं मे हृदयाज्जातो वयः स्वं न प्रयच्छसि। <br>तस्मात्प्रजा समुच्छेदं तुर्वसो तव यास्यति   ॥01-079-011॥</td></tr>
<tr><td>संकीर्णाचारधर्मेषु प्रतिलोमचरेषु च। <br>पिशिताशिषु चान्त्येषु मूढ राजा भविष्यसि   ॥01-079-012॥</td></tr>
<tr><td>गुरुदारप्रसक्तेषु तिर्यग्योनिगतेषु च। <br>पशुधर्मिषु पापेषु म्लेच्छेषु प्रभविष्यसि   ॥01-079-013॥</td></tr>
<tr><td> वैशंपायन उवाच। <br>एवं स तुर्वसुं शप्त्वा ययातिः सुतमात्मनः। <br>शर्मिष्ठायाः सुतं द्रुह्युमिदं वचनमब्रवीत्   ॥01-079-014॥</td></tr>
<tr><td>द्रुह्यो त्वं प्रतिपद्यस्व वर्णरूपविनाशिनीम्। <br>जरां वर्षसहस्रं मे यौवनं स्वं ददस्व च   ॥01-079-015॥</td></tr>
<tr><td>पूर्णे वर्षसहस्रे तु प्रतिदास्यामि यौवनम्। <br>स्वं चादास्यामि भूयोऽहं पाप्मानं जरया सह   ॥01-079-016॥</td></tr>
<tr><td> द्रुह्युरुवाच। <br>न गजं न रथं नाश्वं जीर्णो भुङ्क्ते न च स्त्रियम्। <br>वाग्भङ्गश्चास्य भवति तज्जरां नाभिकामये   ॥01-079-017॥</td></tr>
<tr><td> ययातिरुवाच। <br>यत्त्वं मे हृदयाज्जातो वयः स्वं न प्रयच्छसि। <br>तस्माद्द्रुह्यो प्रियः कामो न ते संपत्स्यते क्वचित्   ॥01-079-018॥</td></tr>
<tr><td>उडुपप्लवसंतारो यत्र नित्यं भविष्यति। <br>अराजा भोजशब्दं त्वं तत्रावाप्स्यसि सान्वयः   ॥01-079-019॥</td></tr>
<tr><td>अनो त्वं प्रतिपद्यस्व पाप्मानं जरया सह। <br>एकं वर्षसहस्रं तु चरेयं यौवनेन ते   ॥01-079-020॥</td></tr>
<tr><td> अनुरुवाच। <br>जीर्णः शिशुवदादत्तेऽकालेऽन्नमशुचिर्यथा। <br>न जुहोति च कालेऽग्निं तां जरां नाभिकामये   ॥01-079-021॥</td></tr>
<tr><td> ययातिरुवाच। <br>यत्त्वं मे हृदयाज्जातो वयः स्वं न प्रयच्छसि। <br>जरादोषस्त्वयोक्तोऽयं तस्मात्त्वं प्रतिपत्स्यसे   ॥01-079-022॥</td></tr>
<tr><td>प्रजाश्च यौवनप्राप्ता विनशिष्यन्त्यनो तव। <br>अग्निप्रस्कन्दनपरस्त्वं चाप्येवं भविष्यसि   ॥01-079-023॥</td></tr>
<tr><td>पूरो त्वं मे प्रियः पुत्रस्त्वं वरीयान्भविष्यसि। <br>जरा वली च मे तात पलितानि च पर्यगुः। <br>काव्यस्योशनसः शापान्न च तृप्तोऽस्मि यौवने   ॥01-079-024॥</td></tr>
<tr><td>पूरो त्वं प्रतिपद्यस्व पाप्मानं जरया सह। <br>कंचित्कालं चरेयं वै विषयान्वयसा तव   ॥01-079-025॥</td></tr>
<tr><td>पूर्णे वर्षसहस्रे तु प्रतिदास्यामि यौवनम्। <br>स्वं चैव प्रतिपत्स्यामि पाप्मानं जरया सह   ॥01-079-026॥</td></tr>
<tr><td> वैशंपायन उवाच। <br>एवमुक्तः प्रत्युवाच पूरुः पितरमञ्जसा। <br>यथात्थ मां महाराज तत्करिष्यामि ते वचः   ॥01-079-027॥</td></tr>
<tr><td>प्रतिपत्स्यामि ते राजन्पाप्मानं जरया सह। <br>गृहाण यौवनं मत्तश्चर कामान्यथेप्सितान्   ॥01-079-028॥</td></tr>
<tr><td>जरयाहं प्रतिच्छन्नो वयोरूपधरस्तव। <br>यौवनं भवते दत्त्वा चरिष्यामि यथात्थ माम्   ॥01-079-029॥</td></tr>
<tr><td> ययातिरुवाच। <br>पूरो प्रीतोऽस्मि ते वत्स प्रीतश्चेदं ददामि ते। <br>सर्वकामसमृद्धा ते प्रजा राज्ये भविष्यति   ॥01-079-030॥</td></tr>
</table>
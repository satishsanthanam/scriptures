<table border = "1"><tr><td>Verse</td></tr>
<tr><td> वैशंपायन उवाच। <br>ततो विवाहे निर्वृत्ते स राजा शंतनुर्नृपः। <br>तां कन्यां रूपसंपन्नां स्वगृहे संन्यवेशयत्   ॥01-095-001॥</td></tr>
<tr><td>ततः शांतनवो धीमान्सत्यवत्यामजायत। <br>वीरश्चित्राङ्गदो नाम वीर्येण मनुजानति   ॥01-095-002॥</td></tr>
<tr><td>अथापरं महेष्वासं सत्यवत्यां पुनः प्रभुः। <br>विचित्रवीर्यं राजानं जनयामास वीर्यवान्   ॥01-095-003॥</td></tr>
<tr><td>अप्राप्तवति तस्मिंश्च यौवनं भरतर्षभ। <br>स राजा शंतनुर्धीमान्कालधर्ममुपेयिवान्   ॥01-095-004॥</td></tr>
<tr><td>स्वर्गते शंतनौ भीष्मश्चित्राङ्गदमरिंदमम्। <br>स्थापयामास वै राज्ये सत्यवत्या मते स्थितः   ॥01-095-005॥</td></tr>
<tr><td>स तु चित्राङ्गदः शौर्यात्सर्वांश्चिक्षेप पार्थिवान्। <br>मनुष्यं न हि मेने स कंचित्सदृशमात्मनः   ॥01-095-006॥</td></tr>
<tr><td>तं क्षिपन्तं सुरांश्चैव मनुष्यानसुरांस्तथा। <br>गन्धर्वराजो बलवांस्तुल्यनामाभ्ययात्तदा। <br>तेनास्य सुमहद्युद्धं कुरुक्षेत्रे बभूव ह   ॥01-095-007॥</td></tr>
<tr><td>तयोर्बलवतोस्तत्र गन्धर्वकुरुमुख्ययोः। <br>नद्यास्तीरे हिरण्वत्याः समास्तिस्रोऽभवद्रणः   ॥01-095-008॥</td></tr>
<tr><td>तस्मिन्विमर्दे तुमुले शस्त्रवृष्टिसमाकुले। <br>मायाधिकोऽवधीद्वीरं गन्धर्वः कुरुसत्तमम्   ॥01-095-009॥</td></tr>
<tr><td>चित्राङ्गदं कुरुश्रेष्ठं विचित्रशरकार्मुकम्। <br>अन्ताय कृत्वा गन्धर्वो दिवमाचक्रमे ततः   ॥01-095-010॥</td></tr>
<tr><td>तस्मिन्नृपतिशार्दूले निहते भूरिवर्चसि। <br>भीष्मः शांतनवो राजन्प्रेतकार्याण्यकारयत्   ॥01-095-011॥</td></tr>
<tr><td>विचित्रवीर्यं च तदा बालमप्राप्तयौवनम्। <br>कुरुराज्ये महाबाहुरभ्यषिञ्चदनन्तरम्   ॥01-095-012॥</td></tr>
<tr><td>विचित्रवीर्यस्तु तदा भीष्मस्य वचने स्थितः। <br>अन्वशासन्महाराज पितृपैतामहं पदम्   ॥01-095-013॥</td></tr>
<tr><td>स धर्मशास्त्रकुशलो भीष्मं शांतनवं नृपः। <br>पूजयामास धर्मेण स चैनं प्रत्यपालयत्   ॥01-095-014॥</td></tr>
</table>
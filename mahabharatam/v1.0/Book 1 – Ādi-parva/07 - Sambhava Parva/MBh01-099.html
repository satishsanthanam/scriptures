<table border = "1"><tr><td>Verse</td></tr>
<tr><td> भीष्म उवाच। <br>पुनर्भरतवंशस्य हेतुं संतानवृद्धये। <br>वक्ष्यामि नियतं मातस्तन्मे निगदतः शृणु   ॥01-099-001॥</td></tr>
<tr><td>ब्राह्मणो गुणवान्कश्चिद्धनेनोपनिमन्त्र्यताम्। <br>विचित्रवीर्यक्षेत्रेषु यः समुत्पादयेत्प्रजाः   ॥01-099-002॥</td></tr>
<tr><td> वैशंपायन उवाच। <br>ततः सत्यवती भीष्मं वाचा संसज्जमानया। <br>विहसन्तीव सव्रीडमिदं वचनमब्रवीत्   ॥01-099-003॥</td></tr>
<tr><td>सत्यमेतन्महाबाहो यथा वदसि भारत। <br>विश्वासात्ते प्रवक्ष्यामि संतानाय कुलस्य च। <br>न ते शक्यमनाख्यातुमापद्धीयं तथाविधा   ॥01-099-004॥</td></tr>
<tr><td>त्वमेव नः कुले धर्मस्त्वं सत्यं त्वं परा गतिः। <br>तस्मान्निशम्य वाक्यं मे कुरुष्व यदनन्तरम्   ॥01-099-005॥</td></tr>
<tr><td>धर्मयुक्तस्य धर्मात्मन्पितुरासीत्तरी मम। <br>सा कदाचिदहं तत्र गता प्रथमयौवने   ॥01-099-006॥</td></tr>
<tr><td>अथ धर्मभृतां श्रेष्ठः परमर्षिः पराशरः। <br>आजगाम तरीं धीमांस्तरिष्यन्यमुनां नदीम्   ॥01-099-007॥</td></tr>
<tr><td>स तार्यमाणो यमुनां मामुपेत्याब्रवीत्तदा। <br>सान्त्वपूर्वं मुनिश्रेष्ठः कामार्तो मधुरं बहु   ॥01-099-008॥</td></tr>
<tr><td>तमहं शापभीता च पितुर्भीता च भारत। <br>वरैरसुलभैरुक्ता न प्रत्याख्यातुमुत्सहे   ॥01-099-009॥</td></tr>
<tr><td>अभिभूय स मां बालां तेजसा वशमानयत्। <br>तमसा लोकमावृत्य नौगतामेव भारत   ॥01-099-010॥</td></tr>
<tr><td>मत्स्यगन्धो महानासीत्पुरा मम जुगुप्सितः। <br>तमपास्य शुभं गन्धमिमं प्रादात्स मे मुनिः   ॥01-099-011॥</td></tr>
<tr><td>ततो मामाह स मुनिर्गर्भमुत्सृज्य मामकम्। <br>द्वीपेऽस्या एव सरितः कन्यैव त्वं भविष्यसि   ॥01-099-012॥</td></tr>
<tr><td>पाराशर्यो महायोगी स बभूव महानृषिः। <br>कन्यापुत्रो मम पुरा द्वैपायन इति स्मृतः   ॥01-099-013॥</td></tr>
<tr><td>यो व्यस्य वेदांश्चतुरस्तपसा भगवानृषिः। <br>लोके व्यासत्वमापेदे कार्ष्ण्यात्कृष्णत्वमेव च   ॥01-099-014॥</td></tr>
<tr><td>सत्यवादी शमपरस्तपस्वी दग्धकिल्बिषः। <br>स नियुक्तो मया व्यक्तं त्वया च अमितद्युते। <br>भ्रातुः क्षेत्रेषु कल्याणमपत्यं जनयिष्यति   ॥01-099-015॥</td></tr>
<tr><td>स हि मामुक्तवांस्तत्र स्मरेः कृत्येषु मामिति। <br>तं स्मरिष्ये महाबाहो यदि भीष्म त्वमिच्छसि   ॥01-099-016॥</td></tr>
<tr><td>तव ह्यनुमते भीष्म नियतं स महातपाः। <br>विचित्रवीर्यक्षेत्रेषु पुत्रानुत्पादयिष्यति   ॥01-099-017॥</td></tr>
<tr><td>महर्षेः कीर्तने तस्य भीष्मः प्राञ्जलिरब्रवीत्। <br>धर्ममर्थं च कामं च त्रीनेतान्योऽनुपश्यति   ॥01-099-018॥</td></tr>
<tr><td>अर्थमर्थानुबन्धं च धर्मं धर्मानुबन्धनम्। <br>कामं कामानुबन्धं च विपरीतान्पृथक्पृथक्। <br>यो विचिन्त्य धिया सम्यग्व्यवस्यति स बुद्धिमान्   ॥01-099-019॥</td></tr>
<tr><td>तदिदं धर्मयुक्तं च हितं चैव कुलस्य नः। <br>उक्तं भवत्या यच्छ्रेयः परमं रोचते मम   ॥01-099-020॥</td></tr>
<tr><td>ततस्तस्मिन्प्रतिज्ञाते भीष्मेण कुरुनन्दन। <br>कृष्णद्वैपायनं काली चिन्तयामास वै मुनिम्   ॥01-099-021॥</td></tr>
<tr><td>स वेदान्विब्रुवन्धीमान्मातुर्विज्ञाय चिन्तितम्। <br>प्रादुर्बभूवाविदितः क्षणेन कुरुनन्दन   ॥01-099-022॥</td></tr>
<tr><td>तस्मै पूजां तदा दत्त्वा सुताय विधिपूर्वकम्। <br>परिष्वज्य च बाहुभ्यां प्रस्नवैरभिषिच्य च। <br>मुमोच बाष्पं दाशेयी पुत्रं दृष्ट्वा चिरस्य तम्   ॥01-099-023॥</td></tr>
<tr><td>तामद्भिः परिषिच्यार्तां महर्षिरभिवाद्य च। <br>मातरं पूर्वजः पुत्रो व्यासो वचनमब्रवीत्   ॥01-099-024॥</td></tr>
<tr><td>भवत्या यदभिप्रेतं तदहं कर्तुमागतः। <br>शाधि मां धर्मतत्त्वज्ञे करवाणि प्रियं तव   ॥01-099-025॥</td></tr>
<tr><td>तस्मै पूजां ततोऽकार्षीत्पुरोधाः परमर्षये। <br>स च तां प्रतिजग्राह विधिवन्मन्त्रपूर्वकम्   ॥01-099-026॥</td></tr>
<tr><td>तमासनगतं माता पृष्ट्वा कुशलमव्ययम्। <br>सत्यवत्यभिवीक्ष्यैनमुवाचेदमनन्तरम्   ॥01-099-027॥</td></tr>
<tr><td>मातापित्रोः प्रजायन्ते पुत्राः साधारणाः कवे। <br>तेषां पिता यथा स्वामी तथा माता न संशयः   ॥01-099-028॥</td></tr>
<tr><td>विधातृविहितः स त्वं यथा मे प्रथमः सुतः। <br>विचित्रवीर्यो ब्रह्मर्षे तथा मेऽवरजः सुतः   ॥01-099-029॥</td></tr>
<tr><td>यथैव पितृतो भीष्मस्तथा त्वमपि मातृतः। <br>भ्राता विचित्रवीर्यस्य यथा वा पुत्र मन्यसे   ॥01-099-030॥</td></tr>
<tr><td>अयं शांतनवः सत्यं पालयन्सत्यविक्रमः। <br>बुद्धिं न कुरुतेऽपत्ये तथा राज्यानुशासने   ॥01-099-031॥</td></tr>
<tr><td>स त्वं व्यपेक्षया भ्रातुः संतानाय कुलस्य च। <br>भीष्मस्य चास्य वचनान्नियोगाच्च ममानघ   ॥01-099-032॥</td></tr>
<tr><td>अनुक्रोशाच्च भूतानां सर्वेषां रक्षणाय च। <br>आनृशंस्येन यद्ब्रूयां तच्छ्रुत्वा कर्तुमर्हसि   ॥01-099-033॥</td></tr>
<tr><td>यवीयसस्तव भ्रातुर्भार्ये सुरसुतोपमे। <br>रूपयौवनसंपन्ने पुत्रकामे च धर्मतः   ॥01-099-034॥</td></tr>
<tr><td>तयोरुत्पादयापत्यं समर्थो ह्यसि पुत्रक। <br>अनुरूपं कुलस्यास्य संतत्याः प्रसवस्य च   ॥01-099-035॥</td></tr>
<tr><td> व्यास उवाच। <br>वेत्थ धर्मं सत्यवति परं चापरमेव च। <br>यथा च तव धर्मज्ञे धर्मे प्रणिहिता मतिः   ॥01-099-036॥</td></tr>
<tr><td>तस्मादहं त्वन्नियोगाद्धर्ममुद्दिश्य कारणम्। <br>ईप्सितं ते करिष्यामि दृष्टं ह्येतत्पुरातनम्   ॥01-099-037॥</td></tr>
<tr><td>भ्रातुः पुत्रान्प्रदास्यामि मित्रावरुणयोः समान्। <br>व्रतं चरेतां ते देव्यौ निर्दिष्टमिह यन्मया   ॥01-099-038॥</td></tr>
<tr><td>संवत्सरं यथान्यायं ततः शुद्धे भविष्यतः। <br>न हि मामव्रतोपेता उपेयात्काचिदङ्गना   ॥01-099-039॥</td></tr>
<tr><td> सत्यवत्युवाच। <br>यथा सद्यः प्रपद्येत देवी गर्भं तथा कुरु। <br>अराजकेषु राष्ट्रेषु नास्ति वृष्टिर्न देवताः   ॥01-099-040॥</td></tr>
<tr><td>कथमराजकं राष्ट्रं शक्यं धारयितुं प्रभो। <br>तस्माद्गर्भं समाधत्स्व भीष्मस्तं वर्धयिष्यति   ॥01-099-041॥</td></tr>
<tr><td> व्यास उवाच। <br>यदि पुत्रः प्रदातव्यो मया क्षिप्रमकालिकम्। <br>विरूपतां मे सहतामेतदस्याः परं व्रतम्   ॥01-099-042॥</td></tr>
<tr><td>यदि मे सहते गन्धं रूपं वेषं तथा वपुः। <br>अद्यैव गर्भं कौसल्या विशिष्टं प्रतिपद्यताम्   ॥01-099-043॥</td></tr>
<tr><td> वैशंपायन उवाच। <br>समागमनमाकाङ्क्षन्निति सोऽन्तर्हितो मुनिः। <br>ततोऽभिगम्य सा देवी स्नुषां रहसि संगताम्। <br>धर्म्यमर्थसमायुक्तमुवाच वचनं हितम्   ॥01-099-044॥</td></tr>
<tr><td>कौसल्ये धर्मतन्त्रं यद्ब्रवीमि त्वां निबोध मे। <br>भरतानां समुच्छेदो व्यक्तं मद्भाग्यसंक्षयात्   ॥01-099-045॥</td></tr>
<tr><td>व्यथितां मां च संप्रेक्ष्य पितृवंशं च पीडितम्। <br>भीष्मो बुद्धिमदान्मेऽत्र धर्मस्य च विवृद्धये   ॥01-099-046॥</td></tr>
<tr><td>सा च बुद्धिस्तवाधीना पुत्रि ज्ञातं मयेति ह। <br>नष्टं च भारतं वंशं पुनरेव समुद्धर   ॥01-099-047॥</td></tr>
<tr><td>पुत्रं जनय सुश्रोणि देवराजसमप्रभम्। <br>स हि राज्यधुरं गुर्वीमुद्वक्ष्यति कुलस्य नः   ॥01-099-048॥</td></tr>
<tr><td>सा धर्मतोऽनुनीयैनां कथंचिद्धर्मचारिणीम्। <br>भोजयामास विप्रांश्च देवर्षीनतिथींस्तथा   ॥01-099-049॥</td></tr>
</table>
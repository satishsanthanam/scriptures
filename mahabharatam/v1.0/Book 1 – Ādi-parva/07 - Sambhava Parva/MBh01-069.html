<table border = "1"><tr><td>Verse</td></tr>
<tr><td> शकुन्तलोवाच। <br>राजन्सर्षपमात्राणि परच्छिद्राणि पश्यसि। <br>आत्मनो बिल्वमात्राणि पश्यन्नपि न पश्यसि   ॥01-069-001॥</td></tr>
<tr><td>मेनका त्रिदशेष्वेव त्रिदशाश्चानु मेनकाम्। <br>ममैवोद्रिच्यते जन्म दुःषन्त तव जन्मतः   ॥01-069-002॥</td></tr>
<tr><td>क्षितावटसि राजंस्त्वमन्तरिक्षे चराम्यहम्। <br>आवयोरन्तरं पश्य मेरुसर्षपयोरिव   ॥01-069-003॥</td></tr>
<tr><td>महेन्द्रस्य कुबेरस्य यमस्य वरुणस्य च। <br>भवनान्यनुसंयामि प्रभावं पश्य मे नृप   ॥01-069-004॥</td></tr>
<tr><td>सत्यश्चापि प्रवादोऽयं यं प्रवक्ष्यामि तेऽनघ। <br>निदर्शनार्थं न द्वेषात्तच्छ्रुत्वा क्षन्तुमर्हसि   ॥01-069-005॥</td></tr>
<tr><td>विरूपो यावदादर्शे नात्मनः पश्यते मुखम्। <br>मन्यते तावदात्मानमन्येभ्यो रूपवत्तरम्   ॥01-069-006॥</td></tr>
<tr><td>यदा तु मुखमादर्शे विकृतं सोऽभिवीक्षते। <br>तदेतरं विजानाति आत्मानं नेतरं जनम्   ॥01-069-007॥</td></tr>
<tr><td>अतीव रूपसंपन्नो न किंचिदवमन्यते। <br>अतीव जल्पन्दुर्वाचो भवतीह विहेठकः   ॥01-069-008॥</td></tr>
<tr><td>मूर्खो हि जल्पतां पुंसां श्रुत्वा वाचः शुभाशुभाः। <br>अशुभं वाक्यमादत्ते पुरीषमिव सूकरः   ॥01-069-009॥</td></tr>
<tr><td>प्राज्ञस्तु जल्पतां पुंसां श्रुत्वा वाचः शुभाशुभाः। <br>गुणवद्वाक्यमादत्ते हंसः क्षीरमिवाम्भसः   ॥01-069-010॥</td></tr>
<tr><td>अन्यान्परिवदन्साधुर्यथा हि परितप्यते। <br>तथा परिवदन्नन्यांस्तुष्टो भवति दुर्जनः   ॥01-069-011॥</td></tr>
<tr><td>अभिवाद्य यथा वृद्धान्सन्तो गच्छन्ति निर्वृतिम्। <br>एवं सज्जनमाक्रुश्य मूर्खो भवति निर्वृतः   ॥01-069-012॥</td></tr>
<tr><td>सुखं जीवन्त्यदोषज्ञा मूर्खा दोषानुदर्शिनः। <br>यत्र वाच्याः परैः सन्तः परानाहुस्तथाविधान्   ॥01-069-013॥</td></tr>
<tr><td>अतो हास्यतरं लोके किंचिदन्यन्न विद्यते। <br>यत्र दुर्जन इत्याह दुर्जनः सज्जनं स्वयम्   ॥01-069-014॥</td></tr>
<tr><td>सत्यधर्मच्युतात्पुंसः क्रुद्धादाशीविषादिव। <br>अनास्तिकोऽप्युद्विजते जनः किं पुनरास्तिकः   ॥01-069-015॥</td></tr>
<tr><td>स्वयमुत्पाद्य वै पुत्रं सदृशं योऽवमन्यते। <br>तस्य देवाः श्रियं घ्नन्ति न च लोकानुपाश्नुते   ॥01-069-016॥</td></tr>
<tr><td>कुलवंशप्रतिष्ठां हि पितरः पुत्रमब्रुवन्। <br>उत्तमं सर्वधर्माणां तस्मात्पुत्रं न संत्यजेत्   ॥01-069-017॥</td></tr>
<tr><td>स्वपत्नीप्रभवान्पञ्च लब्धान्क्रीतान्विवर्धितान्। <br>कृतानन्यासु चोत्पन्नान्पुत्रान्वै मनुरब्रवीत्   ॥01-069-018॥</td></tr>
<tr><td>धर्मकीर्त्यावहा नॄणां मनसः प्रीतिवर्धनाः। <br>त्रायन्ते नरकाज्जाताः पुत्रा धर्मप्लवाः पितॄन्   ॥01-069-019॥</td></tr>
<tr><td>स त्वं नृपतिशार्दूल न पुत्रं त्यक्तुमर्हसि। <br>आत्मानं सत्यधर्मौ च पालयानो महीपते। <br>नरेन्द्रसिंह कपटं न वोढुं त्वमिहार्हसि   ॥01-069-020॥</td></tr>
<tr><td>वरं कूपशताद्वापी वरं वापीशतात्क्रतुः। <br>वरं क्रतुशतात्पुत्रः सत्यं पुत्रशताद्वरम्   ॥01-069-021॥</td></tr>
<tr><td>अश्वमेधसहस्रं च सत्यं च तुलया धृतम्। <br>अश्वमेधसहस्राद्धि सत्यमेव विशिष्यते   ॥01-069-022॥</td></tr>
<tr><td>सर्ववेदाधिगमनं सर्वतीर्थावगाहनम्। <br>सत्यं च वदतो राजन्समं वा स्यान्न वा समम्   ॥01-069-023॥</td></tr>
<tr><td>नास्ति सत्यात्परो धर्मो न सत्याद्विद्यते परम्। <br>न हि तीव्रतरं किंचिदनृतादिह विद्यते   ॥01-069-024॥</td></tr>
<tr><td>राजन्सत्यं परं ब्रह्म सत्यं च समयः परः। <br>मा त्याक्षीः समयं राजन्सत्यं संगतमस्तु ते   ॥01-069-025॥</td></tr>
<tr><td>अनृते चेत्प्रसङ्गस्ते श्रद्दधासि न चेत्स्वयम्। <br>आत्मनो हन्त गच्छामि त्वादृशे नास्ति संगतम्   ॥01-069-026॥</td></tr>
<tr><td>ऋतेऽपि त्वयि दुःषन्त शैलराजावतंसकाम्। <br>चतुरन्तामिमामुर्वीं पुत्रो मे पालयिष्यति   ॥01-069-027॥</td></tr>
<tr><td> वैशंपायन उवाच। <br>एतावदुक्त्वा वचनं प्रातिष्ठत शकुन्तला। <br>अथान्तरिक्षे दुःषन्तं वागुवाचाशरीरिणी। <br>ऋत्विक्पुरोहिताचार्यैर्मन्त्रिभिश्चावृतं तदा   ॥01-069-028॥</td></tr>
<tr><td>भस्त्रा माता पितुः पुत्रो येन जातः स एव सः। <br>भरस्व पुत्रं दुःषन्त मावमंस्थाः शकुन्तलाम्   ॥01-069-029॥</td></tr>
<tr><td>रेतोधाः पुत्र उन्नयति नरदेव यमक्षयात्। <br>त्वं चास्य धाता गर्भस्य सत्यमाह शकुन्तला   ॥01-069-030॥</td></tr>
<tr><td>जाया जनयते पुत्रमात्मनोऽङ्गं द्विधा कृतम्। <br>तस्माद्भरस्व दुःषन्त पुत्रं शाकुन्तलं नृप   ॥01-069-031॥</td></tr>
<tr><td>अभूतिरेषा कस्त्यज्याज्जीवञ्जीवन्तमात्मजम्। <br>शाकुन्तलं महात्मानं दौःषन्तिं भर पौरव   ॥01-069-032॥</td></tr>
<tr><td>भर्तव्योऽयं त्वया यस्मादस्माकं वचनादपि। <br>तस्माद्भवत्वयं नाम्ना भरतो नाम ते सुतः   ॥01-069-033॥</td></tr>
<tr><td>तच्छ्रुत्वा पौरवो राजा व्याहृतं वै दिवौकसाम्। <br>पुरोहितममात्यांश्च संप्रहृष्टोऽब्रवीदिदम्   ॥01-069-034॥</td></tr>
<tr><td>शृण्वन्त्वेतद्भवन्तोऽस्य देवदूतस्य भाषितम्। <br>अहमप्येवमेवैनं जानामि स्वयमात्मजम्   ॥01-069-035॥</td></tr>
<tr><td>यद्यहं वचनादेव गृह्णीयामिममात्मजम्। <br>भवेद्धि शङ्का लोकस्य नैवं शुद्धो भवेदयम्   ॥01-069-036॥</td></tr>
<tr><td>तं विशोध्य तदा राजा देवदूतेन भारत। <br>हृष्टः प्रमुदितश्चापि प्रतिजग्राह तं सुतम्   ॥01-069-037॥</td></tr>
<tr><td>मूर्ध्नि चैनमुपाघ्राय सस्नेहं परिषस्वजे। <br>सभाज्यमानो विप्रैश्च स्तूयमानश्च बन्दिभिः। <br>स मुदं परमां लेभे पुत्रसंस्पर्शजां नृपः   ॥01-069-038॥</td></tr>
<tr><td>तां चैव भार्यां धर्मज्ञः पूजयामास धर्मतः। <br>अब्रवीच्चैव तां राजा सान्त्वपूर्वमिदं वचः   ॥01-069-039॥</td></tr>
<tr><td>कृतो लोकपरोक्षोऽयं संबन्धो वै त्वया सह। <br>तस्मादेतन्मया देवि त्वच्छुद्ध्यर्थं विचारितम्   ॥01-069-040॥</td></tr>
<tr><td>मन्यते चैव लोकस्ते स्त्रीभावान्मयि संगतम्। <br>पुत्रश्चायं वृतो राज्ये मया तस्माद्विचारितम्   ॥01-069-041॥</td></tr>
<tr><td>यच्च कोपितयात्यर्थं त्वयोक्तोऽस्म्यप्रियं प्रिये। <br>प्रणयिन्या विशालाक्षि तत्क्षान्तं ते मया शुभे   ॥01-069-042॥</td></tr>
<tr><td>तामेवमुक्त्वा राजर्षिर्दुःषन्तो महिषीं प्रियाम्। <br>वासोभिरन्नपानैश्च पूजयामास भारत   ॥01-069-043॥</td></tr>
<tr><td>दुःषन्तश्च ततो राजा पुत्रं शाकुन्तलं तदा। <br>भरतं नामतः कृत्वा यौवराज्येऽभ्यषेचयत्   ॥01-069-044॥</td></tr>
<tr><td>तस्य तत्प्रथितं चक्रं प्रावर्तत महात्मनः। <br>भास्वरं दिव्यमजितं लोकसंनादनं महत्   ॥01-069-045॥</td></tr>
<tr><td>स विजित्य महीपालांश्चकार वशवर्तिनः। <br>चचार च सतां धर्मं प्राप चानुत्तमं यशः   ॥01-069-046॥</td></tr>
<tr><td>स राजा चक्रवर्त्यासीत्सार्वभौमः प्रतापवान्। <br>ईजे च बहुभिर्यज्ञैर्यथा शक्रो मरुत्पतिः   ॥01-069-047॥</td></tr>
<tr><td>याजयामास तं कण्वो दक्षवद्भूरिदक्षिणम्। <br>श्रीमान्गोविततं नाम वाजिमेधमवाप सः। <br>यस्मिन्सहस्रं पद्मानां कण्वाय भरतो ददौ   ॥01-069-048॥</td></tr>
<tr><td>भरताद्भारती कीर्तिर्येनेदं भारतं कुलम्। <br>अपरे ये च पूर्वे च भारता इति विश्रुताः   ॥01-069-049॥</td></tr>
<tr><td>भरतस्यान्ववाये हि देवकल्पा महौजसः। <br>बभूवुर्ब्रह्मकल्पाश्च बहवो राजसत्तमाः   ॥01-069-050॥</td></tr>
<tr><td>येषामपरिमेयानि नामधेयानि सर्वशः। <br>तेषां तु ते यथामुख्यं कीर्तयिष्यामि भारत। <br>महाभागान्देवकल्पान्सत्यार्जवपरायणान्   ॥01-069-051॥</td></tr>
</table>
<table border = "1"><tr><td>Verse</td></tr>
<tr><td> दुःषन्त उवाच। <br>सुव्यक्तं राजपुत्री त्वं यथा कल्याणि भाषसे। <br>भार्या मे भव सुश्रोणि ब्रूहि किं करवाणि ते   ॥01-067-001॥</td></tr>
<tr><td>सुवर्णमाला वासांसि कुण्डले परिहाटके। <br>नानापत्तनजे शुभ्रे मणिरत्ने च शोभने   ॥01-067-002॥</td></tr>
<tr><td>आहरामि तवाद्याहं निष्कादीन्यजिनानि च। <br>सर्वं राज्यं तवाद्यास्तु भार्या मे भव शोभने   ॥01-067-003॥</td></tr>
<tr><td>गान्धर्वेण च मां भीरु विवाहेनैहि सुन्दरि। <br>विवाहानां हि रम्भोरु गान्धर्वः श्रेष्ठ उच्यते   ॥01-067-004॥</td></tr>
<tr><td> शकुन्तलोवाच। <br>फलाहारो गतो राजन्पिता मे इत आश्रमात्। <br>तं मुहूर्तं प्रतीक्षस्व स मां तुभ्यं प्रदास्यति   ॥01-067-005॥</td></tr>
<tr><td> दुःषन्त उवाच। <br>इच्छामि त्वां वरारोहे भजमानामनिन्दिते। <br>त्वदर्थं मां स्थितं विद्धि त्वद्गतं हि मनो मम   ॥01-067-006॥</td></tr>
<tr><td>आत्मनो बन्धुरात्मैव गतिरात्मैव चात्मनः। <br>आत्मनैवात्मनो दानं कर्तुमर्हसि धर्मतः   ॥01-067-007॥</td></tr>
<tr><td>अष्टावेव समासेन विवाहा धर्मतः स्मृताः। <br>ब्राह्मो दैवस्तथैवार्षः प्राजापत्यस्तथासुरः   ॥01-067-008॥</td></tr>
<tr><td>गान्धर्वो राक्षसश्चैव पैशाचश्चाष्टमः स्मृतः। <br>तेषां धर्मान्यथापूर्वं मनुः स्वायंभुवोऽब्रवीत्   ॥01-067-009॥</td></tr>
<tr><td>प्रशस्तांश्चतुरः पूर्वान्ब्राह्मणस्योपधारय। <br>षडानुपूर्व्या क्षत्रस्य विद्धि धर्म्याननिन्दिते   ॥01-067-010॥</td></tr>
<tr><td>राज्ञां तु राक्षसोऽप्युक्तो विट्शूद्रेष्वासुरः स्मृतः। <br>पञ्चानां तु त्रयो धर्म्या द्वावधर्म्यौ स्मृताविह   ॥01-067-011॥</td></tr>
<tr><td>पैशाचश्चासुरश्चैव न कर्तव्यौ कथंचन। <br>अनेन विधिना कार्यो धर्मस्यैषा गतिः स्मृता   ॥01-067-012॥</td></tr>
<tr><td>गान्धर्वराक्षसौ क्षत्रे धर्म्यौ तौ मा विशङ्किथाः। <br>पृथग्वा यदि वा मिश्रौ कर्तव्यौ नात्र संशयः   ॥01-067-013॥</td></tr>
<tr><td>सा त्वं मम सकामस्य सकामा वरवर्णिनि। <br>गान्धर्वेण विवाहेन भार्या भवितुमर्हसि   ॥01-067-014॥</td></tr>
<tr><td> शकुन्तलोवाच। <br>यदि धर्मपथस्त्वेष यदि चात्मा प्रभुर्मम। <br>प्रदाने पौरवश्रेष्ठ शृणु मे समयं प्रभो   ॥01-067-015॥</td></tr>
<tr><td>सत्यं मे प्रतिजानीहि यत्त्वां वक्ष्याम्यहं रहः। <br>मम जायेत यः पुत्रः स भवेत्त्वदनन्तरम्   ॥01-067-016॥</td></tr>
<tr><td>युवराजो महाराज सत्यमेतद्ब्रवीहि मे। <br>यद्येतदेवं दुःषन्त अस्तु मे संगमस्त्वया   ॥01-067-017॥</td></tr>
<tr><td> वैशंपायन उवाच। <br>एवमस्त्विति तां राजा प्रत्युवाचाविचारयन्। <br>अपि च त्वां नयिष्यामि नगरं स्वं शुचिस्मिते। <br>यथा त्वमर्हा सुश्रोणि सत्यमेतद्ब्रवीमि ते   ॥01-067-018॥</td></tr>
<tr><td>एवमुक्त्वा स राजर्षिस्तामनिन्दितगामिनीम्। <br>जग्राह विधिवत्पाणावुवास च तया सह   ॥01-067-019॥</td></tr>
<tr><td>विश्वास्य चैनां स प्रायादब्रवीच्च पुनः पुनः। <br>प्रेषयिष्ये तवार्थाय वाहिनीं चतुरङ्गिणीम्। <br>तया त्वामानयिष्यामि निवासं स्वं शुचिस्मिते   ॥01-067-020॥</td></tr>
<tr><td>इति तस्याः प्रतिश्रुत्य स नृपो जनमेजय। <br>मनसा चिन्तयन्प्रायात्काश्यपं प्रति पार्थिवः   ॥01-067-021॥</td></tr>
<tr><td>भगवांस्तपसा युक्तः श्रुत्वा किं नु करिष्यति। <br>एवं संचिन्तयन्नेव प्रविवेश स्वकं पुरम्   ॥01-067-022॥</td></tr>
<tr><td>मुहूर्तयाते तस्मिंस्तु कण्वोऽप्याश्रममागमत्। <br>शकुन्तला च पितरं ह्रिया नोपजगाम तम्   ॥01-067-023॥</td></tr>
<tr><td>विज्ञायाथ च तां कण्वो दिव्यज्ञानो महातपाः। <br>उवाच भगवान्प्रीतः पश्यन्दिव्येन चक्षुषा   ॥01-067-024॥</td></tr>
<tr><td>त्वयाद्य राजान्वयया मामनादृत्य यत्कृतः। <br>पुंसा सह समायोगो न स धर्मोपघातकः   ॥01-067-025॥</td></tr>
<tr><td>क्षत्रियस्य हि गान्धर्वो विवाहः श्रेष्ठ उच्यते। <br>सकामायाः सकामेन निर्मन्त्रो रहसि स्मृतः   ॥01-067-026॥</td></tr>
<tr><td>धर्मात्मा च महात्मा च दुःषन्तः पुरुषोत्तमः। <br>अभ्यगच्छः पतिं यं त्वं भजमानं शकुन्तले   ॥01-067-027॥</td></tr>
<tr><td>महात्मा जनिता लोके पुत्रस्तव महाबलः। <br>य इमां सागरापाङ्गां कृत्स्नां भोक्ष्यति मेदिनीम्   ॥01-067-028॥</td></tr>
<tr><td>परं चाभिप्रयातस्य चक्रं तस्य महात्मनः। <br>भविष्यत्यप्रतिहतं सततं चक्रवर्तिनः   ॥01-067-029॥</td></tr>
<tr><td>ततः प्रक्षाल्य पादौ सा विश्रान्तं मुनिमब्रवीत्। <br>विनिधाय ततो भारं संनिधाय फलानि च   ॥01-067-030॥</td></tr>
<tr><td>मया पतिर्वृतो योऽसौ दुःषन्तः पुरुषोत्तमः। <br>तस्मै ससचिवाय त्वं प्रसादं कर्तुमर्हसि   ॥01-067-031॥</td></tr>
<tr><td> कण्व उवाच। <br>प्रसन्न एव तस्याहं त्वत्कृते वरवर्णिनि। <br>गृहाण च वरं मत्तस्तत्कृते यदभीप्सितम्   ॥01-067-032॥</td></tr>
<tr><td> वैशंपायन उवाच। <br>ततो धर्मिष्ठतां वव्रे राज्याच्चास्खलनं तथा। <br>शकुन्तला पौरवाणां दुःषन्तहितकाम्यया   ॥01-067-033॥</td></tr>
</table>
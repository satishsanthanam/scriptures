<table border = "1"><tr><td>Verse</td></tr>
<tr><td> वैशंपायन उवाच। <br>दर्शनीयांस्ततः पुत्रान्पाण्डुः पञ्च महावने। <br>तान्पश्यन्पर्वते रेमे स्वबाहुबलपालितान्   ॥01-116-001॥</td></tr>
<tr><td>सुपुष्पितवने काले कदाचिन्मधुमाधवे। <br>भूतसंमोहने राजा सभार्यो व्यचरद्वनम्   ॥01-116-002॥</td></tr>
<tr><td>पलाशैस्तिलकैश्चूतैश्चम्पकैः पारिभद्रकैः। <br>अन्यैश्च बहुभिर्वृक्षैः फलपुष्पसमृद्धिभिः   ॥01-116-003॥</td></tr>
<tr><td>जलस्थानैश्च विविधैः पद्मिनीभिश्च शोभितम्। <br>पाण्डोर्वनं तु संप्रेक्ष्य प्रजज्ञे हृदि मन्मथः   ॥01-116-004॥</td></tr>
<tr><td>प्रहृष्टमनसं तत्र विहरन्तं यथामरम्। <br>तं माद्र्यनुजगामैका वसनं बिभ्रती शुभम्   ॥01-116-005॥</td></tr>
<tr><td>समीक्षमाणः स तु तां वयःस्थां तनुवाससम्। <br>तस्य कामः प्रववृधे गहनेऽग्निरिवोत्थितः   ॥01-116-006॥</td></tr>
<tr><td>रहस्यात्मसमां दृष्ट्वा राजा राजीवलोचनाम्। <br>न शशाक नियन्तुं तं कामं कामबलात्कृतः   ॥01-116-007॥</td></tr>
<tr><td>तत एनां बलाद्राजा निजग्राह रहोगताम्। <br>वार्यमाणस्तया देव्या विस्फुरन्त्या यथाबलम्   ॥01-116-008॥</td></tr>
<tr><td>स तु कामपरीतात्मा तं शापं नान्वबुध्यत। <br>माद्रीं मैथुनधर्मेण गच्छमानो बलादिव   ॥01-116-009॥</td></tr>
<tr><td>जीवितान्ताय कौरव्यो मन्मथस्य वशं गतः। <br>शापजं भयमुत्सृज्य जगामैव बलात्प्रियाम्   ॥01-116-010॥</td></tr>
<tr><td>तस्य कामात्मनो बुद्धिः साक्षात्कालेन मोहिता। <br>संप्रमथ्येन्द्रियग्रामं प्रनष्टा सह चेतसा   ॥01-116-011॥</td></tr>
<tr><td>स तया सह संगम्य भार्यया कुरुनन्दन। <br>पाण्डुः परमधर्मात्मा युयुजे कालधर्मणा   ॥01-116-012॥</td></tr>
<tr><td>ततो माद्री समालिङ्ग्य राजानं गतचेतसम्। <br>मुमोच दुःखजं शब्दं पुनः पुनरतीव ह   ॥01-116-013॥</td></tr>
<tr><td>सह पुत्रैस्ततः कुन्ती माद्रीपुत्रौ च पाण्डवौ। <br>आजग्मुः सहितास्तत्र यत्र राजा तथागतः   ॥01-116-014॥</td></tr>
<tr><td>ततो माद्र्यब्रवीद्राजन्नार्ता कुन्तीमिदं वचः। <br>एकैव त्वमिहागच्छ तिष्ठन्त्वत्रैव दारकाः   ॥01-116-015॥</td></tr>
<tr><td>तच्छ्रुत्वा वचनं तस्यास्तत्रैवावार्य दारकान्। <br>हताहमिति विक्रुश्य सहसोपजगाम ह   ॥01-116-016॥</td></tr>
<tr><td>दृष्ट्वा पाण्डुं च माद्रीं च शयानौ धरणीतले। <br>कुन्ती शोकपरीताङ्गी विललाप सुदुःखिता   ॥01-116-017॥</td></tr>
<tr><td>रक्ष्यमाणो मया नित्यं वीरः सततमात्मवान्। <br>कथं त्वमभ्यतिक्रान्तः शापं जानन्वनौकसः   ॥01-116-018॥</td></tr>
<tr><td>ननु नाम त्वया माद्रि रक्षितव्यो जनाधिपः। <br>सा कथं लोभितवती विजने त्वं नराधिपम्   ॥01-116-019॥</td></tr>
<tr><td>कथं दीनस्य सततं त्वामासाद्य रहोगताम्। <br>तं विचिन्तयतः शापं प्रहर्षः समजायत   ॥01-116-020॥</td></tr>
<tr><td>धन्या त्वमसि बाह्लीकि मत्तो भाग्यतरा तथा। <br>दृष्टवत्यसि यद्वक्त्रं प्रहृष्टस्य महीपतेः   ॥01-116-021॥</td></tr>
<tr><td> माद्र्युवाच। <br>विलोभ्यमानेन मया वार्यमाणेन चासकृत्। <br>आत्मा न वारितोऽनेन सत्यं दिष्टं चिकीर्षुणा   ॥01-116-022॥</td></tr>
<tr><td> कुन्त्युवाच। <br>अहं ज्येष्ठा धर्मपत्नी ज्येष्ठं धर्मफलं मम। <br>अवश्यं भाविनो भावान्मा मां माद्रि निवर्तय   ॥01-116-023॥</td></tr>
<tr><td>अन्वेष्यामीह भर्तारमहं प्रेतवशं गतम्। <br>उत्तिष्ठ त्वं विसृज्यैनमिमान्रक्षस्व दारकान्   ॥01-116-024॥</td></tr>
<tr><td> माद्र्युवाच। <br>अहमेवानुयास्यामि भर्तारमपलायिनम्। <br>न हि तृप्तास्मि कामानां तज्ज्येष्ठा अनुमन्यताम्   ॥01-116-025॥</td></tr>
<tr><td>मां चाभिगम्य क्षीणोऽयं कामाद्भरतसत्तमः। <br>तमुच्छिन्द्यामस्य कामं कथं नु यमसादने   ॥01-116-026॥</td></tr>
<tr><td>न चाप्यहं वर्तयन्ती निर्विशेषं सुतेषु ते। <br>वृत्तिमार्ये चरिष्यामि स्पृशेदेनस्तथा हि माम्   ॥01-116-027॥</td></tr>
<tr><td>तस्मान्मे सुतयोः कुन्ति वर्तितव्यं स्वपुत्रवत्। <br>मां हि कामयमानोऽयं राजा प्रेतवशं गतः   ॥01-116-028॥</td></tr>
<tr><td>राज्ञः शरीरेण सह ममापीदं कलेवरम्। <br>दग्धव्यं सुप्रतिच्छन्नमेतदार्ये प्रियं कुरु   ॥01-116-029॥</td></tr>
<tr><td>दारकेष्वप्रमत्ता च भवेथाश्च हिता मम। <br>अतोऽन्यन्न प्रपश्यामि संदेष्टव्यं हि किंचन   ॥01-116-030॥</td></tr>
<tr><td> वैशंपायन उवाच। <br>इत्युक्त्वा तं चिताग्निस्थं धर्मपत्नी नरर्षभम्। <br>मद्रराजात्मजा तूर्णमन्वारोहद्यशस्विनी   ॥01-116-031॥</td></tr>
</table>
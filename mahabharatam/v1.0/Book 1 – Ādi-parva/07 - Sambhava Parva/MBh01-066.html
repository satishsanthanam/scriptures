<table border = "1"><tr><td>Verse</td></tr>
<tr><td> शकुन्तलोवाच। <br>एवमुक्तस्तया शक्रः संदिदेश सदागतिम्। <br>प्रातिष्ठत तदा काले मेनका वायुना सह   ॥01-066-001॥</td></tr>
<tr><td>अथापश्यद्वरारोहा तपसा दग्धकिल्बिषम्। <br>विश्वामित्रं तपस्यन्तं मेनका भीरुराश्रमे   ॥01-066-002॥</td></tr>
<tr><td>अभिवाद्य ततः सा तं प्राक्रीडदृषिसंनिधौ। <br>अपोवाह च वासोऽस्या मारुतः शशिसंनिभम्   ॥01-066-003॥</td></tr>
<tr><td>सागच्छत्त्वरिता भूमिं वासस्तदभिलिङ्गती। <br>उत्स्मयन्तीव सव्रीडं मारुतं वरवर्णिनी   ॥01-066-004॥</td></tr>
<tr><td>गृद्धां वाससि संभ्रान्तां मेनकां मुनिसत्तमः। <br>अनिर्देश्यवयोरूपामपश्यद्विवृतां तदा   ॥01-066-005॥</td></tr>
<tr><td>तस्या रूपगुणं दृष्ट्वा स तु विप्रर्षभस्तदा। <br>चकार भावं संसर्गे तया कामवशं गतः   ॥01-066-006॥</td></tr>
<tr><td>न्यमन्त्रयत चाप्येनां सा चाप्यैच्छदनिन्दिता। <br>तौ तत्र सुचिरं कालं वने व्यहरतामुभौ। <br>रममाणौ यथाकामं यथैकदिवसं तथा   ॥01-066-007॥</td></tr>
<tr><td>जनयामास स मुनिर्मेनकायां शकुन्तलाम्। <br>प्रस्थे हिमवतो रम्ये मालिनीमभितो नदीम्   ॥01-066-008॥</td></tr>
<tr><td>जातमुत्सृज्य तं गर्भं मेनका मालिनीमनु। <br>कृतकार्या ततस्तूर्णमगच्छच्छक्रसंसदम्   ॥01-066-009॥</td></tr>
<tr><td>तं वने विजने गर्भं सिंहव्याघ्रसमाकुले। <br>दृष्ट्वा शयानं शकुनाः समन्तात्पर्यवारयन्   ॥01-066-010॥</td></tr>
<tr><td>नेमां हिंस्युर्वने बालां क्रव्यादा मांसगृद्धिनः। <br>पर्यरक्षन्त तां तत्र शकुन्ता मेनकात्मजाम्   ॥01-066-011॥</td></tr>
<tr><td>उपस्प्रष्टुं गतश्चाहमपश्यं शयितामिमाम्। <br>निर्जने विपिनेऽरण्ये शकुन्तैः परिवारिताम्। <br>आनयित्वा ततश्चैनां दुहितृत्वे न्ययोजयम्   ॥01-066-012॥</td></tr>
<tr><td>शरीरकृत्प्राणदाता यस्य चान्नानि भुञ्जते। <br>क्रमेण ते त्रयोऽप्युक्ताः पितरो धर्मनिश्चये   ॥01-066-013॥</td></tr>
<tr><td>निर्जने च वने यस्माच्छकुन्तैः परिरक्षिता। <br>शकुन्तलेति नामास्याः कृतं चापि ततो मया   ॥01-066-014॥</td></tr>
<tr><td>एवं दुहितरं विद्धि मम सौम्य शकुन्तलाम्। <br>शकुन्तला च पितरं मन्यते मामनिन्दिता   ॥01-066-015॥</td></tr>
<tr><td>एतदाचष्ट पृष्टः सन्मम जन्म महर्षये। <br>सुतां कण्वस्य मामेवं विद्धि त्वं मनुजाधिप   ॥01-066-016॥</td></tr>
<tr><td>कण्वं हि पितरं मन्ये पितरं स्वमजानती। <br>इति ते कथितं राजन्यथावृत्तं श्रुतं मया   ॥01-066-017॥</td></tr>
</table>
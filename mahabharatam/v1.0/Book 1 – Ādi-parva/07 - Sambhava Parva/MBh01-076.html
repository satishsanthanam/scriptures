<table border = "1"><tr><td>Verse</td></tr>
<tr><td> वैशंपायन उवाच। <br>अथ दीर्घस्य कालस्य देवयानी नृपोत्तम। <br>वनं तदेव निर्याता क्रीडार्थं वरवर्णिनी   ॥01-076-001॥</td></tr>
<tr><td>तेन दासीसहस्रेण सार्धं शर्मिष्ठया तदा। <br>तमेव देशं संप्राप्ता यथाकामं चचार सा। <br>ताभिः सखीभिः सहिता सर्वाभिर्मुदिता भृशम्   ॥01-076-002॥</td></tr>
<tr><td>क्रीडन्त्योऽभिरताः सर्वाः पिबन्त्यो मधुमाधवीम्। <br>खादन्त्यो विविधान्भक्ष्यान्विदशन्त्यः फलानि च   ॥01-076-003॥</td></tr>
<tr><td>पुनश्च नाहुषो राजा मृगलिप्सुर्यदृच्छया। <br>तमेव देशं संप्राप्तो जलार्थी श्रमकर्शितः   ॥01-076-004॥</td></tr>
<tr><td>ददृशे देवयानीं च शर्मिष्ठां ताश्च योषितः। <br>पिबन्तीर्ललमानाश्च दिव्याभरणभूषिताः   ॥01-076-005॥</td></tr>
<tr><td>उपविष्टां च ददृशे देवयानीं शुचिस्मिताम्। <br>रूपेणाप्रतिमां तासां स्त्रीणां मध्ये वराङ्गनाम्। <br>शर्मिष्ठया सेव्यमानां पादसंवाहनादिभिः   ॥01-076-006॥</td></tr>
<tr><td> ययातिरुवाच। <br>द्वाभ्यां कन्यासहस्राभ्यां द्वे कन्ये परिवारिते। <br>गोत्रे च नामनी चैव द्वयोः पृच्छामि वामहम्   ॥01-076-007॥</td></tr>
<tr><td> देवयान्युवाच। <br>आख्यास्याम्यहमादत्स्व वचनं मे नराधिप। <br>शुक्रो नामासुरगुरुः सुतां जानीहि तस्य माम्   ॥01-076-008॥</td></tr>
<tr><td>इयं च मे सखी दासी यत्राहं तत्र गामिनी। <br>दुहिता दानवेन्द्रस्य शर्मिष्ठा वृषपर्वणः   ॥01-076-009॥</td></tr>
<tr><td> ययातिरुवाच। <br>कथं नु ते सखी दासी कन्येयं वरवर्णिनी। <br>असुरेन्द्रसुता सुभ्रु परं कौतूहलं हि मे   ॥01-076-010॥</td></tr>
<tr><td> देवयान्युवाच। <br>सर्व एव नरव्याघ्र विधानमनुवर्तते। <br>विधानविहितं मत्वा मा विचित्राः कथाः कृथाः   ॥01-076-011॥</td></tr>
<tr><td>राजवद्रूपवेषौ ते ब्राह्मीं वाचं बिभर्षि च। <br>किंनामा त्वं कुतश्चासि कस्य पुत्रश्च शंस मे   ॥01-076-012॥</td></tr>
<tr><td> ययातिरुवाच। <br>ब्रह्मचर्येण कृत्स्नो मे वेदः श्रुतिपथं गतः। <br>राजाहं राजपुत्रश्च ययातिरिति विश्रुतः   ॥01-076-013॥</td></tr>
<tr><td> देवयान्युवाच। <br>केनास्यर्थेन नृपते इमं देशमुपागतः। <br>जिघृक्षुर्वारिजं किंचिदथ वा मृगलिप्सया   ॥01-076-014॥</td></tr>
<tr><td> ययातिरुवाच। <br>मृगलिप्सुरहं भद्रे पानीयार्थमुपागतः। <br>बहु चाप्यनुयुक्तोऽस्मि तन्मानुज्ञातुमर्हसि   ॥01-076-015॥</td></tr>
<tr><td> देवयान्युवाच। <br>द्वाभ्यां कन्यासहस्राभ्यां दास्या शर्मिष्ठया सह। <br>त्वदधीनास्मि भद्रं ते सखा भर्ता च मे भव   ॥01-076-016॥</td></tr>
<tr><td> ययातिरुवाच। <br>विद्ध्यौशनसि भद्रं ते न त्वामर्होऽस्मि भामिनि। <br>अविवाह्या हि राजानो देवयानि पितुस्तव   ॥01-076-017॥</td></tr>
<tr><td> देवयान्युवाच। <br>संसृष्टं ब्रह्मणा क्षत्रं क्षत्रं च ब्रह्मसंहितम्। <br>ऋषिश्च ऋषिपुत्रश्च नाहुषाङ्ग वहस्व माम्   ॥01-076-018॥</td></tr>
<tr><td> ययातिरुवाच। <br>एकदेहोद्भवा वर्णाश्चत्वारोऽपि वराङ्गने। <br>पृथग्धर्माः पृथक्शौचास्तेषां तु ब्राह्मणो वरः   ॥01-076-019॥</td></tr>
<tr><td> देवयान्युवाच। <br>पाणिधर्मो नाहुषायं न पुम्भिः सेवितः पुरा। <br>तं मे त्वमग्रहीरग्रे वृणोमि त्वामहं ततः   ॥01-076-020॥</td></tr>
<tr><td>कथं नु मे मनस्विन्याः पाणिमन्यः पुमान्स्पृशेत्। <br>गृहीतमृषिपुत्रेण स्वयं वाप्यृषिणा त्वया   ॥01-076-021॥</td></tr>
<tr><td> ययातिरुवाच। <br>क्रुद्धादाशीविषात्सर्पाज्ज्वलनात्सर्वतोमुखात्। <br>दुराधर्षतरो विप्रः पुरुषेण विजानता   ॥01-076-022॥</td></tr>
<tr><td> देवयान्युवाच। <br>कथमाशीविषात्सर्पाज्ज्वलनात्सर्वतोमुखात्। <br>दुराधर्षतरो विप्र इत्यात्थ पुरुषर्षभ   ॥01-076-023॥</td></tr>
<tr><td> ययातिरुवाच। <br>एकमाशीविषो हन्ति शस्त्रेणैकश्च वध्यते। <br>हन्ति विप्रः सराष्ट्राणि पुराण्यपि हि कोपितः   ॥01-076-024॥</td></tr>
<tr><td>दुराधर्षतरो विप्रस्तस्माद्भीरु मतो मम। <br>अतोऽदत्तां च पित्रा त्वां भद्रे न विवहाम्यहम्   ॥01-076-025॥</td></tr>
<tr><td> देवयान्युवाच। <br>दत्तां वहस्व पित्रा मां त्वं हि राजन्वृतो मया। <br>अयाचतो भयं नास्ति दत्तां च प्रतिगृह्णतः   ॥01-076-026॥</td></tr>
<tr><td> वैशंपायन उवाच। <br>त्वरितं देवयान्याथ प्रेषितं पितुरात्मनः। <br>श्रुत्वैव च स राजानं दर्शयामास भार्गवः   ॥01-076-027॥</td></tr>
<tr><td>दृष्ट्वैव चागतं शुक्रं ययातिः पृथिवीपतिः। <br>ववन्दे ब्राह्मणं काव्यं प्राञ्जलिः प्रणतः स्थितः   ॥01-076-028॥</td></tr>
<tr><td> देवयान्युवाच। <br>राजायं नाहुषस्तात दुर्गे मे पाणिमग्रहीत्। <br>नमस्ते देहि मामस्मै नान्यं लोके पतिं वृणे   ॥01-076-029॥</td></tr>
<tr><td> शुक्र उवाच। <br>वृतोऽनया पतिर्वीर सुतया त्वं ममेष्टया। <br>गृहाणेमां मया दत्तां महिषीं नहुषात्मज   ॥01-076-030॥</td></tr>
<tr><td> ययातिरुवाच। <br>अधर्मो न स्पृशेदेवं महान्मामिह भार्गव। <br>वर्णसंकरजो ब्रह्मन्निति त्वां प्रवृणोम्यहम्   ॥01-076-031॥</td></tr>
<tr><td> शुक्र उवाच। <br>अधर्मात्त्वां विमुञ्चामि वरयस्व यथेप्षितम्। <br>अस्मिन्विवाहे मा ग्लासीरहं पापं नुदामि ते   ॥01-076-032॥</td></tr>
<tr><td>वहस्व भार्यां धर्मेण देवयानीं सुमध्यमाम्। <br>अनया सह संप्रीतिमतुलां समवाप्स्यसि   ॥01-076-033॥</td></tr>
<tr><td>इयं चापि कुमारी ते शर्मिष्ठा वार्षपर्वणी। <br>संपूज्या सततं राजन्मा चैनां शयने ह्वयेः   ॥01-076-034॥</td></tr>
<tr><td> वैशंपायन उवाच। <br>एवमुक्तो ययातिस्तु शुक्रं कृत्वा प्रदक्षिणम्। <br>जगाम स्वपुरं हृष्टो अनुज्ञातो महात्मना   ॥01-076-035॥</td></tr>
</table>
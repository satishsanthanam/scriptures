<table border = "1"><tr><td>Verse</td></tr>
<tr><td> इन्द्र उवाच। <br>सर्वाणि कर्माणि समाप्य राज;न्गृहान्परित्यज्य वनं गतोऽसि। <br>तत्त्वां पृच्छामि नहुषस्य पुत्र; केनासि तुल्यस्तपसा ययाते   ॥01-083-001॥</td></tr>
<tr><td> ययातिरुवाच। <br>नाहं देवमनुष्येषु न गन्धर्वमहर्षिषु। <br>आत्मनस्तपसा तुल्यं कंचित्पश्यामि वासव   ॥01-083-002॥</td></tr>
<tr><td> इन्द्र उवाच। <br>यदावमंस्थाः सदृशः श्रेयसश्च; पापीयसश्चाविदितप्रभावः। <br>तस्माल्लोका अन्तवन्तस्तवेमे; क्षीणे पुण्ये पतितास्यद्य राजन्   ॥01-083-003॥</td></tr>
<tr><td> ययातिरुवाच। <br>सुरर्षिगन्धर्वनरावमाना;त्क्षयं गता मे यदि शक्र लोकाः। <br>इच्छेयं वै सुरलोकाद्विहीनः; सतां मध्ये पतितुं देवराज   ॥01-083-004॥</td></tr>
<tr><td> इन्द्र उवाच। <br>सतां सकाशे पतितासि राजं;श्च्युतः प्रतिष्ठां यत्र लब्धासि भूयः। <br>एवं विदित्वा तु पुनर्ययाते; न तेऽवमान्याः सदृशः श्रेयसश्च   ॥01-083-005॥</td></tr>
<tr><td> वैशंपायन उवाच। <br>ततः प्रहायामरराजजुष्टा;न्पुण्याँल्लोकान्पतमानं ययातिम्। <br>संप्रेक्ष्य राजर्षिवरोऽष्टकस्त;मुवाच सद्धर्मविधानगोप्ता   ॥01-083-006॥</td></tr>
<tr><td>कस्त्वं युवा वासवतुल्यरूपः; स्वतेजसा दीप्यमानो यथाग्निः। <br>पतस्युदीर्णाम्बुधरान्धकारा;त्खात्खेचराणां प्रवरो यथार्कः   ॥01-083-007॥</td></tr>
<tr><td>दृष्ट्वा च त्वां सूर्यपथात्पतन्तं; वैश्वानरार्कद्युतिमप्रमेयम्। <br>किं नु स्विदेतत्पततीति सर्वे; वितर्कयन्तः परिमोहिताः स्मः   ॥01-083-008॥</td></tr>
<tr><td>दृष्ट्वा च त्वां विष्ठितं देवमार्गे; शक्रार्कविष्णुप्रतिमप्रभावम्। <br>अभ्युद्गतास्त्वां वयमद्य सर्वे; तत्त्वं पाते तव जिज्ञासमानाः   ॥01-083-009॥</td></tr>
<tr><td>न चापि त्वां धृष्णुमः प्रष्टुमग्रे; न च त्वमस्मान्पृच्छसि ये वयं स्मः। <br>तत्त्वां पृच्छामः स्पृहणीयरूपं; कस्य त्वं वा किंनिमित्तं त्वमागाः   ॥01-083-010॥</td></tr>
<tr><td>भयं तु ते व्येतु विषादमोहौ; त्यजाशु देवेन्द्रसमानरूप। <br>त्वां वर्तमानं हि सतां सकाशे; नालं प्रसोढुं बलहापि शक्रः   ॥01-083-011॥</td></tr>
<tr><td>सन्तः प्रतिष्ठा हि सुखच्युतानां; सतां सदैवामरराजकल्प। <br>ते संगताः स्थावरजङ्गमेशाः; प्रतिष्ठितस्त्वं सदृशेषु सत्सु   ॥01-083-012॥</td></tr>
<tr><td>प्रभुरग्निः प्रतपने भूमिरावपने प्रभुः। <br>प्रभुः सूर्यः प्रकाशित्वे सतां चाभ्यागतः प्रभुः   ॥01-083-013॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>प्रजापतेस्तु दक्षस्य मनोर्वैवस्वतस्य च। <br>भरतस्य कुरोः पूरोरजमीढस्य चान्वये   ॥01-070-001॥</td></tr>
<tr><td>यादवानामिमं वंशं पौरवाणां च सर्वशः। <br>तथैव भारतानां च पुण्यं स्वस्त्ययनं महत्। <br>धन्यं यशस्यमायुष्यं कीर्तयिष्यामि तेऽनघ   ॥01-070-002॥</td></tr>
<tr><td>तेजोभिरुदिताः सर्वे महर्षिसमतेजसः। <br>दश प्रचेतसः पुत्राः सन्तः पूर्वजनाः स्मृताः। <br>मेघजेनाग्निना ये ते पूर्वं दग्धा महौजसः   ॥01-070-003॥</td></tr>
<tr><td>तेभ्यः प्राचेतसो जज्ञे दक्षो दक्षादिमाः प्रजाः। <br>संभूताः पुरुषव्याघ्र स हि लोकपितामहः   ॥01-070-004॥</td></tr>
<tr><td>वीरिण्या सह संगम्य दक्षः प्राचेतसो मुनिः। <br>आत्मतुल्यानजनयत्सहस्रं संशितव्रतान्   ॥01-070-005॥</td></tr>
<tr><td>सहस्रसंख्यान्समितान्सुतान्दक्षस्य नारदः। <br>मोक्षमध्यापयामास सांख्यज्ञानमनुत्तमम्   ॥01-070-006॥</td></tr>
<tr><td>ततः पञ्चाशतं कन्याः पुत्रिका अभिसंदधे। <br>प्रजापतिः प्रजा दक्षः सिसृक्षुर्जनमेजय   ॥01-070-007॥</td></tr>
<tr><td>ददौ स दश धर्माय कश्यपाय त्रयोदश। <br>कालस्य नयने युक्ताः सप्तविंशतिमिन्दवे   ॥01-070-008॥</td></tr>
<tr><td>त्रयोदशानां पत्नीनां या तु दाक्षायणी वरा। <br>मारीचः कश्यपस्तस्यामादित्यान्समजीजनत्। <br>इन्द्रादीन्वीर्यसंपन्नान्विवस्वन्तमथापि च   ॥01-070-009॥</td></tr>
<tr><td>विवस्वतः सुतो जज्ञे यमो वैवस्वतः प्रभुः। <br>मार्तण्डश्च यमस्यापि पुत्रो राजन्नजायत   ॥01-070-010॥</td></tr>
<tr><td>मार्तण्डस्य मनुर्धीमानजायत सुतः प्रभुः। <br>मनोर्वंशो मानवानां ततोऽयं प्रथितोऽभवत्। <br>ब्रह्मक्षत्रादयस्तस्मान्मनोर्जातास्तु मानवाः   ॥01-070-011॥</td></tr>
<tr><td>तत्राभवत्तदा राजन्ब्रह्म क्षत्रेण संगतम्। <br>ब्राह्मणा मानवास्तेषां साङ्गं वेदमदीधरन्   ॥01-070-012॥</td></tr>
<tr><td>वेनं धृष्णुं नरिष्यन्तं नाभागेक्ष्वाकुमेव च। <br>करूषमथ शर्यातिं तथैवात्राष्टमीमिलाम्   ॥01-070-013॥</td></tr>
<tr><td>पृषध्रनवमानाहुः क्षत्रधर्मपरायणान्। <br>नाभागारिष्टदशमान्मनोः पुत्रान्महाबलान्   ॥01-070-014॥</td></tr>
<tr><td>पञ्चाशतं मनोः पुत्रास्तथैवान्येऽभवन्क्षितौ। <br>अन्योन्यभेदात्ते सर्वे विनेशुरिति नः श्रुतम्   ॥01-070-015॥</td></tr>
<tr><td>पुरूरवास्ततो विद्वानिलायां समपद्यत। <br>सा वै तस्याभवन्माता पिता चेति हि नः श्रुतम्   ॥01-070-016॥</td></tr>
<tr><td>त्रयोदश समुद्रस्य द्वीपानश्नन्पुरूरवाः। <br>अमानुषैर्वृतः सत्त्वैर्मानुषः सन्महायशाः   ॥01-070-017॥</td></tr>
<tr><td>विप्रैः स विग्रहं चक्रे वीर्योन्मत्तः पुरूरवाः। <br>जहार च स विप्राणां रत्नान्युत्क्रोशतामपि   ॥01-070-018॥</td></tr>
<tr><td>सनत्कुमारस्तं राजन्ब्रह्मलोकादुपेत्य ह। <br>अनुदर्शयां ततश्चक्रे प्रत्यगृह्णान्न चाप्यसौ   ॥01-070-019॥</td></tr>
<tr><td>ततो महर्षिभिः क्रुद्धैः शप्तः सद्यो व्यनश्यत। <br>लोभान्वितो मदबलान्नष्टसंज्ञो नराधिपः   ॥01-070-020॥</td></tr>
<tr><td>स हि गन्धर्वलोकस्थ उर्वश्या सहितो विराट्। <br>आनिनाय क्रियार्थेऽग्नीन्यथावद्विहितांस्त्रिधा   ॥01-070-021॥</td></tr>
<tr><td>षट्पुत्रा जज्ञिरेऽथैलादायुर्धीमानमावसुः। <br>दृढायुश्च वनायुश्च श्रुतायुश्चोर्वशीसुताः   ॥01-070-022॥</td></tr>
<tr><td>नहुषं वृद्धशर्माणं रजिं रम्भमनेनसम्। <br>स्वर्भानवीसुतानेतानायोः पुत्रान्प्रचक्षते   ॥01-070-023॥</td></tr>
<tr><td>आयुषो नहुषः पुत्रो धीमान्सत्यपराक्रमः। <br>राज्यं शशास सुमहद्धर्मेण पृथिवीपतिः   ॥01-070-024॥</td></tr>
<tr><td>पितॄन्देवानृषीन्विप्रान्गन्धर्वोरगराक्षसान्। <br>नहुषः पालयामास ब्रह्मक्षत्रमथो विशः   ॥01-070-025॥</td></tr>
<tr><td>स हत्वा दस्युसंघातानृषीन्करमदापयत्। <br>पशुवच्चैव तान्पृष्ठे वाहयामास वीर्यवान्   ॥01-070-026॥</td></tr>
<tr><td>कारयामास चेन्द्रत्वमभिभूय दिवौकसः। <br>तेजसा तपसा चैव विक्रमेणौजसा तथा   ॥01-070-027॥</td></tr>
<tr><td>यतिं ययातिं संयातिमायातिं पाञ्चमुद्धवम्। <br>नहुषो जनयामास षट्पुत्रान्प्रियवाससि   ॥01-070-028॥</td></tr>
<tr><td>ययातिर्नाहुषः सम्राडासीत्सत्यपराक्रमः। <br>स पालयामास महीमीजे च विविधैः सवैः   ॥01-070-029॥</td></tr>
<tr><td>अतिशक्त्या पितॄनर्चन्देवांश्च प्रयतः सदा। <br>अन्वगृह्णात्प्रजाः सर्वा ययातिरपराजितः   ॥01-070-030॥</td></tr>
<tr><td>तस्य पुत्रा महेष्वासाः सर्वैः समुदिता गुणैः। <br>देवयान्यां महाराज शर्मिष्ठायां च जज्ञिरे   ॥01-070-031॥</td></tr>
<tr><td>देवयान्यामजायेतां यदुस्तुर्वसुरेव च। <br>द्रुह्युश्चानुश्च पूरुश्च शर्मिष्ठायां प्रजज्ञिरे   ॥01-070-032॥</td></tr>
<tr><td>स शाश्वतीः समा राजन्प्रजा धर्मेण पालयन्। <br>जरामार्छन्महाघोरां नाहुषो रूपनाशिनीम्   ॥01-070-033॥</td></tr>
<tr><td>जराभिभूतः पुत्रान्स राजा वचनमब्रवीत्। <br>यदुं पूरुं तुर्वसुं च द्रुह्युं चानुं च भारत   ॥01-070-034॥</td></tr>
<tr><td>यौवनेन चरन्कामान्युवा युवतिभिः सह। <br>विहर्तुमहमिच्छामि साह्यं कुरुत पुत्रकाः   ॥01-070-035॥</td></tr>
<tr><td>तं पुत्रो देवयानेयः पूर्वजो यदुरब्रवीत्। <br>किं कार्यं भवतः कार्यमस्माभिर्यौवनेन च   ॥01-070-036॥</td></tr>
<tr><td>ययातिरब्रवीत्तं वै जरा मे प्रतिगृह्यताम्। <br>यौवनेन त्वदीयेन चरेयं विषयानहम्   ॥01-070-037॥</td></tr>
<tr><td>यजतो दीर्घसत्रैर्मे शापाच्चोशनसो मुनेः। <br>कामार्थः परिहीणो मे तप्येऽहं तेन पुत्रकाः   ॥01-070-038॥</td></tr>
<tr><td>मामकेन शरीरेण राज्यमेकः प्रशास्तु वः। <br>अहं तन्वाभिनवया युवा कामानवाप्नुयाम्   ॥01-070-039॥</td></tr>
<tr><td>न ते तस्य प्रत्यगृह्णन्यदुप्रभृतयो जराम्। <br>तमब्रवीत्ततः पूरुः कनीयान्सत्यविक्रमः   ॥01-070-040॥</td></tr>
<tr><td>राजंश्चराभिनवया तन्वा यौवनगोचरः। <br>अहं जरां समास्थाय राज्ये स्थास्यामि तेऽऽज्ञया   ॥01-070-041॥</td></tr>
<tr><td>एवमुक्तः स राजर्षिस्तपोवीर्यसमाश्रयात्। <br>संचारयामास जरां तदा पुत्रे महात्मनि   ॥01-070-042॥</td></tr>
<tr><td>पौरवेणाथ वयसा राजा यौवनमास्थितः। <br>यायातेनापि वयसा राज्यं पूरुरकारयत्   ॥01-070-043॥</td></tr>
<tr><td>ततो वर्षसहस्रान्ते ययातिरपराजितः। <br>अतृप्त एव कामानां पूरुं पुत्रमुवाच ह   ॥01-070-044॥</td></tr>
<tr><td>त्वया दायादवानस्मि त्वं मे वंशकरः सुतः। <br>पौरवो वंश इति ते ख्यातिं लोके गमिष्यति   ॥01-070-045॥</td></tr>
<tr><td>ततः स नृपशार्दूलः पूरुं राज्येऽभिषिच्य च। <br>कालेन महता पश्चात्कालधर्ममुपेयिवान्   ॥01-070-046॥</td></tr>
</table>
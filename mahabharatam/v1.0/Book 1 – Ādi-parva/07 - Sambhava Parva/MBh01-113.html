<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तस्तया राजा तां देवीं पुनरब्रवीत्। <br>धर्मविद्धर्मसंयुक्तमिदं वचनमुत्तमम्   ॥01-113-001॥</td></tr>
<tr><td>एवमेतत्पुरा कुन्ति व्युषिताश्वश्चकार ह। <br>यथा त्वयोक्तं कल्याणि स ह्यासीदमरोपमः   ॥01-113-002॥</td></tr>
<tr><td>अथ त्विमं प्रवक्ष्यामि धर्मं त्वेतं निबोध मे। <br>पुराणमृषिभिर्दृष्टं धर्मविद्भिर्महात्मभिः   ॥01-113-003॥</td></tr>
<tr><td>अनावृताः किल पुरा स्त्रिय आसन्वरानने। <br>कामचारविहारिण्यः स्वतन्त्राश्चारुलोचने   ॥01-113-004॥</td></tr>
<tr><td>तासां व्युच्चरमाणानां कौमारात्सुभगे पतीन्। <br>नाधर्मोऽभूद्वरारोहे स हि धर्मः पुराभवत्   ॥01-113-005॥</td></tr>
<tr><td>तं चैव धर्मं पौराणं तिर्यग्योनिगताः प्रजाः। <br>अद्याप्यनुविधीयन्ते कामद्वेषविवर्जिताः। <br>पुराणदृष्टो धर्मोऽयं पूज्यते च महर्षिभिः   ॥01-113-006॥</td></tr>
<tr><td>उत्तरेषु च रम्भोरु कुरुष्वद्यापि वर्तते। <br>स्त्रीणामनुग्रहकरः स हि धर्मः सनातनः   ॥01-113-007॥</td></tr>
<tr><td>अस्मिंस्तु लोके नचिरान्मर्यादेयं शुचिस्मिते। <br>स्थापिता येन यस्माच्च तन्मे विस्तरतः शृणु   ॥01-113-008॥</td></tr>
<tr><td>बभूवोद्दालको नाम महर्षिरिति नः श्रुतम्। <br>श्वेतकेतुरिति ख्यातः पुत्रस्तस्याभवन्मुनिः   ॥01-113-009॥</td></tr>
<tr><td>मर्यादेयं कृता तेन मानुषेष्विति नः श्रुतम्। <br>कोपात्कमलपत्राक्षि यदर्थं तन्निबोध मे   ॥01-113-010॥</td></tr>
<tr><td>श्वेतकेतोः किल पुरा समक्षं मातरं पितुः। <br>जग्राह ब्राह्मणः पाणौ गच्छाव इति चाब्रवीत्   ॥01-113-011॥</td></tr>
<tr><td>ऋषिपुत्रस्ततः कोपं चकारामर्षितस्तदा। <br>मातरं तां तथा दृष्ट्वा नीयमानां बलादिव   ॥01-113-012॥</td></tr>
<tr><td>क्रुद्धं तं तु पिता दृष्ट्वा श्वेतकेतुमुवाच ह। <br>मा तात कोपं कार्षीस्त्वमेष धर्मः सनातनः   ॥01-113-013॥</td></tr>
<tr><td>अनावृता हि सर्वेषां वर्णानामङ्गना भुवि। <br>यथा गावः स्थितास्तात स्वे स्वे वर्णे तथा प्रजाः   ॥01-113-014॥</td></tr>
<tr><td>ऋषिपुत्रोऽथ तं धर्मं श्वेतकेतुर्न चक्षमे। <br>चकार चैव मर्यादामिमां स्त्रीपुंसयोर्भुवि   ॥01-113-015॥</td></tr>
<tr><td>मानुषेषु महाभागे न त्वेवान्येषु जन्तुषु। <br>तदा प्रभृति मर्यादा स्थितेयमिति नः श्रुतम्   ॥01-113-016॥</td></tr>
<tr><td>व्युच्चरन्त्याः पतिं नार्या अद्य प्रभृति पातकम्। <br>भ्रूणहत्याकृतं पापं भविष्यत्यसुखावहम्   ॥01-113-017॥</td></tr>
<tr><td>भार्यां तथा व्युच्चरतः कौमारीं ब्रह्मचारिणीम्। <br>पतिव्रतामेतदेव भविता पातकं भुवि   ॥01-113-018॥</td></tr>
<tr><td>पत्या नियुक्ता या चैव पत्न्यपत्यार्थमेव च। <br>न करिष्यति तस्याश्च भविष्यत्येतदेव हि   ॥01-113-019॥</td></tr>
<tr><td>इति तेन पुरा भीरु मर्यादा स्थापिता बलात्। <br>उद्दालकस्य पुत्रेण धर्म्या वै श्वेतकेतुना   ॥01-113-020॥</td></tr>
<tr><td>सौदासेन च रम्भोरु नियुक्तापत्यजन्मनि। <br>मदयन्ती जगामर्षिं वसिष्ठमिति नः श्रुतम्   ॥01-113-021॥</td></tr>
<tr><td>तस्माल्लेभे च सा पुत्रमश्मकं नाम भामिनी। <br>भार्या कल्माषपादस्य भर्तुः प्रियचिकीर्षया   ॥01-113-022॥</td></tr>
<tr><td>अस्माकमपि ते जन्म विदितं कमलेक्षणे। <br>कृष्णद्वैपायनाद्भीरु कुरूणां वंशवृद्धये   ॥01-113-023॥</td></tr>
<tr><td>अत एतानि सर्वाणि कारणानि समीक्ष्य वै। <br>ममैतद्वचनं धर्म्यं कर्तुमर्हस्यनिन्दिते   ॥01-113-024॥</td></tr>
<tr><td>ऋतावृतौ राजपुत्रि स्त्रिया भर्ता यतव्रते। <br>नातिवर्तव्य इत्येवं धर्मं धर्मविदो विदुः   ॥01-113-025॥</td></tr>
<tr><td>शेषेष्वन्येषु कालेषु स्वातन्त्र्यं स्त्री किलार्हति। <br>धर्ममेतं जनाः सन्तः पुराणं परिचक्षते   ॥01-113-026॥</td></tr>
<tr><td>भर्ता भार्यां राजपुत्रि धर्म्यं वाधर्म्यमेव वा। <br>यद्ब्रूयात्तत्तथा कार्यमिति धर्मविदो विदुः   ॥01-113-027॥</td></tr>
<tr><td>विशेषतः पुत्रगृद्धी हीनः प्रजननात्स्वयम्। <br>यथाहमनवद्याङ्गि पुत्रदर्शनलालसः   ॥01-113-028॥</td></tr>
<tr><td>तथा रक्ताङ्गुलितलः पद्मपत्रनिभः शुभे। <br>प्रसादार्थं मया तेऽयं शिरस्यभ्युद्यतोऽञ्जलिः   ॥01-113-029॥</td></tr>
<tr><td>मन्नियोगात्सुकेशान्ते द्विजातेस्तपसाधिकात्। <br>पुत्रान्गुणसमायुक्तानुत्पादयितुमर्हसि। <br>त्वत्कृतेऽहं पृथुश्रोणि गच्छेयं पुत्रिणां गतिम्   ॥01-113-030॥</td></tr>
<tr><td>एवमुक्ता ततः कुन्ती पाण्डुं परपुरंजयम्। <br>प्रत्युवाच वरारोहा भर्तुः प्रियहिते रता   ॥01-113-031॥</td></tr>
<tr><td>पितृवेश्मन्यहं बाला नियुक्तातिथिपूजने। <br>उग्रं पर्यचरं तत्र ब्राह्मणं संशितव्रतम्   ॥01-113-032॥</td></tr>
<tr><td>निगूढनिश्चयं धर्मे यं तं दुर्वाससं विदुः। <br>तमहं संशितात्मानं सर्वयत्नैरतोषयम्   ॥01-113-033॥</td></tr>
<tr><td>स मेऽभिचारसंयुक्तमाचष्ट भगवान्वरम्। <br>मन्त्रग्रामं च मे प्रादादब्रवीच्चैव मामिदम्   ॥01-113-034॥</td></tr>
<tr><td>यं यं देवं त्वमेतेन मन्त्रेणावाहयिष्यसि। <br>अकामो वा सकामो वा स ते वशमुपैष्यति   ॥01-113-035॥</td></tr>
<tr><td>इत्युक्ताहं तदा तेन पितृवेश्मनि भारत। <br>ब्राह्मणेन वचस्तथ्यं तस्य कालोऽयमागतः   ॥01-113-036॥</td></tr>
<tr><td>अनुज्ञाता त्वया देवमाह्वयेयमहं नृप। <br>तेन मन्त्रेण राजर्षे यथा स्यान्नौ प्रजा विभो   ॥01-113-037॥</td></tr>
<tr><td>आवाहयामि कं देवं ब्रूहि तत्त्वविदां वर। <br>त्वत्तोऽनुज्ञाप्रतीक्षां मां विद्ध्यस्मिन्कर्मणि स्थिताम्   ॥01-113-038॥</td></tr>
<tr><td> पाण्डुरुवाच। <br>अद्यैव त्वं वरारोहे प्रयतस्व यथाविधि। <br>धर्ममावाहय शुभे स हि देवेषु पुण्यभाक्   ॥01-113-039॥</td></tr>
<tr><td>अधर्मेण न नो धर्मः संयुज्येत कथंचन। <br>लोकश्चायं वरारोहे धर्मोऽयमिति मंस्यते   ॥01-113-040॥</td></tr>
<tr><td>धार्मिकश्च कुरूणां स भविष्यति न संशयः। <br>दत्तस्यापि च धर्मेण नाधर्मे रंस्यते मनः   ॥01-113-041॥</td></tr>
<tr><td>तस्माद्धर्मं पुरस्कृत्य नियता त्वं शुचिस्मिते। <br>उपचाराभिचाराभ्यां धर्ममाराधयस्व वै   ॥01-113-042॥</td></tr>
<tr><td> वैशंपायन उवाच। <br>सा तथोक्ता तथेत्युक्त्वा तेन भर्त्रा वराङ्गना। <br>अभिवाद्याभ्यनुज्ञाता प्रदक्षिणमवर्तत   ॥01-113-043॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततः काव्यो भृगुश्रेष्ठः समन्युरुपगम्य ह। <br>वृषपर्वाणमासीनमित्युवाचाविचारयन्   ॥01-075-001॥</td></tr>
<tr><td>नाधर्मश्चरितो राजन्सद्यः फलति गौरिव। <br>पुत्रेषु वा नप्तृषु वा न चेदात्मनि पश्यति। <br>फलत्येव ध्रुवं पापं गुरुभुक्तमिवोदरे   ॥01-075-002॥</td></tr>
<tr><td>यदघातयथा विप्रं कचमाङ्गिरसं तदा। <br>अपापशीलं धर्मज्ञं शुश्रूषुं मद्गृहे रतम्   ॥01-075-003॥</td></tr>
<tr><td>वधादनर्हतस्तस्य वधाच्च दुहितुर्मम। <br>वृषपर्वन्निबोधेदं त्यक्ष्यामि त्वां सबान्धवम्। <br>स्थातुं त्वद्विषये राजन्न शक्ष्यामि त्वया सह   ॥01-075-004॥</td></tr>
<tr><td>अहो मामभिजानासि दैत्य मिथ्याप्रलापिनम्। <br>यथेममात्मनो दोषं न नियच्छस्युपेक्षसे   ॥01-075-005॥</td></tr>
<tr><td> वृषपर्वोवाच। <br>नाधर्मं न मृषावादं त्वयि जानामि भार्गव। <br>त्वयि धर्मश्च सत्यं च तत्प्रसीदतु नो भवान्   ॥01-075-006॥</td></tr>
<tr><td>यद्यस्मानपहाय त्वमितो गच्छसि भार्गव। <br>समुद्रं संप्रवेक्ष्यामो नान्यदस्ति परायणम्   ॥01-075-007॥</td></tr>
<tr><td> शुक्र उवाच। <br>समुद्रं प्रविशध्वं वा दिशो वा द्रवतासुराः। <br>दुहितुर्नाप्रियं सोढुं शक्तोऽहं दयिता हि मे   ॥01-075-008॥</td></tr>
<tr><td>प्रसाद्यतां देवयानी जीवितं ह्यत्र मे स्थितम्। <br>योगक्षेमकरस्तेऽहमिन्द्रस्येव बृहस्पतिः   ॥01-075-009॥</td></tr>
<tr><td> वृषपर्वोवाच। <br>यत्किंचिदसुरेन्द्राणां विद्यते वसु भार्गव। <br>भुवि हस्तिगवाश्वं वा तस्य त्वं मम चेश्वरः   ॥01-075-010॥</td></tr>
<tr><td> शुक्र उवाच। <br>यत्किंचिदस्ति द्रविणं दैत्येन्द्राणां महासुर। <br>तस्येश्वरोऽस्मि यदि ते देवयानी प्रसाद्यताम्   ॥01-075-011॥</td></tr>
<tr><td> देवयान्युवाच। <br>यदि त्वमीश्वरस्तात राज्ञो वित्तस्य भार्गव। <br>नाभिजानामि तत्तेऽहं राजा तु वदतु स्वयम्   ॥01-075-012॥</td></tr>
<tr><td> वृषपर्वोवाच। <br>यं काममभिकामासि देवयानि शुचिस्मिते। <br>तत्तेऽहं संप्रदास्यामि यदि चेदपि दुर्लभम्   ॥01-075-013॥</td></tr>
<tr><td> देवयान्युवाच। <br>दासीं कन्यासहस्रेण शर्मिष्ठामभिकामये। <br>अनु मां तत्र गच्छेत्सा यत्र दास्यति मे पिता   ॥01-075-014॥</td></tr>
<tr><td> वृषपर्वोवाच। <br>उत्तिष्ठ हे संग्रहीत्रि शर्मिष्ठां शीघ्रमानय। <br>यं च कामयते कामं देवयानी करोतु तम्   ॥01-075-015॥</td></tr>
<tr><td> वैशंपायन उवाच। <br>ततो धात्री तत्र गत्वा शर्मिष्ठां वाक्यमब्रवीत्। <br>उत्तिष्ठ भद्रे शर्मिष्ठे ज्ञातीनां सुखमावह   ॥01-075-016॥</td></tr>
<tr><td>त्यजति ब्राह्मणः शिष्यान्देवयान्या प्रचोदितः। <br>सा यं कामयते कामं स कार्योऽद्य त्वयानघे   ॥01-075-017॥</td></tr>
<tr><td> शर्मिष्ठोवाच। <br>सा यं कामयते कामं करवाण्यहमद्य तम्। <br>मा त्वेवापगमच्छुक्रो देवयानी च मत्कृते   ॥01-075-018॥</td></tr>
<tr><td> वैशंपायन उवाच। <br>ततः कन्यासहस्रेण वृता शिबिकया तदा। <br>पितुर्नियोगात्त्वरिता निश्चक्राम पुरोत्तमात्   ॥01-075-019॥</td></tr>
<tr><td> शर्मिष्ठोवाच। <br>अहं कन्यासहस्रेण दासी ते परिचारिका। <br>अनु त्वां तत्र यास्यामि यत्र दास्यति ते पिता   ॥01-075-020॥</td></tr>
<tr><td> देवयान्युवाच। <br>स्तुवतो दुहिता तेऽहं बन्दिनः प्रतिगृह्णतः। <br>स्तूयमानस्य दुहिता कथं दासी भविष्यसि   ॥01-075-021॥</td></tr>
<tr><td> शर्मिष्ठोवाच। <br>येन केनचिदार्तानां ज्ञातीनां सुखमावहेत्। <br>अतस्त्वामनुयास्यामि यत्र दास्यति ते पिता   ॥01-075-022॥</td></tr>
<tr><td> वैशंपायन उवाच। <br>प्रतिश्रुते दासभावे दुहित्रा वृषपर्वणः। <br>देवयानी नृपश्रेष्ठ पितरं वाक्यमब्रवीत्   ॥01-075-023॥</td></tr>
<tr><td>प्रविशामि पुरं तात तुष्टास्मि द्विजसत्तम। <br>अमोघं तव विज्ञानमस्ति विद्याबलं च ते   ॥01-075-024॥</td></tr>
<tr><td>एवमुक्तो दुहित्रा स द्विजश्रेष्ठो महायशाः। <br>प्रविवेश पुरं हृष्टः पूजितः सर्वदानवैः   ॥01-075-025॥</td></tr>
</table>
<table border = "1"><tr><td>Verse</td></tr>
<tr><td> ययातिरुवाच। <br>अहं ययातिर्नहुषस्य पुत्रः; पूरोः पिता सर्वभूतावमानात्। <br>प्रभ्रंशितः सुरसिद्धर्षिलोका;त्परिच्युतः प्रपताम्यल्पपुण्यः   ॥01-084-001॥</td></tr>
<tr><td>अहं हि पूर्वो वयसा भवद्भ्य;स्तेनाभिवादं भवतां न प्रयुञ्जे। <br>यो विद्यया तपसा जन्मना वा; वृद्धः स पूज्यो भवति द्विजानाम्   ॥01-084-002॥</td></tr>
<tr><td> अष्टक उवाच। <br>अवादीश्चेद्वयसा यः स वृद्ध; इति राजन्नाभ्यवदः कथंचित्। <br>यो वै विद्वान्वयसा सन्स्म वृद्धः; स एव पूज्यो भवति द्विजानाम्   ॥01-084-003॥</td></tr>
<tr><td> ययातिरुवाच। <br>प्रतिकूलं कर्मणां पापमाहु;स्तद्वर्ततेऽप्रवणे पापलोक्यम्। <br>सन्तोऽसतां नानुवर्तन्ति चैत;द्यथा आत्मैषामनुकूलवादी   ॥01-084-004॥</td></tr>
<tr><td>अभूद्धनं मे विपुलं महद्वै; विचेष्टमानो नाधिगन्ता तदस्मि। <br>एवं प्रधार्यात्महिते निविष्टो; यो वर्तते स विजानाति जीवन्   ॥01-084-005॥</td></tr>
<tr><td>नानाभावा बहवो जीवलोके; दैवाधीना नष्टचेष्टाधिकाराः। <br>तत्तत्प्राप्य न विहन्येत धीरो; दिष्टं बलीय इति मत्वात्मबुद्ध्या   ॥01-084-006॥</td></tr>
<tr><td>सुखं हि जन्तुर्यदि वापि दुःखं; दैवाधीनं विन्दति नात्मशक्त्या। <br>तस्माद्दिष्टं बलवन्मन्यमानो; न संज्वरेन्नापि हृष्येत्कदाचित्   ॥01-084-007॥</td></tr>
<tr><td>दुःखे न तप्येन्न सुखेन हृष्ये;त्समेन वर्तेत सदैव धीरः। <br>दिष्टं बलीय इति मन्यमानो; न संज्वरेन्नापि हृष्येत्कदाचित्   ॥01-084-008॥</td></tr>
<tr><td>भये न मुह्याम्यष्टकाहं कदाचि;त्संतापो मे मानसो नास्ति कश्चित्। <br>धाता यथा मां विदधाति लोके; ध्रुवं तथाहं भवितेति मत्वा   ॥01-084-009॥</td></tr>
<tr><td>संस्वेदजा अण्डजा उद्भिदाश्च; सरीसृपाः कृमयोऽथाप्सु मत्स्याः। <br>तथाश्मानस्तृणकाष्ठं च सर्वं; दिष्टक्षये स्वां प्रकृतिं भजन्ते   ॥01-084-010॥</td></tr>
<tr><td>अनित्यतां सुखदुःखस्य बुद्ध्वा; कस्मात्संतापमष्टकाहं भजेयम्। <br>किं कुर्यां वै किं च कृत्वा न तप्ये; तस्मात्संतापं वर्जयाम्यप्रमत्तः   ॥01-084-011॥</td></tr>
<tr><td> अष्टक उवाच। <br>ये ये लोकाः पार्थिवेन्द्र प्रधाना;स्त्वया भुक्ता यं च कालं यथा च। <br>तन्मे राजन्ब्रूहि सर्वं यथाव;त्क्षेत्रज्ञवद्भाषसे त्वं हि धर्मान्   ॥01-084-012॥</td></tr>
<tr><td> ययातिरुवाच। <br>राजाहमासमिह सार्वभौम;स्ततो लोकान्महतो अजयं वै। <br>तत्रावसं वर्षसहस्रमात्रं; ततो लोकं परमस्म्यभ्युपेतः   ॥01-084-013॥</td></tr>
<tr><td>ततः पुरीं पुरुहूतस्य रम्यां; सहस्रद्वारां शतयोजनायताम्। <br>अध्यावसं वर्षसहस्रमात्रं; ततो लोकं परमस्म्यभ्युपेतः   ॥01-084-014॥</td></tr>
<tr><td>ततो दिव्यमजरं प्राप्य लोकं; प्रजापतेर्लोकपतेर्दुरापम्। <br>तत्रावसं वर्षसहस्रमात्रं; ततो लोकं परमस्म्यभ्युपेतः   ॥01-084-015॥</td></tr>
<tr><td>देवस्य देवस्य निवेशने च; विजित्य लोकानवसं यथेष्टम्। <br>संपूज्यमानस्त्रिदशैः समस्तै;स्तुल्यप्रभावद्युतिरीश्वराणाम्   ॥01-084-016॥</td></tr>
<tr><td>तथावसं नन्दने कामरूपी; संवत्सराणामयुतं शतानाम्। <br>सहाप्सरोभिर्विहरन्पुण्यगन्धा;न्पश्यन्नगान्पुष्पितांश्चारुरूपान्   ॥01-084-017॥</td></tr>
<tr><td>तत्रस्थं मां देवसुखेषु सक्तं; कालेऽतीते महति ततोऽतिमात्रम्। <br>दूतो देवानामब्रवीदुग्ररूपो; ध्वंसेत्युच्चैस्त्रिः प्लुतेन स्वरेण   ॥01-084-018॥</td></tr>
<tr><td>एतावन्मे विदितं राजसिंह; ततो भ्रष्टोऽहं नन्दनात्क्षीणपुण्यः। <br>वाचोऽश्रौषं चान्तरिक्षे सुराणा;मनुक्रोशाच्छोचतां मानवेन्द्र   ॥01-084-019॥</td></tr>
<tr><td>अहो कष्टं क्षीणपुण्यो ययातिः; पतत्यसौ पुण्यकृत्पुण्यकीर्तिः। <br>तानब्रुवं पतमानस्ततोऽहं; सतां मध्ये निपतेयं कथं नु   ॥01-084-020॥</td></tr>
<tr><td>तैराख्याता भवतां यज्ञभूमिः; समीक्ष्य चैनां त्वरितमुपागतोऽस्मि। <br>हविर्गन्धं देशिकं यज्ञभूमे;र्धूमापाङ्गं प्रतिगृह्य प्रतीतः   ॥01-084-021॥</td></tr>
</table>
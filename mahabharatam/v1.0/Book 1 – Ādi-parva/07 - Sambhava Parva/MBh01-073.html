<table border = "1"><tr><td>Verse</td></tr>
<tr><td> वैशंपायन उवाच। <br>कृतविद्ये कचे प्राप्ते हृष्टरूपा दिवौकसः। <br>कचादधीत्य तां विद्यां कृतार्था भरतर्षभ   ॥01-073-001॥</td></tr>
<tr><td>सर्व एव समागम्य शतक्रतुमथाब्रुवन्। <br>कालस्ते विक्रमस्याद्य जहि शत्रून्पुरंदर   ॥01-073-002॥</td></tr>
<tr><td>एवमुक्तस्तु सहितैस्त्रिदशैर्मघवांस्तदा। <br>तथेत्युक्त्वोपचक्राम सोऽपश्यत वने स्त्रियः   ॥01-073-003॥</td></tr>
<tr><td>क्रीडन्तीनां तु कन्यानां वने चैत्ररथोपमे। <br>वायुभूतः स वस्त्राणि सर्वाण्येव व्यमिश्रयत्   ॥01-073-004॥</td></tr>
<tr><td>ततो जलात्समुत्तीर्य कन्यास्ताः सहितास्तदा। <br>वस्त्राणि जगृहुस्तानि यथासन्नान्यनेकशः   ॥01-073-005॥</td></tr>
<tr><td>तत्र वासो देवयान्याः शर्मिष्ठा जगृहे तदा। <br>व्यतिमिश्रमजानन्ती दुहिता वृषपर्वणः   ॥01-073-006॥</td></tr>
<tr><td>ततस्तयोर्मिथस्तत्र विरोधः समजायत। <br>देवयान्याश्च राजेन्द्र शर्मिष्ठायाश्च तत्कृते   ॥01-073-007॥</td></tr>
<tr><td> देवयान्युवाच। <br>कस्माद्गृह्णासि मे वस्त्रं शिष्या भूत्वा ममासुरि। <br>समुदाचारहीनाया न ते श्रेयो भविष्यति   ॥01-073-008॥</td></tr>
<tr><td> शर्मिष्ठोवाच। <br>आसीनं च शयानं च पिता ते पितरं मम। <br>स्तौति वन्दति चाभीक्ष्णं नीचैः स्थित्वा विनीतवत्   ॥01-073-009॥</td></tr>
<tr><td>याचतस्त्वं हि दुहिता स्तुवतः प्रतिगृह्णतः। <br>सुताहं स्तूयमानस्य ददतोऽप्रतिगृह्णतः   ॥01-073-010॥</td></tr>
<tr><td>अनायुधा सायुधाया रिक्ता क्षुभ्यसि भिक्षुकि। <br>लप्स्यसे प्रतियोद्धारं न हि त्वां गणयाम्यहम्   ॥01-073-011॥</td></tr>
<tr><td> वैशंपायन उवाच। <br>समुच्छ्रयं देवयानीं गतां सक्तां च वाससि। <br>शर्मिष्ठा प्राक्षिपत्कूपे ततः स्वपुरमाव्रजत्   ॥01-073-012॥</td></tr>
<tr><td>हतेयमिति विज्ञाय शर्मिष्ठा पापनिश्चया। <br>अनवेक्ष्य ययौ वेश्म क्रोधवेगपरायणा   ॥01-073-013॥</td></tr>
<tr><td>अथ तं देशमभ्यागाद्ययातिर्नहुषात्मजः। <br>श्रान्तयुग्यः श्रान्तहयो मृगलिप्सुः पिपासितः   ॥01-073-014॥</td></tr>
<tr><td>स नाहुषः प्रेक्षमाण उदपानं गतोदकम्। <br>ददर्श कन्यां तां तत्र दीप्तामग्निशिखामिव   ॥01-073-015॥</td></tr>
<tr><td>तामपृच्छत्स दृष्ट्वैव कन्याममरवर्णिनीम्। <br>सान्त्वयित्वा नृपश्रेष्ठः साम्ना परमवल्गुना   ॥01-073-016॥</td></tr>
<tr><td>का त्वं ताम्रनखी श्यामा सुमृष्टमणिकुण्डला। <br>दीर्घं ध्यायसि चात्यर्थं कस्माच्छ्वसिषि चातुरा   ॥01-073-017॥</td></tr>
<tr><td>कथं च पतितास्यस्मिन्कूपे वीरुत्तृणावृते। <br>दुहिता चैव कस्य त्वं वद सर्वं सुमध्यमे   ॥01-073-018॥</td></tr>
<tr><td> देवयान्युवाच। <br>योऽसौ देवैर्हतान्दैत्यानुत्थापयति विद्यया। <br>तस्य शुक्रस्य कन्याहं स मां नूनं न बुध्यते   ॥01-073-019॥</td></tr>
<tr><td>एष मे दक्षिणो राजन्पाणिस्ताम्रनखाङ्गुलिः। <br>समुद्धर गृहीत्वा मां कुलीनस्त्वं हि मे मतः   ॥01-073-020॥</td></tr>
<tr><td>जानामि हि त्वां संशान्तं वीर्यवन्तं यशस्विनम्। <br>तस्मान्मां पतितामस्मात्कूपादुद्धर्तुमर्हसि   ॥01-073-021॥</td></tr>
<tr><td> वैशंपायन उवाच। <br>तामथ ब्राह्मणीं स्त्रीं च विज्ञाय नहुषात्मजः। <br>गृहीत्वा दक्षिणे पाणावुज्जहार ततोऽवटात्   ॥01-073-022॥</td></tr>
<tr><td>उद्धृत्य चैनां तरसा तस्मात्कूपान्नराधिपः। <br>आमन्त्रयित्वा सुश्रोणीं ययातिः स्वपुरं ययौ   ॥01-073-023॥</td></tr>
<tr><td> देवयान्युवाच। <br>त्वरितं घूर्णिके गच्छ सर्वमाचक्ष्व मे पितुः। <br>नेदानीं हि प्रवक्ष्यामि नगरं वृषपर्वणः   ॥01-073-024॥</td></tr>
<tr><td> वैशंपायन उवाच। <br>सा तु वै त्वरितं गत्वा घूर्णिकासुरमन्दिरम्। <br>दृष्ट्वा काव्यमुवाचेदं संभ्रमाविष्टचेतना   ॥01-073-025॥</td></tr>
<tr><td>आचक्षे ते महाप्राज्ञ देवयानी वने हता। <br>शर्मिष्ठया महाभाग दुहित्रा वृषपर्वणः   ॥01-073-026॥</td></tr>
<tr><td>श्रुत्वा दुहितरं काव्यस्तत्र शर्मिष्ठया हताम्। <br>त्वरया निर्ययौ दुःखान्मार्गमाणः सुतां वने   ॥01-073-027॥</td></tr>
<tr><td>दृष्ट्वा दुहितरं काव्यो देवयानीं ततो वने। <br>बाहुभ्यां संपरिष्वज्य दुःखितो वाक्यमब्रवीत्   ॥01-073-028॥</td></tr>
<tr><td>आत्मदोषैर्नियच्छन्ति सर्वे दुःखसुखे जनाः। <br>मन्ये दुश्चरितं तेऽस्ति यस्येयं निष्कृतिः कृता   ॥01-073-029॥</td></tr>
<tr><td> देवयान्युवाच। <br>निष्कृतिर्मेऽस्तु वा मास्तु शृणुष्वावहितो मम। <br>शर्मिष्ठया यदुक्तास्मि दुहित्रा वृषपर्वणः। <br>सत्यं किलैतत्सा प्राह दैत्यानामसि गायनः   ॥01-073-030॥</td></tr>
<tr><td>एवं हि मे कथयति शर्मिष्ठा वार्षपर्वणी। <br>वचनं तीक्ष्णपरुषं क्रोधरक्तेक्षणा भृशम्   ॥01-073-031॥</td></tr>
<tr><td>स्तुवतो दुहिता हि त्वं याचतः प्रतिगृह्णतः। <br>सुताहं स्तूयमानस्य ददतोऽप्रतिगृह्णतः   ॥01-073-032॥</td></tr>
<tr><td>इति मामाह शर्मिष्ठा दुहिता वृषपर्वणः। <br>क्रोधसंरक्तनयना दर्पपूर्णा पुनः पुनः   ॥01-073-033॥</td></tr>
<tr><td>यद्यहं स्तुवतस्तात दुहिता प्रतिगृह्णतः। <br>प्रसादयिष्ये शर्मिष्ठामित्युक्ता हि सखी मया   ॥01-073-034॥</td></tr>
<tr><td> शुक्र उवाच। <br>स्तुवतो दुहिता न त्वं भद्रे न प्रतिगृह्णतः। <br>अस्तोतुः स्तूयमानस्य दुहिता देवयान्यसि   ॥01-073-035॥</td></tr>
<tr><td>वृषपर्वैव तद्वेद शक्रो राजा च नाहुषः। <br>अचिन्त्यं ब्रह्म निर्द्वन्द्वमैश्वरं हि बलं मम   ॥01-073-036॥</td></tr>
</table>
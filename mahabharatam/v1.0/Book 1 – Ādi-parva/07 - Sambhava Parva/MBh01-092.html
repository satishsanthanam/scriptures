<table border = "1"><tr><td>Verse</td></tr>
<tr><td> वैशंपायन उवाच। <br>ततः प्रतीपो राजा स सर्वभूतहिते रतः। <br>निषसाद समा बह्वीर्गङ्गातीरगतो जपन्   ॥01-092-001॥</td></tr>
<tr><td>तस्य रूपगुणोपेता गङ्गा श्रीरिव रूपिणी। <br>उत्तीर्य सलिलात्तस्माल्लोभनीयतमाकृतिः   ॥01-092-002॥</td></tr>
<tr><td>अधीयानस्य राजर्षेर्दिव्यरूपा मनस्विनी। <br>दक्षिणं शालसंकाशमूरुं भेजे शुभानना   ॥01-092-003॥</td></tr>
<tr><td>प्रतीपस्तु महीपालस्तामुवाच मनस्विनीम्। <br>करवाणि किं ते कल्याणि प्रियं यत्तेऽभिकाङ्क्षितम्   ॥01-092-004॥</td></tr>
<tr><td> स्त्र्युवाच। <br>त्वामहं कामये राजन्कुरुश्रेष्ठ भजस्व माम्। <br>त्यागः कामवतीनां हि स्त्रीणां सद्भिर्विगर्हितः   ॥01-092-005॥</td></tr>
<tr><td> प्रतीप उवाच। <br>नाहं परस्त्रियं कामाद्गच्छेयं वरवर्णिनि। <br>न चासवर्णां कल्याणि धर्म्यं तद्विद्धि मे व्रतम्   ॥01-092-006॥</td></tr>
<tr><td> स्त्र्युवाच। <br>नाश्रेयस्यस्मि नागम्या न वक्तव्या च कर्हिचित्। <br>भज मां भजमानां त्वं राजन्कन्यां वरस्त्रियम्   ॥01-092-007॥</td></tr>
<tr><td> प्रतीप उवाच। <br>मयातिवृत्तमेतत्ते यन्मां चोदयसि प्रियम्। <br>अन्यथा प्रतिपन्नं मां नाशयेद्धर्मविप्लवः   ॥01-092-008॥</td></tr>
<tr><td>प्राप्य दक्षिणमूरुं मे त्वमाश्लिष्टा वराङ्गने। <br>अपत्यानां स्नुषाणां च भीरु विद्ध्येतदासनम्   ॥01-092-009॥</td></tr>
<tr><td>सव्यतः कामिनीभागस्त्वया स च विवर्जितः। <br>तस्मादहं नाचरिष्ये त्वयि कामं वराङ्गने   ॥01-092-010॥</td></tr>
<tr><td>स्नुषा मे भव कल्याणि पुत्रार्थे त्वां वृणोम्यहम्। <br>स्नुषापक्षं हि वामोरु त्वमागम्य समाश्रिता   ॥01-092-011॥</td></tr>
<tr><td> स्त्र्युवाच। <br>एवमप्यस्तु धर्मज्ञ संयुज्येयं सुतेन ते। <br>त्वद्भक्त्यैव भजिष्यामि प्रख्यातं भारतं कुलम्   ॥01-092-012॥</td></tr>
<tr><td>पृथिव्यां पार्थिवा ये च तेषां यूयं परायणम्। <br>गुणा न हि मया शक्या वक्तुं वर्षशतैरपि। <br>कुलस्य ये वः प्रस्थितास्तत्साधुत्वमनुत्तमम्   ॥01-092-013॥</td></tr>
<tr><td>स मे नाभिजनज्ञः स्यादाचरेयं च यद्विभो। <br>तत्सर्वमेव पुत्रस्ते न मीमांसेत कर्हिचित्   ॥01-092-014॥</td></tr>
<tr><td>एवं वसन्ती पुत्रे ते वर्धयिष्याम्यहं प्रियम्। <br>पुत्रैः पुण्यैः प्रियैश्चापि स्वर्गं प्राप्स्यति ते सुतः   ॥01-092-015॥</td></tr>
<tr><td> वैशंपायन उवाच। <br>तथेत्युक्त्वा तु सा राजंस्तत्रैवान्तरधीयत। <br>पुत्रजन्म प्रतीक्षंस्तु स राजा तदधारयत्   ॥01-092-016॥</td></tr>
<tr><td>एतस्मिन्नेव काले तु प्रतीपः क्षत्रियर्षभः। <br>तपस्तेपे सुतस्यार्थे सभार्यः कुरुनन्दन   ॥01-092-017॥</td></tr>
<tr><td>तयोः समभवत्पुत्रो वृद्धयोः स महाभिषः। <br>शान्तस्य जज्ञे संतानस्तस्मादासीत्स शंतनुः   ॥01-092-018॥</td></tr>
<tr><td>संस्मरंश्चाक्षयाँल्लोकान्विजितान्स्वेन कर्मणा। <br>पुण्यकर्मकृदेवासीच्छंतनुः कुरुसत्तम   ॥01-092-019॥</td></tr>
<tr><td>प्रतीपः शंतनुं पुत्रं यौवनस्थं ततोऽन्वशात्। <br>पुरा मां स्त्री समभ्यागाच्छंतनो भूतये तव   ॥01-092-020॥</td></tr>
<tr><td>त्वामाव्रजेद्यदि रहः सा पुत्र वरवर्णिनी। <br>कामयानाभिरूपाढ्या दिव्या स्त्री पुत्रकाम्यया। <br>सा त्वया नानुयोक्तव्या कासि कस्यासि वाङ्गने   ॥01-092-021॥</td></tr>
<tr><td>यच्च कुर्यान्न तत्कार्यं प्रष्टव्या सा त्वयानघ। <br>मन्नियोगाद्भजन्तीं तां भजेथा इत्युवाच तम्   ॥01-092-022॥</td></tr>
<tr><td>एवं संदिश्य तनयं प्रतीपः शंतनुं तदा। <br>स्वे च राज्येऽभिषिच्यैनं वनं राजा विवेश ह   ॥01-092-023॥</td></tr>
<tr><td>स राजा शंतनुर्धीमान्ख्यातः पृथ्व्यां धनुर्धरः। <br>बभूव मृगयाशीलः सततं वनगोचरः   ॥01-092-024॥</td></tr>
<tr><td>स मृगान्महिषांश्चैव विनिघ्नन्राजसत्तमः। <br>गङ्गामनुचचारैकः सिद्धचारणसेविताम्   ॥01-092-025॥</td></tr>
<tr><td>स कदाचिन्महाराज ददर्श परमस्त्रियम्। <br>जाज्वल्यमानां वपुषा साक्षात्पद्मामिव श्रियम्   ॥01-092-026॥</td></tr>
<tr><td>सर्वानवद्यां सुदतीं दिव्याभरणभूषिताम्। <br>सूक्ष्माम्बरधरामेकां पद्मोदरसमप्रभाम्   ॥01-092-027॥</td></tr>
<tr><td>तां दृष्ट्वा हृष्टरोमाभूद्विस्मितो रूपसंपदा। <br>पिबन्निव च नेत्राभ्यां नातृप्यत नराधिपः   ॥01-092-028॥</td></tr>
<tr><td>सा च दृष्ट्वैव राजानं विचरन्तं महाद्युतिम्। <br>स्नेहादागतसौहार्दा नातृप्यत विलासिनी   ॥01-092-029॥</td></tr>
<tr><td>तामुवाच ततो राजा सान्त्वयञ्श्लक्ष्णया गिरा। <br>देवी वा दानवी वा त्वं गन्धर्वी यदि वाप्सराः   ॥01-092-030॥</td></tr>
<tr><td>यक्षी वा पन्नगी वापि मानुषी वा सुमध्यमे। <br>या वा त्वं सुरगर्भाभे भार्या मे भव शोभने   ॥01-092-031॥</td></tr>
<tr><td>एतच्छ्रुत्वा वचो राज्ञः सस्मितं मृदु वल्गु च। <br>वसूनां समयं स्मृत्वा अभ्यगच्छदनिन्दिता   ॥01-092-032॥</td></tr>
<tr><td>उवाच चैव राज्ञः सा ह्लादयन्ती मनो गिरा। <br>भविष्यामि महीपाल महिषी ते वशानुगा   ॥01-092-033॥</td></tr>
<tr><td>यत्तु कुर्यामहं राजञ्शुभं वा यदि वाशुभम्। <br>न तद्वारयितव्यास्मि न वक्तव्या तथाप्रियम्   ॥01-092-034॥</td></tr>
<tr><td>एवं हि वर्तमानेऽहं त्वयि वत्स्यामि पार्थिव। <br>वारिता विप्रियं चोक्ता त्यजेयं त्वामसंशयम्   ॥01-092-035॥</td></tr>
<tr><td>तथेति राज्ञा सा तूक्ता तदा भरतसत्तम। <br>प्रहर्षमतुलं लेभे प्राप्य तं पार्थिवोत्तमम्   ॥01-092-036॥</td></tr>
<tr><td>आसाद्य शंतनुस्तां च बुभुजे कामतो वशी। <br>न प्रष्टव्येति मन्वानो न स तां किंचिदूचिवान्   ॥01-092-037॥</td></tr>
<tr><td>स तस्याः शीलवृत्तेन रूपौदार्यगुणेन च। <br>उपचारेण च रहस्तुतोष जगतीपतिः   ॥01-092-038॥</td></tr>
<tr><td>दिव्यरूपा हि सा देवी गङ्गा त्रिपथगा नदी। <br>मानुषं विग्रहं श्रीमत्कृत्वा सा वरवर्णिनी   ॥01-092-039॥</td></tr>
<tr><td>भाग्योपनतकामस्य भार्येवोपस्थिताभवत्। <br>शंतनो राजसिंहस्य देवराजसमद्युतेः   ॥01-092-040॥</td></tr>
<tr><td>संभोगस्नेहचातुर्यैर्हावलास्यैर्मनोहरैः। <br>राजानं रमयामास यथा रेमे तथैव सः   ॥01-092-041॥</td></tr>
<tr><td>स राजा रतिसक्तत्वादुत्तमस्त्रीगुणैर्हृतः। <br>संवत्सरानृतून्मासान्न बुबोध बहून्गतान्   ॥01-092-042॥</td></tr>
<tr><td>रममाणस्तया सार्धं यथाकामं जनेश्वरः। <br>अष्टावजनयत्पुत्रांस्तस्याममरवर्णिनः   ॥01-092-043॥</td></tr>
<tr><td>जातं जातं च सा पुत्रं क्षिपत्यम्भसि भारत। <br>प्रीणामि त्वाहमित्युक्त्वा गङ्गास्रोतस्यमज्जयत्   ॥01-092-044॥</td></tr>
<tr><td>तस्य तन्न प्रियं राज्ञः शंतनोरभवत्तदा। <br>न च तां किंचनोवाच त्यागाद्भीतो महीपतिः   ॥01-092-045॥</td></tr>
<tr><td>अथ तामष्टमे पुत्रे जाते प्रहसितामिव। <br>उवाच राजा दुःखार्तः परीप्सन्पुत्रमात्मनः   ॥01-092-046॥</td></tr>
<tr><td>मा वधीः कासि कस्यासि किं हिंससि सुतानिति। <br>पुत्रघ्नि सुमहत्पापं मा प्रापस्तिष्ठ गर्हिते   ॥01-092-047॥</td></tr>
<tr><td> स्त्र्युवाच। <br>पुत्रकाम न ते हन्मि पुत्रं पुत्रवतां वर। <br>जीर्णस्तु मम वासोऽयं यथा स समयः कृतः   ॥01-092-048॥</td></tr>
<tr><td>अहं गङ्गा जह्नुसुता महर्षिगणसेविता। <br>देवकार्यार्थसिद्ध्यर्थमुषिटाहं त्वया सह   ॥01-092-049॥</td></tr>
<tr><td>अष्टेमे वसवो देवा महाभागा महौजसः। <br>वसिष्ठशापदोषेण मानुषत्वमुपागताः   ॥01-092-050॥</td></tr>
<tr><td>तेषां जनयिता नान्यस्त्वदृते भुवि विद्यते। <br>मद्विधा मानुषी धात्री न चैवास्तीह काचन   ॥01-092-051॥</td></tr>
<tr><td>तस्मात्तज्जननीहेतोर्मानुषत्वमुपागता। <br>जनयित्वा वसूनष्टौ जिता लोकास्त्वयाक्षयाः   ॥01-092-052॥</td></tr>
<tr><td>देवानां समयस्त्वेष वसूनां संश्रुतो मया। <br>जातं जातं मोक्षयिष्ये जन्मतो मानुषादिति   ॥01-092-053॥</td></tr>
<tr><td>तत्ते शापाद्विनिर्मुक्ता आपवस्य महात्मनः। <br>स्वस्ति तेऽस्तु गमिष्यामि पुत्रं पाहि महाव्रतम्   ॥01-092-054॥</td></tr>
<tr><td>एष पर्यायवासो मे वसूनां संनिधौ कृतः। <br>मत्प्रसूतं विजानीहि गङ्गादत्तमिमं सुतम्   ॥01-092-055॥</td></tr>
</table>
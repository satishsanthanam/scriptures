Verse
 वैशंपायन उवाच। <br>अजिनानि विधुन्वन्तः करकांश्च द्विजर्षभाः। <br>ऊचुस्तं भीर्न कर्तव्या वयं योत्स्यामहे परान्   ॥01-181-001॥
तानेवं वदतो विप्रानर्जुनः प्रहसन्निव। <br>उवाच प्रेक्षका भूत्वा यूयं तिष्ठत पार्श्वतः   ॥01-181-002॥
अहमेनानजिह्माग्रैः शतशो विकिरञ्शरैः। <br>वारयिष्यामि संक्रुद्धान्मन्त्रैराशीविषानिव   ॥01-181-003॥
इति तद्धनुरादाय शुल्कावाप्तं महारथः। <br>भ्रात्रा भीमेन सहितस्तस्थौ गिरिरिवाचलः   ॥01-181-004॥
ततः कर्णमुखान्क्रुद्धान्क्षत्रियांस्तान्रुषोत्थितान्। <br>संपेततुरभीतौ तौ गजौ प्रतिगजानिव   ॥01-181-005॥
ऊचुश्च वाचः परुषास्ते राजानो जिघांसवः। <br>आहवे हि द्विजस्यापि वधो दृष्टो युयुत्सतः   ॥01-181-006॥
ततो वैकर्तनः कर्णो जगामार्जुनमोजसा। <br>युद्धार्थी वाशिताहेतोर्गजः प्रतिगजं यथा   ॥01-181-007॥
भीमसेनं ययौ शल्यो मद्राणामीश्वरो बली। <br>दुर्योधनादयस्त्वन्ये ब्राह्मणैः सह संगताः। <br>मृदुपूर्वमयत्नेन प्रत्ययुध्यंस्तदाहवे   ॥01-181-008॥
ततोऽर्जुनः प्रत्यविध्यदापतन्तं त्रिभिः शरैः। <br>कर्णं वैकर्तनं धीमान्विकृष्य बलवद्धनुः   ॥01-181-009॥
तेषां शराणां वेगेन शितानां तिग्मतेजसाम्। <br>विमुह्यमानो राधेयो यत्नात्तमनुधावति   ॥01-181-010॥
तावुभावप्यनिर्देश्यौ लाघवाज्जयतां वरौ। <br>अयुध्येतां सुसंरब्धावन्योन्यविजयैषिणौ   ॥01-181-011॥
कृते प्रतिकृतं पश्य पश्य बाहुबलं च मे। <br>इति शूरार्थवचनैराभाषेतां परस्परम्   ॥01-181-012॥
ततोऽर्जुनस्य भुजयोर्वीर्यमप्रतिमं भुवि। <br>ज्ञात्वा वैकर्तनः कर्णः संरब्धः समयोधयत्   ॥01-181-013॥
अर्जुनेन प्रयुक्तांस्तान्बाणान्वेगवतस्तदा। <br>प्रतिहत्य ननादोच्चैः सैन्यास्तमभिपूजयन्   ॥01-181-014॥
 कर्ण उवाच। <br>तुष्यामि ते विप्रमुख्य भुजवीर्यस्य संयुगे। <br>अविषादस्य चैवास्य शस्त्रास्त्रविनयस्य च   ॥01-181-015॥
किं त्वं साक्षाद्धनुर्वेदो रामो वा विप्रसत्तम। <br>अथ साक्षाद्धरिहयः साक्षाद्वा विष्णुरच्युतः   ॥01-181-016॥
आत्मप्रच्छादनार्थं वै बाहुवीर्यमुपाश्रितः। <br>विप्ररूपं विधायेदं ततो मां प्रतियुध्यसे   ॥01-181-017॥
न हि मामाहवे क्रुद्धमन्यः साक्षाच्छचीपतेः। <br>पुमान्योधयितुं शक्तः पाण्डवाद्वा किरीटिनः   ॥01-181-018॥
 वैशंपायन उवाच। <br>तमेवंवादिनं तत्र फल्गुनः प्रत्यभाषत। <br>नास्मि कर्ण धनुर्वेदो नास्मि रामः प्रतापवान्। <br>ब्राह्मणोऽस्मि युधां श्रेष्ठः सर्वशस्त्रभृतां वरः   ॥01-181-019॥
ब्राह्मे पौरंदरे चास्त्रे निष्ठितो गुरुशासनात्। <br>स्थितोऽस्म्यद्य रणे जेतुं त्वां वीराविचलो भव   ॥01-181-020॥
एवमुक्तस्तु राधेयो युद्धात्कर्णो न्यवर्तत। <br>ब्राह्मं तेजस्तदाजय्यं मन्यमानो महारथः   ॥01-181-021॥
युद्धं तूपेयतुस्तत्र राजञ्शल्यवृकोदरौ। <br>बलिनौ युगपन्मत्तौ स्पर्धया च बलेन च   ॥01-181-022॥
अन्योन्यमाह्वयन्तौ तौ मत्ताविव महागजौ। <br>मुष्टिभिर्जानुभिश्चैव निघ्नन्तावितरेतरम्। <br>मुहूर्तं तौ तथान्योन्यं समरे पर्यकर्षताम्   ॥01-181-023॥
ततो भीमः समुत्क्षिप्य बाहुभ्यां शल्यमाहवे। <br>न्यवधीद्बलिनां श्रेष्ठो जहसुर्ब्राह्मणास्ततः   ॥01-181-024॥
तत्राश्चर्यं भीमसेनश्चकार पुरुषर्षभः। <br>यच्छल्यं पतितं भूमौ नाहनद्बलिनं बली   ॥01-181-025॥
पातिते भीमसेनेन शल्ये कर्णे च शङ्किते। <br>शङ्किताः सर्वराजानः परिवव्रुर्वृकोदरम्   ॥01-181-026॥
ऊचुश्च सहितास्तत्र साध्विमे ब्राह्मणर्षभाः। <br>विज्ञायन्तां क्वजन्मानः क्वनिवासास्तथैव च   ॥01-181-027॥
को हि राधासुतं कर्णं शक्तो योधयितुं रणे। <br>अन्यत्र रामाद्द्रोणाद्वा कृपाद्वापि शरद्वतः   ॥01-181-028॥
कृष्णाद्वा देवकीपुत्रात्फल्गुनाद्वा परंतपात्। <br>को वा दुर्योधनं शक्तः प्रतियोधयितुं रणे   ॥01-181-029॥
तथैव मद्रराजानं शल्यं बलवतां वरम्। <br>बलदेवादृते वीरात्पाण्डवाद्वा वृकोदरात्   ॥01-181-030॥
क्रियतामवहारोऽस्माद्युद्धाद्ब्राह्मणसंयुतात्। <br>अथैनानुपलभ्येह पुनर्योत्स्यामहे वयम्   ॥01-181-031॥
तत्कर्म भीमस्य समीक्ष्य कृष्णः; कुन्तीसुतौ तौ परिशङ्कमानः। <br>निवारयामास महीपतींस्ता;न्धर्मेण लब्धेत्यनुनीय सर्वान्   ॥01-181-032॥
त एवं संनिवृत्तास्तु युद्धाद्युद्धविशारदाः। <br>यथावासं ययुः सर्वे विस्मिता राजसत्तमाः   ॥01-181-033॥
वृत्तो ब्रह्मोत्तरो रङ्गः पाञ्चाली ब्राह्मणैर्वृता। <br>इति ब्रुवन्तः प्रययुर्ये तत्रासन्समागताः   ॥01-181-034॥
ब्राह्मणैस्तु प्रतिच्छन्नौ रौरवाजिनवासिभिः। <br>कृच्छ्रेण जग्मतुस्तत्र भीमसेनधनंजयौ   ॥01-181-035॥
विमुक्तौ जनसंबाधाच्छत्रुभिः परिविक्षतौ। <br>कृष्णयानुगतौ तत्र नृवीरौ तौ विरेजतुः   ॥01-181-036॥
तेषां माता बहुविधं विनाशं पर्यचिन्तयत्। <br>अनागच्छत्सु पुत्रेषु भैक्षकालेऽतिगच्छति   ॥01-181-037॥
धार्तराष्ट्रैर्हता न स्युर्विज्ञाय कुरुपुंगवाः। <br>मायान्वितैर्वा रक्षोभिः सुघोरैर्दृढवैरिभिः   ॥01-181-038॥
विपरीतं मतं जातं व्यासस्यापि महात्मनः। <br>इत्येवं चिन्तयामास सुतस्नेहान्विता पृथा   ॥01-181-039॥
महत्यथापराह्णे तु घनैः सूर्य इवावृतः। <br>ब्राह्मणैः प्राविशत्तत्र जिष्णुर्ब्रह्मपुरस्कृतः   ॥01-181-040॥

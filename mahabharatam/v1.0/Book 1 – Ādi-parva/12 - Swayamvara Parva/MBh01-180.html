<table border = "1"><tr><td>Verse</td></tr>
<tr><td> वैशंपायन उवाच। <br>तस्मै दित्सति कन्यां तु ब्राह्मणाय महात्मने। <br>कोप आसीन्महीपानामालोक्यान्योन्यमन्तिकात्   ॥01-180-001॥</td></tr>
<tr><td>अस्मानयमतिक्रम्य तृणीकृत्य च संगतान्। <br>दातुमिच्छति विप्राय द्रौपदीं योषितां वराम्   ॥01-180-002॥</td></tr>
<tr><td>निहन्मैनं दुरात्मानं योऽयमस्मान्न मन्यते। <br>न ह्यर्हत्येष सत्कारं नापि वृद्धक्रमं गुणैः   ॥01-180-003॥</td></tr>
<tr><td>हन्मैनं सह पुत्रेण दुराचारं नृपद्विषम्। <br>अयं हि सर्वानाहूय सत्कृत्य च नराधिपान्। <br>गुणवद्भोजयित्वा च ततः पश्चाद्विनिन्दति   ॥01-180-004॥</td></tr>
<tr><td>अस्मिन्राजसमावाये देवानामिव संनये। <br>किमयं सदृशं कंचिन्नृपतिं नैव दृष्टवान्   ॥01-180-005॥</td></tr>
<tr><td>न च विप्रेष्वधीकारो विद्यते वरणं प्रति। <br>स्वयंवरः क्षत्रियाणामितीयं प्रथिता श्रुतिः   ॥01-180-006॥</td></tr>
<tr><td>अथ वा यदि कन्येयं नेह कंचिद्बुभूषति। <br>अग्नावेनां परिक्षिप्य याम राष्ट्राणि पार्थिवाः   ॥01-180-007॥</td></tr>
<tr><td>ब्राह्मणो यदि वा बाल्याल्लोभाद्वा कृतवानिदम्। <br>विप्रियं पार्थिवेन्द्राणां नैष वध्यः कथंचन   ॥01-180-008॥</td></tr>
<tr><td>ब्राह्मणार्थं हि नो राज्यं जीवितं च वसूनि च। <br>पुत्रपौत्रं च यच्चान्यदस्माकं विद्यते धनम्   ॥01-180-009॥</td></tr>
<tr><td>अवमानभयादेतत्स्वधर्मस्य च रक्षणात्। <br>स्वयंवराणां चान्येषां मा भूदेवंविधा गतिः   ॥01-180-010॥</td></tr>
<tr><td>इत्युक्त्वा राजशार्दूला हृष्टाः परिघबाहवः। <br>द्रुपदं संजिघृक्षन्तः सायुधाः समुपाद्रवन्   ॥01-180-011॥</td></tr>
<tr><td>तान्गृहीतशरावापान्क्रुद्धानापततो नृपान्। <br>द्रुपदो वीक्ष्य संत्रासाद्ब्राह्मणाञ्शरणं गतः   ॥01-180-012॥</td></tr>
<tr><td>वेगेनापततस्तांस्तु प्रभिन्नानिव वारणान्। <br>पाण्डुपुत्रौ महावीर्यौ प्रतीयतुररिंदमौ   ॥01-180-013॥</td></tr>
<tr><td>ततः समुत्पेतुरुदायुधास्ते; महीक्षितो बद्धतलाङ्गुलित्राः। <br>जिघांसमानाः कुरुराजपुत्रा;वमर्षयन्तोऽर्जुनभीमसेनौ   ॥01-180-014॥</td></tr>
<tr><td>ततस्तु भीमोऽद्भुतवीर्यकर्मा; महाबलो वज्रसमानवीर्यः। <br>उत्पाट्य दोर्भ्यां द्रुममेकवीरो; निष्पत्रयामास यथा गजेन्द्रः   ॥01-180-015॥</td></tr>
<tr><td>तं वृक्षमादाय रिपुप्रमाथी; दण्डीव दण्डं पितृराज उग्रम्। <br>तस्थौ समीपे पुरुषर्षभस्य; पार्थस्य पार्थः पृथुदीर्घबाहुः   ॥01-180-016॥</td></tr>
<tr><td>तत्प्रेक्ष्य कर्मातिमनुष्यबुद्धे;र्जिष्णोः सहभ्रातुरचिन्त्यकर्मा। <br>दामोदरो भ्रातरमुग्रवीर्यं; हलायुधं वाक्यमिदं बभाषे   ॥01-180-017॥</td></tr>
<tr><td>य एष मत्तर्षभतुल्यगामी; महद्धनुः कर्षति तालमात्रम्। <br>एषोऽर्जुनो नात्र विचार्यमस्ति; यद्यस्मि संकर्षण वासुदेवः   ॥01-180-018॥</td></tr>
<tr><td>य एष वृक्षं तरसावरुज्य; राज्ञां विकारे सहसा निवृत्तः। <br>वृकोदरो नान्य इहैतदद्य; कर्तुं समर्थो भुवि मर्त्यधर्मा   ॥01-180-019॥</td></tr>
<tr><td>योऽसौ पुरस्तात्कमलायताक्ष;स्तनुर्महासिंहगतिर्विनीतः। <br>गौरः प्रलम्बोज्ज्वलचारुघोणो; विनिःसृतः सोऽच्युत धर्मराजः   ॥01-180-020॥</td></tr>
<tr><td>यौ तौ कुमाराविव कार्त्तिकेयौ; द्वावश्विनेयाविति मे प्रतर्कः। <br>मुक्ता हि तस्माज्जतुवेश्मदाहा;न्मया श्रुताः पाण्डुसुताः पृथा च   ॥01-180-021॥</td></tr>
<tr><td>तमब्रवीन्निर्मलतोयदाभो; हलायुधोऽनन्तरजं प्रतीतः। <br>प्रीतोऽस्मि दिष्ट्या हि पितृष्वसा नः; पृथा विमुक्ता सह कौरवाग्र्यैः   ॥01-180-022॥</td></tr>
</table>
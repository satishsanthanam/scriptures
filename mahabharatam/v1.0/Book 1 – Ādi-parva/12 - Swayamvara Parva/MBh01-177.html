<table border = "1"><tr><td>Verse</td></tr>
<tr><td> धृष्टद्युम्न उवाच। <br>दुर्योधनो दुर्विषहो दुर्मुखो दुष्प्रधर्षणः। <br>विविंशतिर्विकर्णश्च सहो दुःशासनः समः   ॥01-177-001॥</td></tr>
<tr><td>युयुत्सुर्वातवेगश्च भीमवेगधरस्तथा। <br>उग्रायुधो बलाकी च कनकायुर्विरोचनः   ॥01-177-002॥</td></tr>
<tr><td>सुकुण्डलश्चित्रसेनः सुवर्चाः कनकध्वजः। <br>नन्दको बाहुशाली च कुण्डजो विकटस्तथा   ॥01-177-003॥</td></tr>
<tr><td>एते चान्ये च बहवो धार्तराष्ट्रा महाबलाः। <br>कर्णेन सहिता वीरास्त्वदर्थं समुपागताः। <br>शतसंख्या महात्मानः प्रथिताः क्षत्रियर्षभाः   ॥01-177-004॥</td></tr>
<tr><td>शकुनिश्च बलश्चैव वृषकोऽथ बृहद्बलः। <br>एते गान्धारराजस्य सुताः सर्वे समागताः   ॥01-177-005॥</td></tr>
<tr><td>अश्वत्थामा च भोजश्च सर्वशस्त्रभृतां वरौ। <br>समवेतौ महात्मानौ त्वदर्थे समलंकृतौ   ॥01-177-006॥</td></tr>
<tr><td>बृहन्तो मणिमांश्चैव दण्डधारश्च वीर्यवान्। <br>सहदेवो जयत्सेनो मेघसंधिश्च मागधः   ॥01-177-007॥</td></tr>
<tr><td>विराटः सह पुत्राभ्यां शङ्खेनैवोत्तरेण च। <br>वार्धक्षेमिः सुवर्चाश्च सेनाबिन्दुश्च पार्थिवः   ॥01-177-008॥</td></tr>
<tr><td>अभिभूः सह पुत्रेण सुदाम्ना च सुवर्चसा। <br>सुमित्रः सुकुमारश्च वृकः सत्यधृतिस्तथा   ॥01-177-009॥</td></tr>
<tr><td>सूर्यध्वजो रोचमानो नीलश्चित्रायुधस्तथा। <br>अंशुमांश्चेकितानश्च श्रेणिमांश्च महाबलः   ॥01-177-010॥</td></tr>
<tr><td>समुद्रसेनपुत्रश्च चन्द्रसेनः प्रतापवान्। <br>जलसंधः पितापुत्रौ सुदण्डो दण्ड एव च   ॥01-177-011॥</td></tr>
<tr><td>पौण्ड्रको वासुदेवश्च भगदत्तश्च वीर्यवान्। <br>कलिङ्गस्ताम्रलिप्तश्च पत्तनाधिपतिस्तथा   ॥01-177-012॥</td></tr>
<tr><td>मद्रराजस्तथा शल्यः सहपुत्रो महारथः। <br>रुक्माङ्गदेन वीरेण तथा रुक्मरथेन च   ॥01-177-013॥</td></tr>
<tr><td>कौरव्यः सोमदत्तश्च पुत्राश्चास्य महारथाः। <br>समवेतास्त्रयः शूरा भूरिर्भूरिश्रवाः शलः   ॥01-177-014॥</td></tr>
<tr><td>सुदक्षिणश्च काम्बोजो दृढधन्वा च कौरवः। <br>बृहद्बलः सुषेणश्च शिबिरौशीनरस्तथा   ॥01-177-015॥</td></tr>
<tr><td>संकर्षणो वासुदेवो रौक्मिणेयश्च वीर्यवान्। <br>साम्बश्च चारुदेष्णश्च सारणोऽथ गदस्तथा   ॥01-177-016॥</td></tr>
<tr><td>अक्रूरः सात्यकिश्चैव उद्धवश्च महाबलः। <br>कृतवर्मा च हार्दिक्यः पृथुर्विपृथुरेव च   ॥01-177-017॥</td></tr>
<tr><td>विडूरथश्च कङ्कश्च समीकः सारमेजयः। <br>वीरो वातपतिश्चैव झिल्ली पिण्डारकस्तथा। <br>उशीनरश्च विक्रान्तो वृष्णयस्ते प्रकीर्तिताः   ॥01-177-018॥</td></tr>
<tr><td>भगीरथो बृहत्क्षत्रः सैन्धवश्च जयद्रथः। <br>बृहद्रथो बाह्लिकश्च श्रुतायुश्च महारथः   ॥01-177-019॥</td></tr>
<tr><td>उलूकः कैतवो राजा चित्राङ्गदशुभाङ्गदौ। <br>वत्सराजश्च धृतिमान्कोसलाधिपतिस्तथा   ॥01-177-020॥</td></tr>
<tr><td>एते चान्ये च बहवो नानाजनपदेश्वराः। <br>त्वदर्थमागता भद्रे क्षत्रियाः प्रथिता भुवि   ॥01-177-021॥</td></tr>
<tr><td>एते वेत्स्यन्ति विक्रान्तास्त्वदर्थं लक्ष्यमुत्तमम्। <br>विध्येत य इमं लक्ष्यं वरयेथाः शुभेऽद्य तम्   ॥01-177-022॥</td></tr>
</table>
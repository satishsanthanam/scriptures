<table border = "1"><tr><td>Verse</td></tr>
<tr><td> वैशंपायन उवाच। <br>धृष्टद्युम्नस्तु पाञ्चाल्यः पृष्ठतः कुरुनन्दनौ। <br>अन्वगच्छत्तदा यान्तौ भार्गवस्य निवेशनम्   ॥01-184-001॥</td></tr>
<tr><td>सोऽज्ञायमानः पुरुषानवधाय समन्ततः। <br>स्वयमारान्निविष्टोऽभूद्भार्गवस्य निवेशने   ॥01-184-002॥</td></tr>
<tr><td>सायेऽथ भीमस्तु रिपुप्रमाथी; जिष्णुर्यमौ चापि महानुभावौ। <br>भैक्षं चरित्वा तु युधिष्ठिराय; निवेदयां चक्रुरदीनसत्त्वाः   ॥01-184-003॥</td></tr>
<tr><td>ततस्तु कुन्ती द्रुपदात्मजां ता;मुवाच काले वचनं वदान्या। <br>अतोऽग्रमादाय कुरुष्व भद्रे; बलिं च विप्राय च देहि भिक्षाम्   ॥01-184-004॥</td></tr>
<tr><td>ये चान्नमिच्छन्ति ददस्व तेभ्यः; परिश्रिता ये परितो मनुष्याः। <br>ततश्च शेषं प्रविभज्य शीघ्र;मर्धं चतुर्णां मम चात्मनश्च   ॥01-184-005॥</td></tr>
<tr><td>अर्धं च भीमाय ददाहि भद्रे; य एष मत्तर्षभतुल्यरूपः। <br>श्यामो युवा संहननोपपन्न; एषो हि वीरो बहुभुक्सदैव   ॥01-184-006॥</td></tr>
<tr><td>सा हृष्टरूपैव तु राजपुत्री; तस्या वचः साध्वविशङ्कमाना। <br>यथावदुक्तं प्रचकार साध्वी; ते चापि सर्वेऽभ्यवजह्रुरन्नम्   ॥01-184-007॥</td></tr>
<tr><td>कुशैस्तु भूमौ शयनं चकार; माद्रीसुतः सहदेवस्तरस्वी। <br>यथात्मीयान्यजिनानि सर्वे; संस्तीर्य वीराः सुषुपुर्धरण्याम्   ॥01-184-008॥</td></tr>
<tr><td>अगस्त्यशास्तामभितो दिशं तु; शिरांसि तेषां कुरुसत्तमानाम्। <br>कुन्ती पुरस्तात्तु बभूव तेषां; कृष्णा तिरश्चैव बभूव पत्तः   ॥01-184-009॥</td></tr>
<tr><td>अशेत भूमौ सह पाण्डुपुत्रैः; पादोपधानेव कृता कुशेषु। <br>न तत्र दुःखं च बभूव तस्या; न चावमेने कुरुपुंगवांस्तान्   ॥01-184-010॥</td></tr>
<tr><td>ते तत्र शूराः कथयां बभूवुः; कथा विचित्राः पृतनाधिकाराः। <br>अस्त्राणि दिव्यानि रथांश्च नागा;न्खड्गान्गदाश्चापि परश्वधांश्च   ॥01-184-011॥</td></tr>
<tr><td>तेषां कथास्ताः परिकीर्त्यमानाः; पाञ्चालराजस्य सुतस्तदानीम्। <br>शुश्राव कृष्णां च तथा निषण्णां; ते चापि सर्वे ददृशुर्मनुष्याः   ॥01-184-012॥</td></tr>
<tr><td>धृष्टद्युम्नो राजपुत्रस्तु सर्वं; वृत्तं तेषां कथितं चैव रात्रौ। <br>सर्वं राज्ञे द्रुपदायाखिलेन; निवेदयिष्यंस्त्वरितो जगाम   ॥01-184-013॥</td></tr>
<tr><td>पाञ्चालराजस्तु विषण्णरूप;स्तान्पाण्डवानप्रतिविन्दमानः। <br>धृष्टद्युम्नं पर्यपृच्छन्महात्मा; क्व सा गता केन नीता च कृष्णा   ॥01-184-014॥</td></tr>
<tr><td>कच्चिन्न शूद्रेण न हीनजेन; वैश्येन वा करदेनोपपन्ना। <br>कच्चित्पदं मूर्ध्नि न मे निदिग्धं; कच्चिन्माला पतिता न श्मशाने   ॥01-184-015॥</td></tr>
<tr><td>कच्चित्सवर्णप्रवरो मनुष्य; उद्रिक्तवर्णोऽप्युत वेह कच्चित्। <br>कच्चिन्न वामो मम मूर्ध्नि पादः; कृष्णाभिमर्शेन कृतोऽद्य पुत्र   ॥01-184-016॥</td></tr>
<tr><td>कच्चिच्च यक्ष्ये परमप्रतीतः; संयुज्य पार्थेन नरर्षभेण। <br>ब्रवीहि तत्त्वेन महानुभावः; कोऽसौ विजेता दुहितुर्ममाद्य   ॥01-184-017॥</td></tr>
<tr><td>विचित्रवीर्यस्य तु कच्चिदद्य; कुरुप्रवीरस्य धरन्ति पुत्राः। <br>कच्चित्तु पार्थेन यवीयसाद्य; धनुर्गृहीतं निहतं च लक्ष्यम्   ॥01-184-018॥</td></tr>
</table>
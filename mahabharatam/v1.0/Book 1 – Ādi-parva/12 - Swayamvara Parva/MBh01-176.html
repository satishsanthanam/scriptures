<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्ताः प्रयातास्ते पाण्डवा जनमेजय। <br>राज्ञा दक्षिणपाञ्चालान्द्रुपदेनाभिरक्षितान्   ॥01-176-001॥</td></tr>
<tr><td>ततस्ते तं महात्मानं शुद्धात्मानमकल्मषम्। <br>ददृशुः पाण्डवा राजन्पथि द्वैपायनं तदा   ॥01-176-002॥</td></tr>
<tr><td>तस्मै यथावत्सत्कारं कृत्वा तेन च सान्त्विताः। <br>कथान्ते चाभ्यनुज्ञाताः प्रययुर्द्रुपदक्षयम्   ॥01-176-003॥</td></tr>
<tr><td>पश्यन्तो रमणीयानि वनानि च सरांसि च। <br>तत्र तत्र वसन्तश्च शनैर्जग्मुर्महारथाः   ॥01-176-004॥</td></tr>
<tr><td>स्वाध्यायवन्तः शुचयो मधुराः प्रियवादिनः। <br>आनुपूर्व्येण संप्राप्ताः पाञ्चालान्कुरुनन्दनाः   ॥01-176-005॥</td></tr>
<tr><td>ते तु दृष्ट्वा पुरं तच्च स्कन्धावारं च पाण्डवाः। <br>कुम्भकारस्य शालायां निवेशं चक्रिरे तदा   ॥01-176-006॥</td></tr>
<tr><td>तत्र भैक्षं समाजह्रुर्ब्राह्मीं वृत्तिं समाश्रिताः। <br>तांश्च प्राप्तांस्तदा वीराञ्जज्ञिरे न नराः क्वचित्   ॥01-176-007॥</td></tr>
<tr><td>यज्ञसेनस्य कामस्तु पाण्डवाय किरीटिने। <br>कृष्णां दद्यामिति सदा न चैतद्विवृणोति सः   ॥01-176-008॥</td></tr>
<tr><td>सोऽन्वेषमाणः कौन्तेयान्पाञ्चाल्यो जनमेजय। <br>दृढं धनुरनायम्यं कारयामास भारत   ॥01-176-009॥</td></tr>
<tr><td>यन्त्रं वैहायसं चापि कारयामास कृत्रिमम्। <br>तेन यन्त्रेण सहितं राजा लक्ष्यं च काञ्चनम्   ॥01-176-010॥</td></tr>
<tr><td> द्रुपद उवाच। <br>इदं सज्यं धनुः कृत्वा सज्येनानेन सायकैः। <br>अतीत्य लक्ष्यं यो वेद्धा स लब्धा मत्सुतामिति   ॥01-176-011॥</td></tr>
<tr><td> वैशंपायन उवाच। <br>इति स द्रुपदो राजा सर्वतः समघोषयत्। <br>तच्छ्रुत्वा पार्थिवाः सर्वे समीयुस्तत्र भारत   ॥01-176-012॥</td></tr>
<tr><td>ऋषयश्च महात्मानः स्वयंवरदिदृक्षया। <br>दुर्योधनपुरोगाश्च सकर्णाः कुरवो नृप   ॥01-176-013॥</td></tr>
<tr><td>ब्राह्मणाश्च महाभागा देशेभ्यः समुपागमन्। <br>तेऽभ्यर्चिता राजगणा द्रुपदेन महात्मना   ॥01-176-014॥</td></tr>
<tr><td>ततः पौरजनाः सर्वे सागरोद्धूतनिःस्वनाः। <br>शिशुमारपुरं प्राप्य न्यविशंस्ते च पार्थिवाः   ॥01-176-015॥</td></tr>
<tr><td>प्रागुत्तरेण नगराद्भूमिभागे समे शुभे। <br>समाजवाटः शुशुभे भवनैः सर्वतो वृतः   ॥01-176-016॥</td></tr>
<tr><td>प्राकारपरिखोपेतो द्वारतोरणमण्डितः। <br>वितानेन विचित्रेण सर्वतः समवस्तृतः   ॥01-176-017॥</td></tr>
<tr><td>तूर्यौघशतसंकीर्णः परार्ध्यागुरुधूपितः। <br>चन्दनोदकसिक्तश्च माल्यदामैश्च शोभितः   ॥01-176-018॥</td></tr>
<tr><td>कैलासशिखरप्रख्यैर्नभस्तलविलेखिभिः। <br>सर्वतः संवृतैर्नद्धः प्रासादैः सुकृतोच्छ्रितैः   ॥01-176-019॥</td></tr>
<tr><td>सुवर्णजालसंवीतैर्मणिकुट्टिमभूषितैः। <br>सुखारोहणसोपानैर्महासनपरिच्छदैः   ॥01-176-020॥</td></tr>
<tr><td>अग्राम्यसमवच्छन्नैरगुरूत्तमवासितैः। <br>हंसाच्छवर्णैर्बहुभिरायोजनसुगन्धिभिः   ॥01-176-021॥</td></tr>
<tr><td>असंबाधशतद्वारैः शयनासनशोभितैः। <br>बहुधातुपिनद्धाङ्गैर्हिमवच्छिखरैरिव   ॥01-176-022॥</td></tr>
<tr><td>तत्र नानाप्रकारेषु विमानेषु स्वलंकृताः। <br>स्पर्धमानास्तदान्योन्यं निषेदुः सर्वपार्थिवाः   ॥01-176-023॥</td></tr>
<tr><td>तत्रोपविष्टान्ददृशुर्महासत्त्वपराक्रमान्। <br>राजसिंहान्महाभागान्कृष्णागुरुविभूषितान्   ॥01-176-024॥</td></tr>
<tr><td>महाप्रसादान्ब्रह्मण्यान्स्वराष्ट्रपरिरक्षिणः। <br>प्रियान्सर्वस्य लोकस्य सुकृतैः कर्मभिः शुभैः   ॥01-176-025॥</td></tr>
<tr><td>मञ्चेषु च परार्ध्येषु पौरजानपदा जनाः। <br>कृष्णादर्शनतुष्ट्यर्थं सर्वतः समुपाविशन्   ॥01-176-026॥</td></tr>
<tr><td>ब्राह्मणैस्ते च सहिताः पाण्डवाः समुपाविशन्। <br>ऋद्धिं पाञ्चालराजस्य पश्यन्तस्तामनुत्तमाम्   ॥01-176-027॥</td></tr>
<tr><td>ततः समाजो ववृधे स राजन्दिवसान्बहून्। <br>रत्नप्रदानबहुलः शोभितो नटनर्तकैः   ॥01-176-028॥</td></tr>
<tr><td>वर्तमाने समाजे तु रमणीयेऽह्नि षोडशे। <br>आप्लुताङ्गी सुवसना सर्वाभरणभूषिता   ॥01-176-029॥</td></tr>
<tr><td>वीरकांस्यमुपादाय काञ्चनं समलंकृतम्। <br>अवतीर्णा ततो रङ्गं द्रौपदी भरतर्षभ   ॥01-176-030॥</td></tr>
<tr><td>पुरोहितः सोमकानां मन्त्रविद्ब्राह्मणः शुचिः। <br>परिस्तीर्य जुहावाग्निमाज्येन विधिना तदा   ॥01-176-031॥</td></tr>
<tr><td>स तर्पयित्वा ज्वलनं ब्राह्मणान्स्वस्ति वाच्य च। <br>वारयामास सर्वाणि वादित्राणि समन्ततः   ॥01-176-032॥</td></tr>
<tr><td>निःशब्दे तु कृते तस्मिन्धृष्टद्युम्नो विशां पते। <br>रङ्गमध्यगतस्तत्र मेघगम्भीरया गिरा। <br>वाक्यमुच्चैर्जगादेदं श्लक्ष्णमर्थवदुत्तमम्   ॥01-176-033॥</td></tr>
<tr><td>इदं धनुर्लक्ष्यमिमे च बाणाः; शृण्वन्तु मे पार्थिवाः सर्व एव। <br>यन्त्रच्छिद्रेणाभ्यतिक्रम्य लक्ष्यं; समर्पयध्वं खगमैर्दशार्धैः   ॥01-176-034॥</td></tr>
<tr><td>एतत्कर्ता कर्म सुदुष्करं यः; कुलेन रूपेण बलेन युक्तः। <br>तस्याद्य भार्या भगिनी ममेयं; कृष्णा भवित्री न मृषा ब्रवीमि   ॥01-176-035॥</td></tr>
<tr><td>तानेवमुक्त्वा द्रुपदस्य पुत्रः; पश्चादिदं द्रौपदीमभ्युवाच। <br>नाम्ना च गोत्रेण च कर्मणा च; संकीर्तयंस्तान्नृपतीन्समेतान्   ॥01-176-036॥</td></tr>
</table>
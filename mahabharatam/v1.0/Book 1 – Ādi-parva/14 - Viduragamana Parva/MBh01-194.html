<table border = "1"><tr><td>Verse</td></tr>
<tr><td> कर्ण उवाच। <br>दुर्योधन तव प्रज्ञा न सम्यगिति मे मतिः। <br>न ह्युपायेन ते शक्याः पाण्डवाः कुरुनन्दन   ॥01-194-001॥</td></tr>
<tr><td>पूर्वमेव हि ते सूक्ष्मैरुपायैर्यतितास्त्वया। <br>निग्रहीतुं यदा वीर शकिता न तदा त्वया   ॥01-194-002॥</td></tr>
<tr><td>इहैव वर्तमानास्ते समीपे तव पार्थिव। <br>अजातपक्षाः शिशवः शकिता नैव बाधितुम्   ॥01-194-003॥</td></tr>
<tr><td>जातपक्षा विदेशस्था विवृद्धाः सर्वशोऽद्य ते। <br>नोपायसाध्याः कौन्तेया ममैषा मतिरच्युत   ॥01-194-004॥</td></tr>
<tr><td>न च ते व्यसनैर्योक्तुं शक्या दिष्टकृता हि ते। <br>शङ्किताश्चेप्सवश्चैव पितृपैतामहं पदम्   ॥01-194-005॥</td></tr>
<tr><td>परस्परेण भेदश्च नाधातुं तेषु शक्यते। <br>एकस्यां ये रताः पत्न्यां न भिद्यन्ते परस्परम्   ॥01-194-006॥</td></tr>
<tr><td>न चापि कृष्णा शक्येत तेभ्यो भेदयितुं परैः। <br>परिद्यूनान्वृतवती किमुताद्य मृजावतः   ॥01-194-007॥</td></tr>
<tr><td>ईप्सितश्च गुणः स्त्रीणामेकस्या बहुभर्तृता। <br>तं च प्राप्तवती कृष्णा न सा भेदयितुं सुखम्   ॥01-194-008॥</td></tr>
<tr><td>आर्यवृत्तश्च पाञ्चाल्यो न स राजा धनप्रियः। <br>न संत्यक्ष्यति कौन्तेयान्राज्यदानैरपि ध्रुवम्   ॥01-194-009॥</td></tr>
<tr><td>तथास्य पुत्रो गुणवाननुरक्तश्च पाण्डवान्। <br>तस्मान्नोपायसाध्यांस्तानहं मन्ये कथंचन   ॥01-194-010॥</td></tr>
<tr><td>इदं त्वद्य क्षमं कर्तुमस्माकं पुरुषर्षभ। <br>यावन्न कृतमूलास्ते पाण्डवेया विशां पते। <br>तावत्प्रहरणीयास्ते रोचतां तव विक्रमः   ॥01-194-011॥</td></tr>
<tr><td>अस्मत्पक्षो महान्यावद्यावत्पाञ्चालको लघुः। <br>तावत्प्रहरणं तेषां क्रियतां मा विचारय   ॥01-194-012॥</td></tr>
<tr><td>वाहनानि प्रभूतानि मित्राणि बहुलानि च। <br>यावन्न तेषां गान्धारे तावदेवाशु विक्रम   ॥01-194-013॥</td></tr>
<tr><td>यावच्च राजा पाञ्चाल्यो नोद्यमे कुरुते मनः। <br>सह पुत्रैर्महावीर्यैस्तावदेवाशु विक्रम   ॥01-194-014॥</td></tr>
<tr><td>यावन्नायाति वार्ष्णेयः कर्षन्यादववाहिनीम्। <br>राज्यार्थे पाण्डवेयानां तावदेवाशु विक्रम   ॥01-194-015॥</td></tr>
<tr><td>वसूनि विविधान्भोगान्राज्यमेव च केवलम्। <br>नात्याज्यमस्ति कृष्णस्य पाण्डवार्थे महीपते   ॥01-194-016॥</td></tr>
<tr><td>विक्रमेण मही प्राप्ता भरतेन महात्मना। <br>विक्रमेण च लोकांस्त्रीञ्जितवान्पाकशासनः   ॥01-194-017॥</td></tr>
<tr><td>विक्रमं च प्रशंसन्ति क्षत्रियस्य विशां पते। <br>स्वको हि धर्मः शूराणां विक्रमः पार्थिवर्षभ   ॥01-194-018॥</td></tr>
<tr><td>ते बलेन वयं राजन्महता चतुरङ्गिणा। <br>प्रमथ्य द्रुपदं शीघ्रमानयामेह पाण्डवान्   ॥01-194-019॥</td></tr>
<tr><td>न हि साम्ना न दानेन न भेदेन च पाण्डवाः। <br>शक्याः साधयितुं तस्माद्विक्रमेणैव ताञ्जहि   ॥01-194-020॥</td></tr>
<tr><td>तान्विक्रमेण जित्वेमामखिलां भुङ्क्ष्व मेदिनीम्। <br>नान्यमत्र प्रपश्यामि कार्योपायं जनाधिप   ॥01-194-021॥</td></tr>
<tr><td> वैशंपायन उवाच। <br>श्रुत्वा तु राधेयवचो धृतराष्ट्रः प्रतापवान्। <br>अभिपूज्य ततः पश्चादिदं वचनमब्रवीत्   ॥01-194-022॥</td></tr>
<tr><td>उपपन्नं महाप्राज्ञे कृतास्त्रे सूतनन्दने। <br>त्वयि विक्रमसंपन्नमिदं वचनमीदृशम्   ॥01-194-023॥</td></tr>
<tr><td>भूय एव तु भीष्मश्च द्रोणो विदुर एव च। <br>युवां च कुरुतां बुद्धिं भवेद्या नः सुखोदया   ॥01-194-024॥</td></tr>
<tr><td>तत आनाय्य तान्सर्वान्मन्त्रिणः सुमहायशाः। <br>धृतराष्ट्रो महाराज मन्त्रयामास वै तदा   ॥01-194-025॥</td></tr>
</table>
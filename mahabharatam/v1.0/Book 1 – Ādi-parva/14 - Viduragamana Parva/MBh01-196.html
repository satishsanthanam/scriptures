<table border = "1"><tr><td>Verse</td></tr>
<tr><td> द्रोण उवाच। <br>मन्त्राय समुपानीतैर्धृतराष्ट्रहितैर्नृप। <br>धर्म्यं पथ्यं यशस्यं च वाच्यमित्यनुशुश्रुमः   ॥01-196-001॥</td></tr>
<tr><td>ममाप्येषा मतिस्तात या भीष्मस्य महात्मनः। <br>संविभज्यास्तु कौन्तेया धर्म एष सनातनः   ॥01-196-002॥</td></tr>
<tr><td>प्रेष्यतां द्रुपदायाशु नरः कश्चित्प्रियंवदः। <br>बहुलं रत्नमादाय तेषामर्थाय भारत   ॥01-196-003॥</td></tr>
<tr><td>मिथः कृत्यं च तस्मै स आदाय बहु गच्छतु। <br>वृद्धिं च परमां ब्रूयात्तत्संयोगोद्भवां तथा   ॥01-196-004॥</td></tr>
<tr><td>संप्रीयमाणं त्वां ब्रूयाद्राजन्दुर्योधनं तथा। <br>असकृद्द्रुपदे चैव धृष्टद्युम्ने च भारत   ॥01-196-005॥</td></tr>
<tr><td>उचितत्वं प्रियत्वं च योगस्यापि च वर्णयेत्। <br>पुनः पुनश्च कौन्तेयान्माद्रीपुत्रौ च सान्त्वयन्   ॥01-196-006॥</td></tr>
<tr><td>हिरण्मयानि शुभ्राणि बहून्याभरणानि च। <br>वचनात्तव राजेन्द्र द्रौपद्याः संप्रयच्छतु   ॥01-196-007॥</td></tr>
<tr><td>तथा द्रुपदपुत्राणां सर्वेषां भरतर्षभ। <br>पाण्डवानां च सर्वेषां कुन्त्या युक्तानि यानि च   ॥01-196-008॥</td></tr>
<tr><td>एवं सान्त्वसमायुक्तं द्रुपदं पाण्डवैः सह। <br>उक्त्वाथानन्तरं ब्रूयात्तेषामागमनं प्रति   ॥01-196-009॥</td></tr>
<tr><td>अनुज्ञातेषु वीरेषु बलं गच्छतु शोभनम्। <br>दुःशासनो विकर्णश्च पाण्डवानानयन्त्विह   ॥01-196-010॥</td></tr>
<tr><td>ततस्ते पार्थिवश्रेष्ठ पूज्यमानाः सदा त्वया। <br>प्रकृतीनामनुमते पदे स्थास्यन्ति पैतृके   ॥01-196-011॥</td></tr>
<tr><td>एवं तव महाराज तेषु पुत्रेषु चैव ह। <br>वृत्तमौपयिकं मन्ये भीष्मेण सह भारत   ॥01-196-012॥</td></tr>
<tr><td> कर्ण उवाच। <br>योजितावर्थमानाभ्यां सर्वकार्येष्वनन्तरौ। <br>न मन्त्रयेतां त्वच्छ्रेयः किमद्भुततरं ततः   ॥01-196-013॥</td></tr>
<tr><td>दुष्टेन मनसा यो वै प्रच्छन्नेनान्तरात्मना। <br>ब्रूयान्निःश्रेयसं नाम कथं कुर्यात्सतां मतम्   ॥01-196-014॥</td></tr>
<tr><td>न मित्राण्यर्थकृच्छ्रेषु श्रेयसे वेतराय वा। <br>विधिपूर्वं हि सर्वस्य दुःखं वा यदि वा सुखम्   ॥01-196-015॥</td></tr>
<tr><td>कृतप्रज्ञोऽकृतप्रज्ञो बालो वृद्धश्च मानवः। <br>ससहायोऽसहायश्च सर्वं सर्वत्र विन्दति   ॥01-196-016॥</td></tr>
<tr><td>श्रूयते हि पुरा कश्चिदम्बुवीच इति श्रुतः। <br>आसीद्राजगृहे राजा मागधानां महीक्षिताम्   ॥01-196-017॥</td></tr>
<tr><td>स हीनः करणैः सर्वैरुच्छ्वासपरमो नृपः। <br>अमात्यसंस्थः कार्येषु सर्वेष्वेवाभवत्तदा   ॥01-196-018॥</td></tr>
<tr><td>तस्यामात्यो महाकर्णिर्बभूवैकेश्वरः पुरा। <br>स लब्धबलमात्मानं मन्यमानोऽवमन्यते   ॥01-196-019॥</td></tr>
<tr><td>स राज्ञ उपभोग्यानि स्त्रियो रत्नधनानि च। <br>आददे सर्वशो मूढ ऐश्वर्यं च स्वयं तदा   ॥01-196-020॥</td></tr>
<tr><td>तदादाय च लुब्धस्य लाभाल्लोभो व्यवर्धत। <br>तथा हि सर्वमादाय राज्यमस्य जिहीर्षति   ॥01-196-021॥</td></tr>
<tr><td>हीनस्य करणैः सर्वैरुच्छ्वासपरमस्य च। <br>यतमानोऽपि तद्राज्यं न शशाकेति नः श्रुतम्   ॥01-196-022॥</td></tr>
<tr><td>किमन्यद्विहितान्नूनं तस्य सा पुरुषेन्द्रता। <br>यदि ते विहितं राज्यं भविष्यति विशां पते   ॥01-196-023॥</td></tr>
<tr><td>मिषतः सर्वलोकस्य स्थास्यते त्वयि तद्ध्रुवम्। <br>अतोऽन्यथा चेद्विहितं यतमानो न लप्स्यसे   ॥01-196-024॥</td></tr>
<tr><td>एवं विद्वन्नुपादत्स्व मन्त्रिणां साध्वसाधुताम्। <br>दुष्टानां चैव बोद्धव्यमदुष्टानां च भाषितम्   ॥01-196-025॥</td></tr>
<tr><td> द्रोण उवाच। <br>विद्म ते भावदोषेण यदर्थमिदमुच्यते। <br>दुष्टः पाण्डवहेतोस्त्वं दोषं ख्यापयसे हि नः   ॥01-196-026॥</td></tr>
<tr><td>हितं तु परमं कर्ण ब्रवीमि कुरुवर्धनम्। <br>अथ त्वं मन्यसे दुष्टं ब्रूहि यत्परमं हितम्   ॥01-196-027॥</td></tr>
<tr><td>अतोऽन्यथा चेत्क्रियते यद्ब्रवीमि परं हितम्। <br>कुरवो विनशिष्यन्ति नचिरेणेति मे मतिः   ॥01-196-028॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततो राज्ञां चरैराप्तैश्चारः समुपनीयत। <br>पाण्डवैरुपसंपन्ना द्रौपदी पतिभिः शुभा   ॥01-192-001॥</td></tr>
<tr><td>येन तद्धनुरायम्य लक्ष्यं विद्धं महात्मना। <br>सोऽर्जुनो जयतां श्रेष्ठो महाबाणधनुर्धरः   ॥01-192-002॥</td></tr>
<tr><td>यः शल्यं मद्रराजानमुत्क्षिप्याभ्रामयद्बली। <br>त्रासयंश्चापि संक्रुद्धो वृक्षेण पुरुषान्रणे   ॥01-192-003॥</td></tr>
<tr><td>न चापि संभ्रमः कश्चिदासीत्तत्र महात्मनः। <br>स भीमो भीमसंस्पर्शः शत्रुसेनाङ्गपातनः   ॥01-192-004॥</td></tr>
<tr><td>ब्रह्मरूपधराञ्श्रुत्वा पाण्डुराजसुतांस्तदा। <br>कौन्तेयान्मनुजेन्द्राणां विस्मयः समजायत   ॥01-192-005॥</td></tr>
<tr><td>सपुत्रा हि पुरा कुन्ती दग्धा जतुगृहे श्रुता। <br>पुनर्जातानिति स्मैतान्मन्यन्ते सर्वपार्थिवाः   ॥01-192-006॥</td></tr>
<tr><td>धिक्कुर्वन्तस्तदा भीष्मं धृतराष्ट्रं च कौरवम्। <br>कर्मणा सुनृशंसेन पुरोचनकृतेन वै   ॥01-192-007॥</td></tr>
<tr><td>वृत्ते स्वयंवरे चैव राजानः सर्व एव ते। <br>यथागतं विप्रजग्मुर्विदित्वा पाण्डवान्वृतान्   ॥01-192-008॥</td></tr>
<tr><td>अथ दुर्योधनो राजा विमना भ्रातृभिः सह। <br>अश्वत्थाम्ना मातुलेन कर्णेन च कृपेण च   ॥01-192-009॥</td></tr>
<tr><td>विनिवृत्तो वृतं दृष्ट्वा द्रौपद्या श्वेतवाहनम्। <br>तं तु दुःशासनो व्रीडन्मन्दं मन्दमिवाब्रवीत्   ॥01-192-010॥</td></tr>
<tr><td>यद्यसौ ब्राह्मणो न स्याद्विन्देत द्रौपदीं न सः। <br>न हि तं तत्त्वतो राजन्वेद कश्चिद्धनंजयम्   ॥01-192-011॥</td></tr>
<tr><td>दैवं तु परमं मन्ये पौरुषं तु निरर्थकम्। <br>धिगस्मत्पौरुषं तात यद्धरन्तीह पाण्डवाः   ॥01-192-012॥</td></tr>
<tr><td>एवं संभाषमाणास्ते निन्दन्तश्च पुरोचनम्। <br>विविशुर्हास्तिनपुरं दीना विगतचेतसः   ॥01-192-013॥</td></tr>
<tr><td>त्रस्ता विगतसंकल्पा दृष्ट्वा पार्थान्महौजसः। <br>मुक्तान्हव्यवहाच्चैनान्संयुक्तान्द्रुपदेन च   ॥01-192-014॥</td></tr>
<tr><td>धृष्टद्युम्नं च संचिन्त्य तथैव च शिखण्डिनम्। <br>द्रुपदस्यात्मजांश्चान्यान्सर्वयुद्धविशारदान्   ॥01-192-015॥</td></tr>
<tr><td>विदुरस्त्वथ ताञ्श्रुत्वा द्रौपद्या पाण्डवान्वृतान्। <br>व्रीडितान्धार्तराष्ट्रांश्च भग्नदर्पानुपागतान्   ॥01-192-016॥</td></tr>
<tr><td>ततः प्रीतमनाः क्षत्ता धृतराष्ट्रं विशां पते। <br>उवाच दिष्ट्या कुरवो वर्धन्त इति विस्मितः   ॥01-192-017॥</td></tr>
<tr><td>वैचित्रवीर्यस्तु नृपो निशम्य विदुरस्य तत्। <br>अब्रवीत्परमप्रीतो दिष्ट्या दिष्ट्येति भारत   ॥01-192-018॥</td></tr>
<tr><td>मन्यते हि वृतं पुत्रं ज्येष्ठं द्रुपदकन्यया। <br>दुर्योधनमविज्ञानात्प्रज्ञाचक्षुर्नरेश्वरः   ॥01-192-019॥</td></tr>
<tr><td>अथ त्वाज्ञापयामास द्रौपद्या भूषणं बहु। <br>आनीयतां वै कृष्णेति पुत्रं दुर्योधनं तदा   ॥01-192-020॥</td></tr>
<tr><td>अथास्य पश्चाद्विदुर आचख्यौ पाण्डवान्वृतान्। <br>सर्वान्कुशलिनो वीरान्पूजितान्द्रुपदेन च। <br>तेषां संबन्धिनश्चान्यान्बहून्बलसमन्वितान्   ॥01-192-021॥</td></tr>
<tr><td> धृतराष्ट्र उवाच। <br>यथैव पाण्डोः पुत्रास्ते तथैवाभ्यधिका मम। <br>सेयमभ्यधिका प्रीतिर्वृद्धिर्विदुर मे मता। <br>यत्ते कुशलिनो वीरा मित्रवन्तश्च पाण्डवाः   ॥01-192-022॥</td></tr>
<tr><td>को हि द्रुपदमासाद्य मित्रं क्षत्तः सबान्धवम्। <br>न बुभूषेद्भवेनार्थी गतश्रीरपि पार्थिवः   ॥01-192-023॥</td></tr>
<tr><td> वैशंपायन उवाच। <br>तं तथा भाषमाणं तु विदुरः प्रत्यभाषत। <br>नित्यं भवतु ते बुद्धिरेषा राजञ्शतं समाः   ॥01-192-024॥</td></tr>
<tr><td>ततो दुर्योधनश्चैव राधेयश्च विशां पते। <br>धृतराष्ट्रमुपागम्य वचोऽब्रूतामिदं तदा   ॥01-192-025॥</td></tr>
<tr><td>संनिधौ विदुरस्य त्वां वक्तुं नृप न शक्नुवः। <br>विविक्तमिति वक्ष्यावः किं तवेदं चिकीर्षितम्   ॥01-192-026॥</td></tr>
<tr><td>सपत्नवृद्धिं यत्तात मन्यसे वृद्धिमात्मनः। <br>अभिष्टौषि च यत्क्षत्तुः समीपे द्विपदां वर   ॥01-192-027॥</td></tr>
<tr><td>अन्यस्मिन्नृप कर्तव्ये त्वमन्यत्कुरुषेऽनघ। <br>तेषां बलविघातो हि कर्तव्यस्तात नित्यशः   ॥01-192-028॥</td></tr>
<tr><td>ते वयं प्राप्तकालस्य चिकीर्षां मन्त्रयामहे। <br>यथा नो न ग्रसेयुस्ते सपुत्रबलबान्धवान्   ॥01-192-029॥</td></tr>
</table>
<table border = "1"><tr><td>Verse</td></tr>
<tr><td> ब्राह्मण्युवाच। <br>न संतापस्त्वया कार्यः प्राकृतेनेव कर्हिचित्। <br>न हि संतापकालोऽयं वैद्यस्य तव विद्यते   ॥01-146-001॥</td></tr>
<tr><td>अवश्यं निधनं सर्वैर्गन्तव्यमिह मानवैः। <br>अवश्यभाविन्यर्थे वै संतापो नेह विद्यते   ॥01-146-002॥</td></tr>
<tr><td>भार्या पुत्रोऽथ दुहिता सर्वमात्मार्थमिष्यते। <br>व्यथां जहि सुबुद्ध्या त्वं स्वयं यास्यामि तत्र वै   ॥01-146-003॥</td></tr>
<tr><td>एतद्धि परमं नार्याः कार्यं लोके सनातनम्। <br>प्राणानपि परित्यज्य यद्भर्तृहितमाचरेत्   ॥01-146-004॥</td></tr>
<tr><td>तच्च तत्र कृतं कर्म तवापीह सुखावहम्। <br>भवत्यमुत्र चाक्षय्यं लोकेऽस्मिंश्च यशस्करम्   ॥01-146-005॥</td></tr>
<tr><td>एष चैव गुरुर्धर्मो यं प्रवक्षाम्यहं तव। <br>अर्थश्च तव धर्मश्च भूयानत्र प्रदृश्यते   ॥01-146-006॥</td></tr>
<tr><td>यदर्थमिष्यते भार्या प्राप्तः सोऽर्थस्त्वया मयि। <br>कन्या चैव कुमारश्च कृताहमनृणा त्वया   ॥01-146-007॥</td></tr>
<tr><td>समर्थः पोषणे चासि सुतयो रक्षणे तथा। <br>न त्वहं सुतयोः शक्ता तथा रक्षणपोषणे   ॥01-146-008॥</td></tr>
<tr><td>मम हि त्वद्विहीनायाः सर्वकामा न आपदः। <br>कथं स्यातां सुतौ बालौ भवेयं च कथं त्वहम्   ॥01-146-009॥</td></tr>
<tr><td>कथं हि विधवानाथा बालपुत्रा विना त्वया। <br>मिथुनं जीवयिष्यामि स्थिता साधुगते पथि   ॥01-146-010॥</td></tr>
<tr><td>अहंकृतावलिप्तैश्च प्रार्थ्यमानामिमां सुताम्। <br>अयुक्तैस्तव संबन्धे कथं शक्ष्यामि रक्षितुम्   ॥01-146-011॥</td></tr>
<tr><td>उत्सृष्टमामिषं भूमौ प्रार्थयन्ति यथा खगाः। <br>प्रार्थयन्ति जनाः सर्वे वीरहीनां तथा स्त्रियम्   ॥01-146-012॥</td></tr>
<tr><td>साहं विचाल्यमाना वै प्रार्थ्यमाना दुरात्मभिः। <br>स्थातुं पथि न शक्ष्यामि सज्जनेष्टे द्विजोत्तम   ॥01-146-013॥</td></tr>
<tr><td>कथं तव कुलस्यैकामिमां बालामसंस्कृताम्। <br>पितृपैतामहे मार्गे नियोक्तुमहमुत्सहे   ॥01-146-014॥</td></tr>
<tr><td>कथं शक्ष्यामि बालेऽस्मिन्गुणानाधातुमीप्षितान्। <br>अनाथे सर्वतो लुप्ते यथा त्वं धर्मदर्शिवान्   ॥01-146-015॥</td></tr>
<tr><td>इमामपि च ते बालामनाथां परिभूय माम्। <br>अनर्हाः प्रार्थयिष्यन्ति शूद्रा वेदश्रुतिं यथा   ॥01-146-016॥</td></tr>
<tr><td>तां चेदहं न दित्सेयं त्वद्गुणैरुपबृंहिताम्। <br>प्रमथ्यैनां हरेयुस्ते हविर्ध्वाङ्क्षा इवाध्वरात्   ॥01-146-017॥</td></tr>
<tr><td>संप्रेक्षमाणा पुत्रं ते नानुरूपमिवात्मनः। <br>अनर्हवशमापन्नामिमां चापि सुतां तव   ॥01-146-018॥</td></tr>
<tr><td>अवज्ञाता च लोकस्य तथात्मानमजानती। <br>अवलिप्तैर्नरैर्ब्रह्मन्मरिष्यामि न संशयः   ॥01-146-019॥</td></tr>
<tr><td>तौ विहीनौ मया बालौ त्वया चैव ममात्मजौ। <br>विनश्येतां न संदेहो मत्स्याविव जलक्षये   ॥01-146-020॥</td></tr>
<tr><td>त्रितयं सर्वथाप्येवं विनशिष्यत्यसंशयम्। <br>त्वया विहीनं तस्मात्त्वं मां परित्यक्तुमर्हसि   ॥01-146-021॥</td></tr>
<tr><td>व्युष्टिरेषा परा स्त्रीणां पूर्वं भर्तुः परा गतिः। <br>न तु ब्राह्मण पुत्राणां विषये परिवर्तितुम्   ॥01-146-022॥</td></tr>
<tr><td>परित्यक्तः सुतश्चायं दुहितेयं तथा मया। <br>बान्धवाश्च परित्यक्तास्त्वदर्थं जीवितं च मे   ॥01-146-023॥</td></tr>
<tr><td>यज्ञैस्तपोभिर्नियमैर्दानैश्च विविधैस्तथा। <br>विशिष्यते स्त्रिया भर्तुर्नित्यं प्रियहिते स्थितिः   ॥01-146-024॥</td></tr>
<tr><td>तदिदं यच्चिकीर्षामि धर्म्यं परमसंमतम्। <br>इष्टं चैव हितं चैव तव चैव कुलस्य च   ॥01-146-025॥</td></tr>
<tr><td>इष्टानि चाप्यपत्यानि द्रव्याणि सुहृदः प्रियाः। <br>आपद्धर्मविमोक्षाय भार्या चापि सतां मतम्   ॥01-146-026॥</td></tr>
<tr><td>एकतो वा कुलं कृत्स्नमात्मा वा कुलवर्धन। <br>न समं सर्वमेवेति बुधानामेष निश्चयः   ॥01-146-027॥</td></tr>
<tr><td>स कुरुष्व मया कार्यं तारयात्मानमात्मना। <br>अनुजानीहि मामार्य सुतौ मे परिरक्ष च   ॥01-146-028॥</td></tr>
<tr><td>अवध्याः स्त्रिय इत्याहुर्धर्मज्ञा धर्मनिश्चये। <br>धर्मज्ञान्राक्षसानाहुर्न हन्यात्स च मामपि   ॥01-146-029॥</td></tr>
<tr><td>निःसंशयो वधः पुंसां स्त्रीणां संशयितो वधः। <br>अतो मामेव धर्मज्ञ प्रस्थापयितुमर्हसि   ॥01-146-030॥</td></tr>
<tr><td>भुक्तं प्रियाण्यवाप्तानि धर्मश्च चरितो मया। <br>त्वत्प्रसूतिः प्रिया प्राप्ता न मां तप्स्यत्यजीवितम्   ॥01-146-031॥</td></tr>
<tr><td>जातपुत्रा च वृद्धा च प्रियकामा च ते सदा। <br>समीक्ष्यैतदहं सर्वं व्यवसायं करोम्यतः   ॥01-146-032॥</td></tr>
<tr><td>उत्सृज्यापि च मामार्य वेत्स्यस्यन्यामपि स्त्रियम्। <br>ततः प्रतिष्ठितो धर्मो भविष्यति पुनस्तव   ॥01-146-033॥</td></tr>
<tr><td>न चाप्यधर्मः कल्याण बहुपत्नीकता नृणाम्। <br>स्त्रीणामधर्मः सुमहान्भर्तुः पूर्वस्य लङ्घने   ॥01-146-034॥</td></tr>
<tr><td>एतत्सर्वं समीक्ष्य त्वमात्मत्यागं च गर्हितम्। <br>आत्मानं तारय मया कुलं चेमौ च दारकौ   ॥01-146-035॥</td></tr>
<tr><td> वैशंपायन उवाच। <br>एवमुक्तस्तया भर्ता तां समालिङ्ग्य भारत। <br>मुमोच बाष्पं शनकैः सभार्यो भृशदुःखितः   ॥01-146-036॥</td></tr>
</table>
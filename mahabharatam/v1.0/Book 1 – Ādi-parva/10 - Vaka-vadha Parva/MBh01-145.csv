Verse
 जनमेजय उवाच। <br>एकचक्रां गतास्ते तु कुन्तीपुत्रा महारथाः। <br>अतः परं द्विजश्रेष्ठ किमकुर्वत पाण्डवाः   ॥01-145-001॥
 वैशंपायन उवाच। <br>एकचक्रां गतास्ते तु कुन्तीपुत्रा महारथाः। <br>ऊषुर्नातिचिरं कालं ब्राह्मणस्य निवेशने   ॥01-145-002॥
रमणीयानि पश्यन्तो वनानि विविधानि च। <br>पार्थिवानपि चोद्देशान्सरितश्च सरांसि च   ॥01-145-003॥
चेरुर्भैक्षं तदा ते तु सर्व एव विशां पते। <br>बभूवुर्नागराणां च स्वैर्गुणैः प्रियदर्शनाः   ॥01-145-004॥
निवेदयन्ति स्म च ते भैक्षं कुन्त्याः सदा निशि। <br>तया विभक्तान्भागांस्ते भुञ्जते स्म पृथक्पृथक्   ॥01-145-005॥
अर्धं ते भुञ्जते वीराः सह मात्रा परंतपाः। <br>अर्धं भैक्षस्य सर्वस्य भीमो भुङ्क्ते महाबलः   ॥01-145-006॥
तथा तु तेषां वसतां तत्र राजन्महात्मनाम्। <br>अतिचक्राम सुमहान्कालोऽथ भरतर्षभ   ॥01-145-007॥
ततः कदाचिद्भैक्षाय गतास्ते भरतर्षभाः। <br>संगत्या भीमसेनस्तु तत्रास्ते पृथया सह   ॥01-145-008॥
अथार्तिजं महाशब्दं ब्राह्मणस्य निवेशने। <br>भृशमुत्पतितं घोरं कुन्ती शुश्राव भारत   ॥01-145-009॥
रोरूयमाणांस्तान्सर्वान्परिदेवयतश्च सा। <br>कारुण्यात्साधुभावाच्च देवी राजन्न चक्षमे   ॥01-145-010॥
मथ्यमानेव दुःखेन हृदयेन पृथा ततः। <br>उवाच भीमं कल्याणी कृपान्वितमिदं वचः   ॥01-145-011॥
वसामः सुसुखं पुत्र ब्राह्मणस्य निवेशने। <br>अज्ञाता धार्तराष्ट्राणां सत्कृता वीतमन्यवः   ॥01-145-012॥
सा चिन्तये सदा पुत्र ब्राह्मणस्यास्य किं न्वहम्। <br>प्रियं कुर्यामिति गृहे यत्कुर्युरुषिताः सुखम्   ॥01-145-013॥
एतावान्पुरुषस्तात कृतं यस्मिन्न नश्यति। <br>यावच्च कुर्यादन्योऽस्य कुर्यादभ्यधिकं ततः   ॥01-145-014॥
तदिदं ब्राह्मणस्यास्य दुःखमापतितं ध्रुवम्। <br>तत्रास्य यदि साहाय्यं कुर्याम सुकृतं भवेत्   ॥01-145-015॥
 भीम उवाच। <br>ज्ञायतामस्य यद्दुःखं यतश्चैव समुत्थितम्। <br>विदिते व्यवसिष्यामि यद्यपि स्यात्सुदुष्करम्   ॥01-145-016॥
 वैशंपायन उवाच। <br>तथा हि कथयन्तौ तौ भूयः शुश्रुवतुः स्वनम्। <br>आर्तिजं तस्य विप्रस्य सभार्यस्य विशां पते   ॥01-145-017॥
अन्तःपुरं ततस्तस्य ब्राह्मणस्य महात्मनः। <br>विवेश कुन्ती त्वरिता बद्धवत्सेव सौरभी   ॥01-145-018॥
ततस्तं ब्राह्मणं तत्र भार्यया च सुतेन च। <br>दुहित्रा चैव सहितं ददर्श विकृताननम्   ॥01-145-019॥
 ब्राह्मण उवाच। <br>धिगिदं जीवितं लोकेऽनलसारमनर्थकम्। <br>दुःखमूलं पराधीनं भृशमप्रियभागि च   ॥01-145-020॥
जीविते परमं दुःखं जीविते परमो ज्वरः। <br>जीविते वर्तमानस्य द्वन्द्वानामागमो ध्रुवः   ॥01-145-021॥
एकात्मापि हि धर्मार्थौ कामं च न निषेवते। <br>एतैश्च विप्रयोगोऽपि दुःखं परमकं मतम्   ॥01-145-022॥
आहुः केचित्परं मोक्षं स च नास्ति कथंचन। <br>अर्थप्राप्तौ च नरकः कृत्स्न एवोपपद्यते   ॥01-145-023॥
अर्थेप्सुता परं दुःखमर्थप्राप्तौ ततोऽधिकम्। <br>जातस्नेहस्य चार्थेषु विप्रयोगे महत्तरम्   ॥01-145-024॥
न हि योगं प्रपश्यामि येन मुच्येयमापदः। <br>पुत्रदारेण वा सार्धं प्राद्रवेयामनामयम्   ॥01-145-025॥
यतितं वै मया पूर्वं यथा त्वं वेत्थ ब्राह्मणि। <br>यतः क्षेमं ततो गन्तुं त्वया तु मम न श्रुतम्   ॥01-145-026॥
इह जाता विवृद्धास्मि पिता चेह ममेति च। <br>उक्तवत्यसि दुर्मेधे याच्यमाना मयासकृत्   ॥01-145-027॥
स्वर्गतो हि पिता वृद्धस्तथा माता चिरं तव। <br>बान्धवा भूतपूर्वाश्च तत्र वासे तु का रतिः   ॥01-145-028॥
सोऽयं ते बन्धुकामाया अशृण्वन्त्या वचो मम। <br>बन्धुप्रणाशः संप्राप्तो भृशं दुःखकरो मम   ॥01-145-029॥
अथ वा मद्विनाशोऽयं न हि शक्ष्यामि कंचन। <br>परित्यक्तुमहं बन्धुं स्वयं जीवन्नृशंसवत्   ॥01-145-030॥
सहधर्मचरीं दान्तां नित्यं मातृसमां मम। <br>सखायं विहितां देवैर्नित्यं परमिकां गतिम्   ॥01-145-031॥
मात्रा पित्रा च विहितां सदा गार्हस्थ्यभागिनीम्। <br>वरयित्वा यथान्यायं मन्त्रवत्परिणीय च   ॥01-145-032॥
कुलीनां शीलसंपन्नामपत्यजननीं मम। <br>त्वामहं जीवितस्यार्थे साध्वीमनपकारिणीम्। <br>परित्यक्तुं न शक्ष्यामि भार्यां नित्यमनुव्रताम्   ॥01-145-033॥
कुत एव परित्यक्तुं सुतां शक्ष्याम्यहं स्वयम्। <br>बालामप्राप्तवयसमजातव्यञ्जनाकृतिम्   ॥01-145-034॥
भर्तुरर्थाय निक्षिप्तां न्यासं धात्रा महात्मना। <br>यस्यां दौहित्रजाँल्लोकानाशंसे पितृभिः सह। <br>स्वयमुत्पाद्य तां बालां कथमुत्स्रष्टुमुत्सहे   ॥01-145-035॥
मन्यन्ते केचिदधिकं स्नेहं पुत्रे पितुर्नराः। <br>कन्यायां नैव तु पुनर्मम तुल्यावुभौ मतौ   ॥01-145-036॥
यस्मिँल्लोकाः प्रसूतिश्च स्थिता नित्यमथो सुखम्। <br>अपापां तामहं बालां कथमुत्स्रष्टुमुत्सहे   ॥01-145-037॥
आत्मानमपि चोत्सृज्य तप्स्ये प्रेतवशं गतः। <br>त्यक्ता ह्येते मया व्यक्तं नेह शक्ष्यन्ति जीवितुम्   ॥01-145-038॥
एषां चान्यतमत्यागो नृशंसो गर्हितो बुधैः। <br>आत्मत्यागे कृते चेमे मरिष्यन्ति मया विना   ॥01-145-039॥
स कृच्छ्रामहमापन्नो न शक्तस्तर्तुमापदम्। <br>अहो धिक्कां गतिं त्वद्य गमिष्यामि सबान्धवः। <br>सर्वैः सह मृतं श्रेयो न तु मे जीवितं क्षमम्   ॥01-145-040॥

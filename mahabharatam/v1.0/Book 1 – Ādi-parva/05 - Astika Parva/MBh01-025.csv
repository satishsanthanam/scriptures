Verse
 सूत उवाच। <br>तस्य कण्ठमनुप्राप्तो ब्राह्मणः सह भार्यया। <br>दहन्दीप्त इवाङ्गारस्तमुवाचान्तरिक्षगः   ॥01-025-001॥
द्विजोत्तम विनिर्गच्छ तूर्णमास्यादपावृतात्। <br>न हि मे ब्राह्मणो वध्यः पापेष्वपि रतः सदा   ॥01-025-002॥
ब्रुवाणमेवं गरुडं ब्राह्मणः समभाषत। <br>निषादी मम भार्येयं निर्गच्छतु मया सह   ॥01-025-003॥
 गरुड उवाच। <br>एतामपि निषादीं त्वं परिगृह्याशु निष्पत। <br>तूर्णं संभावयात्मानमजीर्णं मम तेजसा   ॥01-025-004॥
 सूत उवाच। <br>ततः स विप्रो निष्क्रान्तो निषादीसहितस्तदा। <br>वर्धयित्वा च गरुडमिष्टं देशं जगाम ह   ॥01-025-005॥
सहभार्ये विनिष्क्रान्ते तस्मिन्विप्रे स पक्षिराट्। <br>वितत्य पक्षावाकाशमुत्पपात मनोजवः   ॥01-025-006॥
ततोऽपश्यत्स पितरं पृष्टश्चाख्यातवान्पितुः। <br>अहं हि सर्पैः प्रहितः सोममाहर्तुमुद्यतः। <br>मातुर्दास्यविमोक्षार्थमाहरिष्ये तमद्य वै   ॥01-025-007॥
मात्रा चास्मि समादिष्टो निषादान्भक्षयेति वै। <br>न च मे तृप्तिरभवद्भक्षयित्वा सहस्रशः   ॥01-025-008॥
तस्माद्भोक्तव्यमपरं भगवन्प्रदिशस्व मे। <br>यद्भुक्त्वामृतमाहर्तुं समर्थः स्यामहं प्रभो   ॥01-025-009॥
 कश्यप उवाच। <br>आसीद्विभावसुर्नाम महर्षिः कोपनो भृशम्। <br>भ्राता तस्यानुजश्चासीत्सुप्रतीको महातपाः   ॥01-025-010॥
स नेच्छति धनं भ्रात्रा सहैकस्थं महामुनिः। <br>विभागं कीर्तयत्येव सुप्रतीकोऽथ नित्यशः   ॥01-025-011॥
अथाब्रवीच्च तं भ्राता सुप्रतीकं विभावसुः। <br>विभागं बहवो मोहात्कर्तुमिच्छन्ति नित्यदा। <br>ततो विभक्ता अन्योन्यं नाद्रियन्तेऽर्थमोहिताः   ॥01-025-012॥
ततः स्वार्थपरान्मूढान्पृथग्भूतान्स्वकैर्धनैः। <br>विदित्वा भेदयन्त्येतानमित्रा मित्ररूपिणः   ॥01-025-013॥
विदित्वा चापरे भिन्नानन्तरेषु पतन्त्यथ। <br>भिन्नानामतुलो नाशः क्षिप्रमेव प्रवर्तते   ॥01-025-014॥
तस्माच्चैव विभागार्थं न प्रशंसन्ति पण्डिताः। <br>गुरुशास्त्रे निबद्धानामन्योन्यमभिशङ्किनाम्   ॥01-025-015॥
नियन्तुं न हि शक्यस्त्वं भेदतो धनमिच्छसि। <br>यस्मात्तस्मात्सुप्रतीक हस्तित्वं समवाप्स्यसि   ॥01-025-016॥
शप्तस्त्वेवं सुप्रतीको विभावसुमथाब्रवीत्। <br>त्वमप्यन्तर्जलचरः कच्छपः संभविष्यसि   ॥01-025-017॥
एवमन्योन्यशापात्तौ सुप्रतीकविभावसू। <br>गजकच्छपतां प्राप्तावर्थार्थं मूढचेतसौ   ॥01-025-018॥
रोषदोषानुषङ्गेण तिर्यग्योनिगतावपि। <br>परस्परद्वेषरतौ प्रमाणबलदर्पितौ   ॥01-025-019॥
सरस्यस्मिन्महाकायौ पूर्ववैरानुसारिणौ। <br>तयोरेकतरः श्रीमान्समुपैति महागजः   ॥01-025-020॥
तस्य बृंहितशब्देन कूर्मोऽप्यन्तर्जलेशयः। <br>उत्थितोऽसौ महाकायः कृत्स्नं संक्षोभयन्सरः   ॥01-025-021॥
तं दृष्ट्वावेष्टितकरः पतत्येष गजो जलम्। <br>दन्तहस्ताग्रलाङ्गूलपादवेगेन वीर्यवान्   ॥01-025-022॥
तं विक्षोभयमाणं तु सरो बहुझषाकुलम्। <br>कूर्मोऽप्यभ्युद्यतशिरा युद्धायाभ्येति वीर्यवान्   ॥01-025-023॥
षडुच्छ्रितो योजनानि गजस्तद्द्विगुणायतः। <br>कूर्मस्त्रियोजनोत्सेधो दशयोजनमण्डलः   ॥01-025-024॥
तावेतौ युद्धसंमत्तौ परस्परजयैषिणौ। <br>उपयुज्याशु कर्मेदं साधयेप्सितमात्मनः   ॥01-025-025॥
 सूत उवाच। <br>स तच्छ्रुत्वा पितुर्वाक्यं भीमवेगोऽन्तरिक्षगः। <br>नखेन गजमेकेन कूर्ममेकेन चाक्षिपत्   ॥01-025-026॥
समुत्पपात चाकाशं तत उच्चैर्विहंगमः। <br>सोऽलम्बतीर्थमासाद्य देववृक्षानुपागमत्   ॥01-025-027॥
ते भीताः समकम्पन्त तस्य पक्षानिलाहताः। <br>न नो भञ्ज्यादिति तदा दिव्याः कनकशाखिनः   ॥01-025-028॥
प्रचलाङ्गान्स तान्दृष्ट्वा मनोरथफलाङ्कुरान्। <br>अन्यानतुलरूपाङ्गानुपचक्राम खेचरः   ॥01-025-029॥
काञ्चनै राजतैश्चैव फलैर्वैडूर्यशाखिनः। <br>सागराम्बुपरिक्षिप्तान्भ्राजमानान्महाद्रुमान्   ॥01-025-030॥
तमुवाच खगश्रेष्ठं तत्र रोहिणपादपः। <br>अतिप्रवृद्धः सुमहानापतन्तं मनोजवम्   ॥01-025-031॥
यैषा मम महाशाखा शतयोजनमायता। <br>एतामास्थाय शाखां त्वं खादेमौ गजकच्छपौ   ॥01-025-032॥
ततो द्रुमं पतगसहस्रसेवितं; महीधरप्रतिमवपुः प्रकम्पयन्। <br>खगोत्तमो द्रुतमभिपत्य वेगवा;न्बभञ्ज तामविरलपत्रसंवृताम्   ॥01-025-033॥

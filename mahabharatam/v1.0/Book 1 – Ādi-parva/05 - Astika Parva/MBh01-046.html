<table border = "1"><tr><td>Verse</td></tr>
<tr><td> मन्त्रिण ऊचुः। <br>ततः स राजा राजेन्द्र स्कन्धे तस्य भुजंगमम्। <br>मुनेः क्षुत्क्षाम आसज्य स्वपुरं पुनराययौ   ॥01-046-001॥</td></tr>
<tr><td>ऋषेस्तस्य तु पुत्रोऽभूद्गवि जातो महायशाः। <br>शृङ्गी नाम महातेजास्तिग्मवीर्योऽतिकोपनः   ॥01-046-002॥</td></tr>
<tr><td>ब्रह्माणं सोऽभ्युपागम्य मुनिः पूजां चकार ह। <br>अनुज्ञातो गतस्तत्र शृङ्गी शुश्राव तं तदा। <br>सख्युः सकाशात्पितरं पित्रा ते धर्षितं तथा   ॥01-046-003॥</td></tr>
<tr><td>मृतं सर्पं समासक्तं पित्रा ते जनमेजय। <br>वहन्तं कुरुशार्दूल स्कन्धेनानपकारिणम्   ॥01-046-004॥</td></tr>
<tr><td>तपस्विनमतीवाथ तं मुनिप्रवरं नृप। <br>जितेन्द्रियं विशुद्धं च स्थितं कर्मण्यथाद्भुते   ॥01-046-005॥</td></tr>
<tr><td>तपसा द्योतितात्मानं स्वेष्वङ्गेषु यतं तथा। <br>शुभाचारं शुभकथं सुस्थिरं तमलोलुपम्   ॥01-046-006॥</td></tr>
<tr><td>अक्षुद्रमनसूयं च वृद्धं मौनव्रते स्थितम्। <br>शरण्यं सर्वभूतानां पित्रा विप्रकृतं तव   ॥01-046-007॥</td></tr>
<tr><td>शशापाथ स तच्छ्रुत्वा पितरं ते रुषान्वितः। <br>ऋषेः पुत्रो महातेजा बालोऽपि स्थविरैर्वरः   ॥01-046-008॥</td></tr>
<tr><td>स क्षिप्रमुदकं स्पृष्ट्वा रोषादिदमुवाच ह। <br>पितरं तेऽभिसंधाय तेजसा प्रज्वलन्निव   ॥01-046-009॥</td></tr>
<tr><td>अनागसि गुरौ यो मे मृतं सर्पमवासृजत्। <br>तं नागस्तक्षकः क्रुद्धस्तेजसा सादयिष्यति। <br>सप्तरात्रादितः पापं पश्य मे तपसो बलम्   ॥01-046-010॥</td></tr>
<tr><td>इत्युक्त्वा प्रययौ तत्र पिता यत्रास्य सोऽभवत्। <br>दृष्ट्वा च पितरं तस्मै शापं तं प्रत्यवेदयत्   ॥01-046-011॥</td></tr>
<tr><td>स चापि मुनिशार्दूलः प्रेषयामास ते पितुः। <br>शप्तोऽसि मम पुत्रेण यत्तो भव महीपते। <br>तक्षकस्त्वां महाराज तेजसा सादयिष्यति   ॥01-046-012॥</td></tr>
<tr><td>श्रुत्वा तु तद्वचो घोरं पिता ते जनमेजय। <br>यत्तोऽभवत्परित्रस्तस्तक्षकात्पन्नगोत्तमात्   ॥01-046-013॥</td></tr>
<tr><td>ततस्तस्मिंस्तु दिवसे सप्तमे समुपस्थिते। <br>राज्ञः समीपं ब्रह्मर्षिः काश्यपो गन्तुमैच्छत   ॥01-046-014॥</td></tr>
<tr><td>तं ददर्शाथ नागेन्द्रः काश्यपं तक्षकस्तदा। <br>तमब्रवीत्पन्नगेन्द्रः काश्यपं त्वरितं व्रजन्। <br>क्व भवांस्त्वरितो याति किं च कार्यं चिकीर्षति   ॥01-046-015॥</td></tr>
<tr><td> काश्यप उवाच। <br>यत्र राजा कुरुश्रेष्ठः परिक्षिन्नाम वै द्विज। <br>तक्षकेण भुजंगेन धक्ष्यते किल तत्र वै   ॥01-046-016॥</td></tr>
<tr><td>गच्छाम्यहं तं त्वरितः सद्यः कर्तुमपज्वरम्। <br>मयाभिपन्नं तं चापि न सर्पो धर्षयिष्यति   ॥01-046-017॥</td></tr>
<tr><td> तक्षक उवाच। <br>किमर्थं तं मया दष्टं संजीवयितुमिच्छसि। <br>ब्रूहि काममहं तेऽद्य दद्मि स्वं वेश्म गम्यताम्   ॥01-046-018॥</td></tr>
<tr><td> मन्त्रिण ऊचुः। <br>धनलिप्सुरहं तत्र यामीत्युक्तश्च तेन सः। <br>तमुवाच महात्मानं मानयञ्श्लक्ष्णया गिरा   ॥01-046-019॥</td></tr>
<tr><td>यावद्धनं प्रार्थयसे तस्माद्राज्ञस्ततोऽधिकम्। <br>गृहाण मत्त एव त्वं संनिवर्तस्व चानघ   ॥01-046-020॥</td></tr>
<tr><td>स एवमुक्तो नागेन काश्यपो द्विपदां वरः। <br>लब्ध्वा वित्तं निववृते तक्षकाद्यावदीप्सितम्   ॥01-046-021॥</td></tr>
<tr><td>तस्मिन्प्रतिगते विप्रे छद्मनोपेत्य तक्षकः। <br>तं नृपं नृपतिश्रेष्ठ पितरं धार्मिकं तव   ॥01-046-022॥</td></tr>
<tr><td>प्रासादस्थं यत्तमपि दग्धवान्विषवह्निना। <br>ततस्त्वं पुरुषव्याघ्र विजयायाभिषेचितः   ॥01-046-023॥</td></tr>
<tr><td>एतद्दृष्टं श्रुतं चापि यथावन्नृपसत्तम। <br>अस्माभिर्निखिलं सर्वं कथितं ते सुदारुणम्   ॥01-046-024॥</td></tr>
<tr><td>श्रुत्वा चैतं नृपश्रेष्ठ पार्थिवस्य पराभवम्। <br>अस्य चर्षेरुत्तङ्कस्य विधत्स्व यदनन्तरम्   ॥01-046-025॥</td></tr>
<tr><td> जनमेजय उवाच। <br>एतत्तु श्रोतुमिच्छामि अटव्यां निर्जने वने। <br>संवादं पन्नगेन्द्रस्य काश्यपस्य च यत्तदा   ॥01-046-026॥</td></tr>
<tr><td>केन दृष्टं श्रुतं चापि भवतां श्रोत्रमागतम्। <br>श्रुत्वा चाथ विधास्यामि पन्नगान्तकरीं मतिम्   ॥01-046-027॥</td></tr>
<tr><td> मन्त्रिण ऊचुः। <br>शृणु राजन्यथास्माकं येनैतत्कथितं पुरा। <br>समागमं द्विजेन्द्रस्य पन्नगेन्द्रस्य चाध्वनि   ॥01-046-028॥</td></tr>
<tr><td>तस्मिन्वृक्षे नरः कश्चिदिन्धनार्थाय पार्थिव। <br>विचिन्वन्पूर्वमारूढः शुष्कशाखं वनस्पतिम्। <br>अबुध्यमानौ तं तत्र वृक्षस्थं पन्नगद्विजौ   ॥01-046-029॥</td></tr>
<tr><td>स तु तेनैव वृक्षेण भस्मीभूतोऽभवत्तदा। <br>द्विजप्रभावाद्राजेन्द्र जीवितः सवनस्पतिः   ॥01-046-030॥</td></tr>
<tr><td>तेन गत्वा नृपश्रेष्ठ नगरेऽस्मिन्निवेदितम्। <br>यथावृत्तं तु तत्सर्वं तक्षकस्य द्विजस्य च   ॥01-046-031॥</td></tr>
<tr><td>एतत्ते कथितं राजन्यथावृत्तं यथाश्रुतम्। <br>श्रुत्वा तु नृपशार्दूल प्रकुरुष्व यथेप्सितम्   ॥01-046-032॥</td></tr>
<tr><td> सूत उवाच। <br>मन्त्रिणां तु वचः श्रुत्वा स राजा जनमेजयः। <br>पर्यतप्यत दुःखार्तः प्रत्यपिंषत्करे करम्   ॥01-046-033॥</td></tr>
<tr><td>निःश्वासमुष्णमसकृद्दीर्घं राजीवलोचनः। <br>मुमोचाश्रूणि च तदा नेत्राभ्यां प्रततं नृपः। <br>उवाच च महीपालो दुःखशोकसमन्वितः   ॥01-046-034॥</td></tr>
<tr><td>श्रुत्वैतद्भवतां वाक्यं पितुर्मे स्वर्गतिं प्रति। <br>निश्चितेयं मम मतिर्या वै तां मे निबोधत   ॥01-046-035॥</td></tr>
<tr><td>अनन्तरमहं मन्ये तक्षकाय दुरात्मने। <br>प्रतिकर्तव्यमित्येव येन मे हिंसितः पिता   ॥01-046-036॥</td></tr>
<tr><td>ऋषेर्हि शृङ्गेर्वचनं कृत्वा दग्ध्वा च पार्थिवम्। <br>यदि गच्छेदसौ पापो ननु जीवेत्पिता मम   ॥01-046-037॥</td></tr>
<tr><td>परिहीयेत किं तस्य यदि जीवेत्स पार्थिवः। <br>काश्यपस्य प्रसादेन मन्त्रिणां सुनयेन च   ॥01-046-038॥</td></tr>
<tr><td>स तु वारितवान्मोहात्काश्यपं द्विजसत्तमम्। <br>संजिजीवयिषुं प्राप्तं राजानमपराजितम्   ॥01-046-039॥</td></tr>
<tr><td>महानतिक्रमो ह्येष तक्षकस्य दुरात्मनः। <br>द्विजस्य योऽददद्द्रव्यं मा नृपं जीवयेदिति   ॥01-046-040॥</td></tr>
<tr><td>उत्तङ्कस्य प्रियं कुर्वन्नात्मनश्च महत्प्रियम्। <br>भवतां चैव सर्वेषां यास्याम्यपचितिं पितुः   ॥01-046-041॥</td></tr>
</table>
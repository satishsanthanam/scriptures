<table border = "1"><tr><td>Verse</td></tr>
<tr><td> शौनक उवाच। <br>जरत्कारुरिति प्रोक्तं यत्त्वया सूतनन्दन। <br>इच्छाम्येतदहं तस्य ऋषेः श्रोतुं महात्मनः   ॥01-036-001॥</td></tr>
<tr><td>किं कारणं जरत्कारोर्नामैतत्प्रथितं भुवि। <br>जरत्कारुनिरुक्तं त्वं यथावद्वक्तुमर्हसि   ॥01-036-002॥</td></tr>
<tr><td> सूत उवाच। <br>जरेति क्षयमाहुर्वै दारुणं कारुसंज्ञितम्। <br>शरीरं कारु तस्यासीत्तत्स धीमाञ्शनैः शनैः   ॥01-036-003॥</td></tr>
<tr><td>क्षपयामास तीव्रेण तपसेत्यत उच्यते। <br>जरत्कारुरिति ब्रह्मन्वासुकेर्भगिनी तथा   ॥01-036-004॥</td></tr>
<tr><td>एवमुक्तस्तु धर्मात्मा शौनकः प्राहसत्तदा। <br>उग्रश्रवसमामन्त्र्य उपपन्नमिति ब्रुवन्   ॥01-036-005॥</td></tr>
<tr><td> सूत उवाच। <br>अथ कालस्य महतः स मुनिः संशितव्रतः। <br>तपस्यभिरतो धीमान्न दारानभ्यकाङ्क्षत   ॥01-036-006॥</td></tr>
<tr><td>स ऊर्ध्वरेतास्तपसि प्रसक्तः; स्वाध्यायवान्वीतभयक्लमः सन्। <br>चचार सर्वां पृथिवीं महात्मा; न चापि दारान्मनसाप्यकाङ्क्षत्   ॥01-036-007॥</td></tr>
<tr><td>ततोऽपरस्मिन्संप्राप्ते काले कस्मिंश्चिदेव तु। <br>परिक्षिदिति विख्यातो राजा कौरववंशभृत्   ॥01-036-008॥</td></tr>
<tr><td>यथा पाण्डुर्महाबाहुर्धनुर्धरवरो भुवि। <br>बभूव मृगयाशीलः पुरास्य प्रपितामहः   ॥01-036-009॥</td></tr>
<tr><td>मृगान्विध्यन्वराहांश्च तरक्षून्महिषांस्तथा। <br>अन्यांश्च विविधान्वन्यांश्चचार पृथिवीपतिः   ॥01-036-010॥</td></tr>
<tr><td>स कदाचिन्मृगं विद्ध्वा बाणेन नतपर्वणा। <br>पृष्ठतो धनुरादाय ससार गहने वने   ॥01-036-011॥</td></tr>
<tr><td>यथा हि भगवान्रुद्रो विद्ध्वा यज्ञमृगं दिवि। <br>अन्वगच्छद्धनुष्पाणिः पर्यन्वेषंस्ततस्ततः   ॥01-036-012॥</td></tr>
<tr><td>न हि तेन मृगो विद्धो जीवन्गच्छति वै वनम्। <br>पूर्वरूपं तु तन्नूनमासीत्स्वर्गगतिं प्रति। <br>परिक्षितस्तस्य राज्ञो विद्धो यन्नष्टवान्मृगः   ॥01-036-013॥</td></tr>
<tr><td>दूरं चापहृतस्तेन मृगेण स महीपतिः। <br>परिश्रान्तः पिपासार्त आससाद मुनिं वने   ॥01-036-014॥</td></tr>
<tr><td>गवां प्रचारेष्वासीनं वत्सानां मुखनिःसृतम्। <br>भूयिष्ठमुपयुञ्जानं फेनमापिबतां पयः   ॥01-036-015॥</td></tr>
<tr><td>तमभिद्रुत्य वेगेन स राजा संशितव्रतम्। <br>अपृच्छद्धनुरुद्यम्य तं मुनिं क्षुच्छ्रमान्वितः   ॥01-036-016॥</td></tr>
<tr><td>भो भो ब्रह्मन्नहं राजा परिक्षिदभिमन्युजः। <br>मया विद्धो मृगो नष्टः कच्चित्त्वं दृष्टवानसि   ॥01-036-017॥</td></tr>
<tr><td>स मुनिस्तस्य नोवाच किंचिन्मौनव्रते स्थितः। <br>तस्य स्कन्धे मृतं सर्पं क्रुद्धो राजा समासजत्   ॥01-036-018॥</td></tr>
<tr><td>धनुष्कोट्या समुत्क्षिप्य स चैनं समुदैक्षत। <br>न च किंचिदुवाचैनं शुभं वा यदि वाशुभम्   ॥01-036-019॥</td></tr>
<tr><td>स राजा क्रोधमुत्सृज्य व्यथितस्तं तथागतम्। <br>दृष्ट्वा जगाम नगरमृषिस्त्वास्ते तथैव सः   ॥01-036-020॥</td></tr>
<tr><td>तरुणस्तस्य पुत्रोऽभूत्तिग्मतेजा महातपाः। <br>शृङ्गी नाम महाक्रोधो दुष्प्रसादो महाव्रतः   ॥01-036-021॥</td></tr>
<tr><td>स देवं परमीशानं सर्वभूतहिते रतम्। <br>ब्रह्माणमुपतस्थे वै काले काले सुसंयतः। <br>स तेन समनुज्ञातो ब्रह्मणा गृहमेयिवान्   ॥01-036-022॥</td></tr>
<tr><td>सख्योक्तः क्रीडमानेन स तत्र हसता किल। <br>संरम्भी कोपनोऽतीव विषकल्प ऋषेः सुतः। <br>ऋषिपुत्रेण नर्मार्थं कृशेन द्विजसत्तम   ॥01-036-023॥</td></tr>
<tr><td>तेजस्विनस्तव पिता तथैव च तपस्विनः। <br>शवं स्कन्धेन वहति मा शृङ्गिन्गर्वितो भव   ॥01-036-024॥</td></tr>
<tr><td>व्याहरत्स्वृषिपुत्रेषु मा स्म किंचिद्वचो वदीः। <br>अस्मद्विधेषु सिद्धेषु ब्रह्मवित्सु तपस्विषु   ॥01-036-025॥</td></tr>
<tr><td>क्व ते पुरुषमानित्वं क्व ते वाचस्तथाविधाः। <br>दर्पजाः पितरं यस्त्वं द्रष्टा शवधरं तथा   ॥01-036-026॥</td></tr>
</table>
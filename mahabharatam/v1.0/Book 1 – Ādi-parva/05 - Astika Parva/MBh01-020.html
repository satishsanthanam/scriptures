<table border = "1"><tr><td>Verse</td></tr>
<tr><td> सूत उवाच। <br>तं समुद्रमतिक्रम्य कद्रूर्विनतया सह। <br>न्यपतत्तुरगाभ्याशे नचिरादिव शीघ्रगा   ॥01-020-001॥</td></tr>
<tr><td>निशाम्य च बहून्वालान्कृष्णान्पुच्छं समाश्रितान्। <br>विनतां विषण्णवदनां कद्रूर्दास्ये न्ययोजयत्   ॥01-020-002॥</td></tr>
<tr><td>ततः सा विनता तस्मिन्पणितेन पराजिता। <br>अभवद्दुःखसंतप्ता दासीभावं समास्थिता   ॥01-020-003॥</td></tr>
<tr><td>एतस्मिन्नन्तरे चैव गरुडः काल आगते। <br>विना मात्रा महातेजा विदार्याण्डमजायत   ॥01-020-004॥</td></tr>
<tr><td>अग्निराशिरिवोद्भासन्समिद्धोऽतिभयंकरः। <br>प्रवृद्धः सहसा पक्षी महाकायो नभोगतः   ॥01-020-005॥</td></tr>
<tr><td>तं दृष्ट्वा शरणं जग्मुः प्रजाः सर्वा विभावसुम्। <br>प्रणिपत्याब्रुवंश्चैनमासीनं विश्वरूपिणम्   ॥01-020-006॥</td></tr>
<tr><td>अग्ने मा त्वं प्रवर्धिष्ठाः कच्चिन्नो न दिधक्षसि। <br>असौ हि राशिः सुमहान्समिद्धस्तव सर्पति   ॥01-020-007॥</td></tr>
<tr><td> अग्निरुवाच। <br>नैतदेवं यथा यूयं मन्यध्वमसुरार्दनाः। <br>गरुडो बलवानेष मम तुल्यः स्वतेजसा   ॥01-020-008॥</td></tr>
<tr><td> सूत उवाच। <br>एवमुक्तास्ततो गत्वा गरुडं वाग्भिरस्तुवन्। <br>अदूरादभ्युपेत्यैनं देवाः सर्षिगणास्तदा   ॥01-020-009॥</td></tr>
<tr><td>त्वमृषिस्त्वं महाभागस्त्वं देवः पतगेश्वरः। <br>त्वं प्रभुस्तपनप्रख्यस्त्वं नस्त्राणमनुत्तमम्   ॥01-020-010॥</td></tr>
<tr><td>बलोर्मिमान्साधुरदीनसत्त्वः; समृद्धिमान्दुष्प्रसहस्त्वमेव। <br>तपः श्रुतं सर्वमहीनकीर्ते; अनागतं चोपगतं च सर्वम्   ॥01-020-011॥</td></tr>
<tr><td>त्वमुत्तमः सर्वमिदं चराचरं; गभस्तिभिर्भानुरिवावभाससे। <br>समाक्षिपन्भानुमतः प्रभां मुहु;स्त्वमन्तकः सर्वमिदं ध्रुवाध्रुवम्   ॥01-020-012॥</td></tr>
<tr><td>दिवाकरः परिकुपितो यथा दहे;त्प्रजास्तथा दहसि हुताशनप्रभ। <br>भयंकरः प्रलय इवाग्निरुत्थितो; विनाशयन्युगपरिवर्तनान्तकृत्   ॥01-020-013॥</td></tr>
<tr><td>खगेश्वरं शरणमुपस्थिता वयं; महौजसं वितिमिरमभ्रगोचरम्। <br>महाबलं गरुडमुपेत्य खेचरं; परावरं वरदमजय्यविक्रमम्   ॥01-020-014॥</td></tr>
<tr><td>एवं स्तुतः सुपर्णस्तु देवैः सर्षिगणैस्तदा। <br>तेजसः प्रतिसंहारमात्मनः स चकार ह   ॥01-020-015॥</td></tr>
</table>
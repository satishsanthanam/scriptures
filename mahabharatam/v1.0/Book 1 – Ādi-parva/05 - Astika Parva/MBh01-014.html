<table border = "1"><tr><td>Verse</td></tr>
<tr><td> शौनक उवाच। <br>सौते कथय तामेतां विस्तरेण कथां पुनः। <br>आस्तीकस्य कवेः साधोः शुश्रूषा परमा हि नः   ॥01-014-001॥</td></tr>
<tr><td>मधुरं कथ्यते सौम्य श्लक्ष्णाक्षरपदं त्वया। <br>प्रीयामहे भृशं तात पितेवेदं प्रभाषसे   ॥01-014-002॥</td></tr>
<tr><td>अस्मच्छुश्रूषणे नित्यं पिता हि निरतस्तव। <br>आचष्टैतद्यथाख्यानं पिता ते त्वं तथा वद   ॥01-014-003॥</td></tr>
<tr><td> सूत उवाच। <br>आयुष्यमिदमाख्यानमास्तीकं कथयामि ते। <br>यथा श्रुतं कथयतः सकाशाद्वै पितुर्मया   ॥01-014-004॥</td></tr>
<tr><td>पुरा देवयुगे ब्रह्मन्प्रजापतिसुते शुभे। <br>आस्तां भगिन्यौ रूपेण समुपेतेऽद्भुतेऽनघे   ॥01-014-005॥</td></tr>
<tr><td>ते भार्ये कश्यपस्यास्तां कद्रूश्च विनता च ह। <br>प्रादात्ताभ्यां वरं प्रीतः प्रजापतिसमः पतिः। <br>कश्यपो धर्मपत्नीभ्यां मुदा परमया युतः   ॥01-014-006॥</td></tr>
<tr><td>वरातिसर्गं श्रुत्वैव कश्यपादुत्तमं च ते। <br>हर्षादप्रतिमां प्रीतिं प्रापतुः स्म वरस्त्रियौ   ॥01-014-007॥</td></tr>
<tr><td>वव्रे कद्रूः सुतान्नागान्सहस्रं तुल्यतेजसः। <br>द्वौ पुत्रौ विनता वव्रे कद्रूपुत्राधिकौ बले। <br>ओजसा तेजसा चैव विक्रमेणाधिकौ सुतौ   ॥01-014-008॥</td></tr>
<tr><td>तस्यै भर्ता वरं प्रादादध्यर्धं पुत्रमीप्सितम्। <br>एवमस्त्विति तं चाह कश्यपं विनता तदा   ॥01-014-009॥</td></tr>
<tr><td>कृतकृत्या तु विनता लब्ध्वा वीर्याधिकौ सुतौ। <br>कद्रूश्च लब्ध्वा पुत्राणां सहस्रं तुल्यतेजसाम्   ॥01-014-010॥</td></tr>
<tr><td>धार्यौ प्रयत्नतो गर्भावित्युक्त्वा स महातपाः। <br>ते भार्ये वरसंहृष्टे कश्यपो वनमाविशत्   ॥01-014-011॥</td></tr>
<tr><td>कालेन महता कद्रूरण्डानां दशतीर्दश। <br>जनयामास विप्रेन्द्र द्वे अण्डे विनता तदा   ॥01-014-012॥</td></tr>
<tr><td>तयोरण्डानि निदधुः प्रहृष्टाः परिचारिकाः। <br>सोपस्वेदेषु भाण्डेषु पञ्च वर्षशतानि च   ॥01-014-013॥</td></tr>
<tr><td>ततः पञ्चशते काले कद्रूपुत्रा विनिःसृताः। <br>अण्डाभ्यां विनतायास्तु मिथुनं न व्यदृश्यत   ॥01-014-014॥</td></tr>
<tr><td>ततः पुत्रार्थिणी देवी व्रीडिता सा तपस्विनी। <br>अण्डं बिभेद विनता तत्र पुत्रमदृक्षत   ॥01-014-015॥</td></tr>
<tr><td>पूर्वार्धकायसंपन्नमितरेणाप्रकाशता। <br>स पुत्रो रोषसंपन्नः शशापैनामिति श्रुतिः   ॥01-014-016॥</td></tr>
<tr><td>योऽहमेवं कृतो मातस्त्वया लोभपरीतया। <br>शरीरेणासमग्रोऽद्य तस्माद्दासी भविष्यसि   ॥01-014-017॥</td></tr>
<tr><td>पञ्च वर्षशतान्यस्या यया विस्पर्धसे सह। <br>एष च त्वां सुतो मातर्दास्यत्वान्मोक्षयिष्यति   ॥01-014-018॥</td></tr>
<tr><td>यद्येनमपि मातस्त्वं मामिवाण्डविभेदनात्। <br>न करिष्यस्यदेहं वा व्यङ्गं वापि तपस्विनम्   ॥01-014-019॥</td></tr>
<tr><td>प्रतिपालयितव्यस्ते जन्मकालोऽस्य धीरया। <br>विशिष्टबलमीप्सन्त्या पञ्चवर्षशतात्परः   ॥01-014-020॥</td></tr>
<tr><td>एवं शप्त्वा ततः पुत्रो विनतामन्तरिक्षगः। <br>अरुणो दृश्यते ब्रह्मन्प्रभातसमये सदा   ॥01-014-021॥</td></tr>
<tr><td>गरुडोऽपि यथाकालं जज्ञे पन्नगसूदनः। <br>स जातमात्रो विनतां परित्यज्य खमाविशत्   ॥01-014-022॥</td></tr>
<tr><td>आदास्यन्नात्मनो भोज्यमन्नं विहितमस्य यत्। <br>विधात्रा भृगुशार्दूल क्षुधितस्य बुभुक्षतः   ॥01-014-023॥</td></tr>
</table>
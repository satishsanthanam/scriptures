Verse
 सूत उवाच। <br>तं तथा मन्त्रिणो दृष्ट्वा भोगेन परिवेष्टितम्। <br>विवर्णवदनाः सर्वे रुरुदुर्भृशदुःखिताः   ॥01-040-001॥
तं तु नादं ततः श्रुत्वा मन्त्रिणस्ते प्रदुद्रुवुः। <br>अपश्यंश्चैव ते यान्तमाकाशे नागमद्भुतम्   ॥01-040-002॥
सीमन्तमिव कुर्वाणं नभसः पद्मवर्चसम्। <br>तक्षकं पन्नगश्रेष्ठं भृशं शोकपरायणाः   ॥01-040-003॥
ततस्तु ते तद्गृहमग्निना वृतं; प्रदीप्यमानं विषजेन भोगिनः। <br>भयात्परित्यज्य दिशः प्रपेदिरे; पपात तच्चाशनिताडितं यथा   ॥01-040-004॥
ततो नृपे तक्षकतेजसा हते; प्रयुज्य सर्वाः परलोकसत्क्रियाः। <br>शुचिर्द्विजो राजपुरोहितस्तदा; तथैव ते तस्य नृपस्य मन्त्रिणः   ॥01-040-005॥
नृपं शिशुं तस्य सुतं प्रचक्रिरे; समेत्य सर्वे पुरवासिनो जनाः। <br>नृपं यमाहुस्तममित्रघातिनं; कुरुप्रवीरं जनमेजयं जनाः   ॥01-040-006॥
स बाल एवार्यमतिर्नृपोत्तमः; सहैव तैर्मन्त्रिपुरोहितैस्तदा। <br>शशास राज्यं कुरुपुंगवाग्रजो; यथास्य वीरः प्रपितामहस्तथा   ॥01-040-007॥
ततस्तु राजानममित्रतापनं; समीक्ष्य ते तस्य नृपस्य मन्त्रिणः। <br>सुवर्णवर्माणमुपेत्य काशिपं; वपुष्टमार्थं वरयां प्रचक्रमुः   ॥01-040-008॥
ततः स राजा प्रददौ वपुष्टमां; कुरुप्रवीराय परीक्ष्य धर्मतः। <br>स चापि तां प्राप्य मुदा युतोऽभव;न्न चान्यनारीषु मनो दधे क्वचित्   ॥01-040-009॥
सरःसु फुल्लेषु वनेषु चैव ह; प्रसन्नचेता विजहार वीर्यवान्। <br>तथा स राजन्यवरो विजह्रिवा;न्यथोर्वशीं प्राप्य पुरा पुरूरवाः   ॥01-040-010॥
वपुष्टमा चापि वरं पतिं तदा; प्रतीतरूपं समवाप्य भूमिपम्। <br>भावेन रामा रमयां बभूव वै; विहारकालेष्ववरोधसुन्दरी   ॥01-040-011॥

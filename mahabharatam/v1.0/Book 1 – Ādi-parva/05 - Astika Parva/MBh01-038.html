<table border = "1"><tr><td>Verse</td></tr>
<tr><td> शृङ्ग्युवाच। <br>यद्येतत्साहसं तात यदि वा दुष्कृतं कृतम्। <br>प्रियं वाप्यप्रियं वा ते वागुक्ता न मृषा मया   ॥01-038-001॥</td></tr>
<tr><td>नैवान्यथेदं भविता पितरेष ब्रवीमि ते। <br>नाहं मृषा प्रब्रवीमि स्वैरेष्वपि कुतः शपन्   ॥01-038-002॥</td></tr>
<tr><td> शमीक उवाच। <br>जानाम्युग्रप्रभावं त्वां पुत्र सत्यगिरं तथा। <br>नानृतं ह्युक्तपूर्वं ते नैतन्मिथ्या भविष्यति   ॥01-038-003॥</td></tr>
<tr><td>पित्रा पुत्रो वयःस्थोऽपि सततं वाच्य एव तु। <br>यथा स्याद्गुणसंयुक्तः प्राप्नुयाच्च महद्यशः   ॥01-038-004॥</td></tr>
<tr><td>किं पुनर्बाल एव त्वं तपसा भावितः प्रभो। <br>वर्धते च प्रभवतां कोपोऽतीव महात्मनाम्   ॥01-038-005॥</td></tr>
<tr><td>सोऽहं पश्यामि वक्तव्यं त्वयि धर्मभृतां वर। <br>पुत्रत्वं बालतां चैव तवावेक्ष्य च साहसम्   ॥01-038-006॥</td></tr>
<tr><td>स त्वं शमयुतो भूत्वा वन्यमाहारमाहरन्। <br>चर क्रोधमिमं त्यक्त्वा नैवं धर्मं प्रहास्यसि   ॥01-038-007॥</td></tr>
<tr><td>क्रोधो हि धर्मं हरति यतीनां दुःखसंचितम्। <br>ततो धर्मविहीनानां गतिरिष्टा न विद्यते   ॥01-038-008॥</td></tr>
<tr><td>शम एव यतीनां हि क्षमिणां सिद्धिकारकः। <br>क्षमावतामयं लोकः परश्चैव क्षमावताम्   ॥01-038-009॥</td></tr>
<tr><td>तस्माच्चरेथाः सततं क्षमाशीलो जितेन्द्रियः। <br>क्षमया प्राप्स्यसे लोकान्ब्रह्मणः समनन्तरान्   ॥01-038-010॥</td></tr>
<tr><td>मया तु शममास्थाय यच्छक्यं कर्तुमद्य वै। <br>तत्करिष्येऽद्य ताताहं प्रेषयिष्ये नृपाय वै   ॥01-038-011॥</td></tr>
<tr><td>मम पुत्रेण शप्तोऽसि बालेनाकृतबुद्धिना। <br>ममेमां धर्षणां त्वत्तः प्रेक्ष्य राजन्नमर्षिणा   ॥01-038-012॥</td></tr>
<tr><td> सूत उवाच। <br>एवमादिश्य शिष्यं स प्रेषयामास सुव्रतः। <br>परिक्षिते नृपतये दयापन्नो महातपाः   ॥01-038-013॥</td></tr>
<tr><td>संदिश्य कुशलप्रश्नं कार्यवृत्तान्तमेव च। <br>शिष्यं गौरमुखं नाम शीलवन्तं समाहितम्   ॥01-038-014॥</td></tr>
<tr><td>सोऽभिगम्य ततः शीघ्रं नरेन्द्रं कुरुवर्धनम्। <br>विवेश भवनं राज्ञः पूर्वं द्वाःस्थैर्निवेदितः   ॥01-038-015॥</td></tr>
<tr><td>पूजितश्च नरेन्द्रेण द्विजो गौरमुखस्ततः। <br>आचख्यौ परिविश्रान्तो राज्ञे सर्वमशेषतः। <br>शमीकवचनं घोरं यथोक्तं मन्त्रिसंनिधौ   ॥01-038-016॥</td></tr>
<tr><td>शमीको नाम राजेन्द्र विषये वर्तते तव। <br>ऋषिः परमधर्मात्मा दान्तः शान्तो महातपाः   ॥01-038-017॥</td></tr>
<tr><td>तस्य त्वया नरव्याघ्र सर्पः प्राणैर्वियोजितः। <br>अवसक्तो धनुष्कोट्या स्कन्धे भरतसत्तम। <br>क्षान्तवांस्तव तत्कर्म पुत्रस्तस्य न चक्षमे   ॥01-038-018॥</td></tr>
<tr><td>तेन शप्तोऽसि राजेन्द्र पितुरज्ञातमद्य वै। <br>तक्षकः सप्तरात्रेण मृत्युस्ते वै भविष्यति   ॥01-038-019॥</td></tr>
<tr><td>तत्र रक्षां कुरुष्वेति पुनः पुनरथाब्रवीत्। <br>तदन्यथा न शक्यं च कर्तुं केनचिदप्युत   ॥01-038-020॥</td></tr>
<tr><td>न हि शक्नोति संयन्तुं पुत्रं कोपसमन्वितम्। <br>ततोऽहं प्रेषितस्तेन तव राजन्हितार्थिना   ॥01-038-021॥</td></tr>
<tr><td>इति श्रुत्वा वचो घोरं स राजा कुरुनन्दनः। <br>पर्यतप्यत तत्पापं कृत्वा राजा महातपाः   ॥01-038-022॥</td></tr>
<tr><td>तं च मौनव्रतधरं श्रुत्वा मुनिवरं तदा। <br>भूय एवाभवद्राजा शोकसंतप्तमानसः   ॥01-038-023॥</td></tr>
<tr><td>अनुक्रोशात्मतां तस्य शमीकस्यावधार्य तु। <br>पर्यतप्यत भूयोऽपि कृत्वा तत्किल्बिषं मुनेः   ॥01-038-024॥</td></tr>
<tr><td>न हि मृत्युं तथा राजा श्रुत्वा वै सोऽन्वतप्यत। <br>अशोचदमरप्रख्यो यथा कृत्वेह कर्म तत्   ॥01-038-025॥</td></tr>
<tr><td>ततस्तं प्रेषयामास राजा गौरमुखं तदा। <br>भूयः प्रसादं भगवान्करोत्विति ममेति वै   ॥01-038-026॥</td></tr>
<tr><td>तस्मिंश्च गतमात्रे वै राजा गौरमुखे तदा। <br>मन्त्रिभिर्मन्त्रयामास सह संविग्नमानसः   ॥01-038-027॥</td></tr>
<tr><td>निश्चित्य मन्त्रिभिश्चैव सहितो मन्त्रतत्त्ववित्। <br>प्रासादं कारयामास एकस्तम्भं सुरक्षितम्   ॥01-038-028॥</td></tr>
<tr><td>रक्षां च विदधे तत्र भिषजश्चौषधानि च। <br>ब्राह्मणान्सिद्धमन्त्रांश्च सर्वतो वै न्यवेशयत्   ॥01-038-029॥</td></tr>
<tr><td>राजकार्याणि तत्रस्थः सर्वाण्येवाकरोच्च सः। <br>मन्त्रिभिः सह धर्मज्ञः समन्तात्परिरक्षितः   ॥01-038-030॥</td></tr>
<tr><td>प्राप्ते तु दिवसे तस्मिन्सप्तमे द्विजसत्तम। <br>काश्यपोऽभ्यागमद्विद्वांस्तं राजानं चिकित्सितुम्   ॥01-038-031॥</td></tr>
<tr><td>श्रुतं हि तेन तदभूदद्य तं राजसत्तमम्। <br>तक्षकः पन्नगश्रेष्ठो नेष्यते यमसादनम्   ॥01-038-032॥</td></tr>
<tr><td>तं दष्टं पन्नगेन्द्रेण करिष्येऽहमपज्वरम्। <br>तत्र मेऽर्थश्च धर्मश्च भवितेति विचिन्तयन्   ॥01-038-033॥</td></tr>
<tr><td>तं ददर्श स नागेन्द्रस्तक्षकः काश्यपं पथि। <br>गच्छन्तमेकमनसं द्विजो भूत्वा वयोतिगः   ॥01-038-034॥</td></tr>
<tr><td>तमब्रवीत्पन्नगेन्द्रः काश्यपं मुनिपुंगवम्। <br>क्व भवांस्त्वरितो याति किं च कार्यं चिकीर्षति   ॥01-038-035॥</td></tr>
<tr><td> काश्यप उवाच। <br>नृपं कुरुकुलोत्पन्नं परिक्षितमरिंदमम्। <br>तक्षकः पन्नगश्रेष्ठस्तेजसाद्य प्रधक्ष्यति   ॥01-038-036॥</td></tr>
<tr><td>तं दष्टं पन्नगेन्द्रेण तेनाग्निसमतेजसा। <br>पाण्डवानां कुलकरं राजानममितौजसम्। <br>गच्छामि सौम्य त्वरितं सद्यः कर्तुमपज्वरम्   ॥01-038-037॥</td></tr>
<tr><td> तक्षक उवाच। <br>अहं स तक्षको ब्रह्मंस्तं धक्ष्यामि महीपतिम्। <br>निवर्तस्व न शक्तस्त्वं मया दष्टं चिकित्सितुम्   ॥01-038-038॥</td></tr>
<tr><td> काश्यप उवाच। <br>अहं तं नृपतिं नाग त्वया दष्टमपज्वरम्। <br>करिष्य इति मे बुद्धिर्विद्याबलमुपाश्रितः   ॥01-038-039॥</td></tr>
</table>
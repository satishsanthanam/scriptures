<table border = "1"><tr><td>Verse</td></tr>
<tr><td> सूत उवाच। <br>एतत्ते सर्वमाख्यातममृतं मथितं यथा। <br>यत्र सोऽश्वः समुत्पन्नः श्रीमानतुलविक्रमः   ॥01-018-001॥</td></tr>
<tr><td>यं निशाम्य तदा कद्रूर्विनतामिदमब्रवीत्। <br>उच्चैःश्रवा नु किंवर्णो भद्रे जानीहि माचिरम्   ॥01-018-002॥</td></tr>
<tr><td> विनतोवाच। <br>श्वेत एवाश्वराजोऽयं किं वा त्वं मन्यसे शुभे। <br>ब्रूहि वर्णं त्वमप्यस्य ततोऽत्र विपणावहे   ॥01-018-003॥</td></tr>
<tr><td> कद्रूरुवाच। <br>कृष्णवालमहं मन्ये हयमेनं शुचिस्मिते। <br>एहि सार्धं मया दीव्य दासीभावाय भामिनि   ॥01-018-004॥</td></tr>
<tr><td> सूत उवाच। <br>एवं ते समयं कृत्वा दासीभावाय वै मिथः। <br>जग्मतुः स्वगृहानेव श्वो द्रक्ष्याव इति स्म ह   ॥01-018-005॥</td></tr>
<tr><td>ततः पुत्रसहस्रं तु कद्रूर्जिह्मं चिकीर्षती। <br>आज्ञापयामास तदा वाला भूत्वाञ्जनप्रभाः   ॥01-018-006॥</td></tr>
<tr><td>आविशध्वं हयं क्षिप्रं दासी न स्यामहं यथा। <br>तद्वाक्यं नान्वपद्यन्त ताञ्शशाप भुजंगमान्   ॥01-018-007॥</td></tr>
<tr><td>सर्पसत्रे वर्तमाने पावको वः प्रधक्ष्यति। <br>जनमेजयस्य राजर्षेः पाण्डवेयस्य धीमतः   ॥01-018-008॥</td></tr>
<tr><td>शापमेनं तु शुश्राव स्वयमेव पितामहः। <br>अतिक्रूरं समुद्दिष्टं कद्र्वा दैवादतीव हि   ॥01-018-009॥</td></tr>
<tr><td>सार्धं देवगणैः सर्वैर्वाचं तामन्वमोदत। <br>बहुत्वं प्रेक्ष्य सर्पाणां प्रजानां हितकाम्यया   ॥01-018-010॥</td></tr>
<tr><td>तिग्मवीर्यविषा ह्येते दन्दशूका महाबलाः। <br>तेषां तीक्ष्णविषत्वाद्धि प्रजानां च हिताय वै। <br>प्रादाद्विषहणीं विद्यां काश्यपाय महात्मने   ॥01-018-011॥</td></tr>
</table>
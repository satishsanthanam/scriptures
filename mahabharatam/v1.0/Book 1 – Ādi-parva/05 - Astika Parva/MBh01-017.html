<table border = "1"><tr><td>Verse</td></tr>
<tr><td> सूत उवाच। <br>अथावरणमुख्यानि नानाप्रहरणानि च। <br>प्रगृह्याभ्यद्रवन्देवान्सहिता दैत्यदानवाः   ॥01-017-001॥</td></tr>
<tr><td>ततस्तदमृतं देवो विष्णुरादाय वीर्यवान्। <br>जहार दानवेन्द्रेभ्यो नरेण सहितः प्रभुः   ॥01-017-002॥</td></tr>
<tr><td>ततो देवगणाः सर्वे पपुस्तदमृतं तदा। <br>विष्णोः सकाशात्संप्राप्य संभ्रमे तुमुले सति   ॥01-017-003॥</td></tr>
<tr><td>ततः पिबत्सु तत्कालं देवेष्वमृतमीप्सितम्। <br>राहुर्विबुधरूपेण दानवः प्रापिबत्तदा   ॥01-017-004॥</td></tr>
<tr><td>तस्य कण्ठमनुप्राप्ते दानवस्यामृते तदा। <br>आख्यातं चन्द्रसूर्याभ्यां सुराणां हितकाम्यया   ॥01-017-005॥</td></tr>
<tr><td>ततो भगवता तस्य शिरश्छिन्नमलंकृतम्। <br>चक्रायुधेन चक्रेण पिबतोऽमृतमोजसा   ॥01-017-006॥</td></tr>
<tr><td>तच्छैलशृङ्गप्रतिमं दानवस्य शिरो महत्। <br>चक्रेणोत्कृत्तमपतच्चालयद्वसुधातलम्   ॥01-017-007॥</td></tr>
<tr><td>ततो वैरविनिर्बन्धः कृतो राहुमुखेन वै। <br>शाश्वतश्चन्द्रसूर्याभ्यां ग्रसत्यद्यापि चैव तौ   ॥01-017-008॥</td></tr>
<tr><td>विहाय भगवांश्चापि स्त्रीरूपमतुलं हरिः। <br>नानाप्रहरणैर्भीमैर्दानवान्समकम्पयत्   ॥01-017-009॥</td></tr>
<tr><td>ततः प्रवृत्तः संग्रामः समीपे लवणाम्भसः। <br>सुराणामसुराणां च सर्वघोरतरो महान्   ॥01-017-010॥</td></tr>
<tr><td>प्रासाः सुविपुलास्तीक्ष्णा न्यपतन्त सहस्रशः। <br>तोमराश्च सुतीक्ष्णाग्राः शस्त्राणि विविधानि च   ॥01-017-011॥</td></tr>
<tr><td>ततोऽसुराश्चक्रभिन्ना वमन्तो रुधिरं बहु। <br>असिशक्तिगदारुग्णा निपेतुर्धरणीतले   ॥01-017-012॥</td></tr>
<tr><td>छिन्नानि पट्टिशैश्चापि शिरांसि युधि दारुणे। <br>तप्तकाञ्चनजालानि निपेतुरनिशं तदा   ॥01-017-013॥</td></tr>
<tr><td>रुधिरेणावलिप्ताङ्गा निहताश्च महासुराः। <br>अद्रीणामिव कूटानि धातुरक्तानि शेरते   ॥01-017-014॥</td></tr>
<tr><td>हाहाकारः समभवत्तत्र तत्र सहस्रशः। <br>अन्योन्यं छिन्दतां शस्त्रैरादित्ये लोहितायति   ॥01-017-015॥</td></tr>
<tr><td>परिघैश्चायसैः पीतैः संनिकर्षे च मुष्टिभिः। <br>निघ्नतां समरेऽन्योन्यं शब्दो दिवमिवास्पृशत्   ॥01-017-016॥</td></tr>
<tr><td>छिन्धि भिन्धि प्रधावध्वं पातयाभिसरेति च। <br>व्यश्रूयन्त महाघोराः शब्दास्तत्र समन्ततः   ॥01-017-017॥</td></tr>
<tr><td>एवं सुतुमुले युद्धे वर्तमाने भयावहे। <br>नरनारायणौ देवौ समाजग्मतुराहवम्   ॥01-017-018॥</td></tr>
<tr><td>तत्र दिव्यं धनुर्दृष्ट्वा नरस्य भगवानपि। <br>चिन्तयामास वै चक्रं विष्णुर्दानवसूदनम्   ॥01-017-019॥</td></tr>
<tr><td>ततोऽम्बराच्चिन्तितमात्रमागतं; महाप्रभं चक्रममित्रतापनम्। <br>विभावसोस्तुल्यमकुण्ठमण्डलं; सुदर्शनं भीममजय्यमुत्तमम्   ॥01-017-020॥</td></tr>
<tr><td>तदागतं ज्वलितहुताशनप्रभं; भयंकरं करिकरबाहुरच्युतः। <br>मुमोच वै चपलमुदग्रवेगव;न्महाप्रभं परनगरावदारणम्   ॥01-017-021॥</td></tr>
<tr><td>तदन्तकज्वलनसमानवर्चसं; पुनः पुनर्न्यपतत वेगवत्तदा। <br>विदारयद्दितिदनुजान्सहस्रशः; करेरितं पुरुषवरेण संयुगे   ॥01-017-022॥</td></tr>
<tr><td>दहत्क्वचिज्ज्वलन इवावलेलिह;त्प्रसह्य तानसुरगणान्न्यकृन्तत। <br>प्रवेरितं वियति मुहुः क्षितौ तदा; पपौ रणे रुधिरमथो पिशाचवत्   ॥01-017-023॥</td></tr>
<tr><td>अथासुरा गिरिभिरदीनचेतसो; मुहुर्मुहुः सुरगणमर्दयंस्तदा। <br>महाबला विगलितमेघवर्चसः; सहस्रशो गगनमभिप्रपद्य ह   ॥01-017-024॥</td></tr>
<tr><td>अथाम्बराद्भयजननाः प्रपेदिरे; सपादपा बहुविधमेघरूपिणः। <br>महाद्रयः प्रविगलिताग्रसानवः; परस्परं द्रुतमभिहत्य सस्वनाः   ॥01-017-025॥</td></tr>
<tr><td>ततो मही प्रविचलिता सकानना; महाद्रिपाताभिहता समन्ततः। <br>परस्परं भृशमभिगर्जतां मुहू; रणाजिरे भृशमभिसंप्रवर्तिते   ॥01-017-026॥</td></tr>
<tr><td>नरस्ततो वरकनकाग्रभूषणै;र्महेषुभिर्गगनपथं समावृणोत्। <br>विदारयन्गिरिशिखराणि पत्रिभि;र्महाभयेऽसुरगणविग्रहे तदा   ॥01-017-027॥</td></tr>
<tr><td>ततो महीं लवणजलं च सागरं; महासुराः प्रविविशुरर्दिताः सुरैः। <br>वियद्गतं ज्वलितहुताशनप्रभं; सुदर्शनं परिकुपितं निशाम्य च   ॥01-017-028॥</td></tr>
<tr><td>ततः सुरैर्विजयमवाप्य मन्दरः; स्वमेव देशं गमितः सुपूजितः। <br>विनाद्य खं दिवमपि चैव सर्वश;स्ततो गताः सलिलधरा यथागतम्   ॥01-017-029॥</td></tr>
<tr><td>ततोऽमृतं सुनिहितमेव चक्रिरे; सुराः परां मुदमभिगम्य पुष्कलाम्। <br>ददौ च तं निधिममृतस्य रक्षितुं; किरीटिने बलभिदथामरैः सह   ॥01-017-030॥</td></tr>
</table>
<table border = "1"><tr><td>Verse</td></tr>
<tr><td> सूत उवाच। <br>मातुः सकाशात्तं शापं श्रुत्वा पन्नगसत्तमः। <br>वासुकिश्चिन्तयामास शापोऽयं न भवेत्कथम्   ॥01-033-001॥</td></tr>
<tr><td>ततः स मन्त्रयामास भ्रातृभिः सह सर्वशः। <br>ऐरावतप्रभृतिभिर्ये स्म धर्मपरायणाः   ॥01-033-002॥</td></tr>
<tr><td> वासुकिरुवाच। <br>अयं शापो यथोद्दिष्टो विदितं वस्तथानघाः। <br>तस्य शापस्य मोक्षार्थं मन्त्रयित्वा यतामहे   ॥01-033-003॥</td></tr>
<tr><td>सर्वेषामेव शापानां प्रतिघातो हि विद्यते। <br>न तु मात्राभिशप्तानां मोक्षो विद्येत पन्नगाः   ॥01-033-004॥</td></tr>
<tr><td>अव्ययस्याप्रमेयस्य सत्यस्य च तथाग्रतः। <br>शप्ता इत्येव मे श्रुत्वा जायते हृदि वेपथुः   ॥01-033-005॥</td></tr>
<tr><td>नूनं सर्वविनाशोऽयमस्माकं समुदाहृतः। <br>न ह्येनां सोऽव्ययो देवः शपन्तीं प्रत्यषेधयत्   ॥01-033-006॥</td></tr>
<tr><td>तस्मात्संमन्त्रयामोऽत्र भुजगानामनामयम्। <br>यथा भवेत सर्वेषां मा नः कालोऽत्यगादयम्   ॥01-033-007॥</td></tr>
<tr><td>अपि मन्त्रयमाणा हि हेतुं पश्याम मोक्षणे। <br>यथा नष्टं पुरा देवा गूढमग्निं गुहागतम्   ॥01-033-008॥</td></tr>
<tr><td>यथा स यज्ञो न भवेद्यथा वापि पराभवेत्। <br>जनमेजयस्य सर्पाणां विनाशकरणाय हि   ॥01-033-009॥</td></tr>
<tr><td> सूत उवाच। <br>तथेत्युक्त्वा तु ते सर्वे काद्रवेयाः समागताः। <br>समयं चक्रिरे तत्र मन्त्रबुद्धिविशारदाः   ॥01-033-010॥</td></tr>
<tr><td>एके तत्राब्रुवन्नागा वयं भूत्वा द्विजर्षभाः। <br>जनमेजयं तं भिक्षामो यज्ञस्ते न भवेदिति   ॥01-033-011॥</td></tr>
<tr><td>अपरे त्वब्रुवन्नागास्तत्र पण्डितमानिनः। <br>मन्त्रिणोऽस्य वयं सर्वे भविष्यामः सुसंमताः   ॥01-033-012॥</td></tr>
<tr><td>स नः प्रक्ष्यति सर्वेषु कार्येष्वर्थविनिश्चयम्। <br>तत्र बुद्धिं प्रवक्ष्यामो यथा यज्ञो निवर्तते   ॥01-033-013॥</td></tr>
<tr><td>स नो बहुमतान्राजा बुद्ध्वा बुद्धिमतां वरः। <br>यज्ञार्थं प्रक्ष्यति व्यक्तं नेति वक्ष्यामहे वयम्   ॥01-033-014॥</td></tr>
<tr><td>दर्शयन्तो बहून्दोषान्प्रेत्य चेह च दारुणान्। <br>हेतुभिः कारणैश्चैव यथा यज्ञो भवेन्न सः   ॥01-033-015॥</td></tr>
<tr><td>अथ वा य उपाध्यायः क्रतौ तस्मिन्भविष्यति। <br>सर्पसत्रविधानज्ञो राजकार्यहिते रतः   ॥01-033-016॥</td></tr>
<tr><td>तं गत्वा दशतां कश्चिद्भुजगः स मरिष्यति। <br>तस्मिन्हते यज्ञकरे क्रतुः स न भविष्यति   ॥01-033-017॥</td></tr>
<tr><td>ये चान्ये सर्पसत्रज्ञा भविष्यन्त्यस्य ऋत्विजः। <br>तांश्च सर्वान्दशिष्यामः कृतमेवं भविष्यति   ॥01-033-018॥</td></tr>
<tr><td>तत्रापरेऽमन्त्रयन्त धर्मात्मानो भुजंगमाः। <br>अबुद्धिरेषा युष्माकं ब्रह्महत्या न शोभना   ॥01-033-019॥</td></tr>
<tr><td>सम्यक्सद्धर्ममूला हि व्यसने शान्तिरुत्तमा। <br>अधर्मोत्तरता नाम कृत्स्नं व्यापादयेज्जगत्   ॥01-033-020॥</td></tr>
<tr><td>अपरे त्वब्रुवन्नागाः समिद्धं जातवेदसम्। <br>वर्षैर्निर्वापयिष्यामो मेघा भूत्वा सविद्युतः   ॥01-033-021॥</td></tr>
<tr><td>स्रुग्भाण्डं निशि गत्वा वा अपरे भुजगोत्तमाः। <br>प्रमत्तानां हरन्त्वाशु विघ्न एवं भविष्यति   ॥01-033-022॥</td></tr>
<tr><td>यज्ञे वा भुजगास्तस्मिञ्शतशोऽथ सहस्रशः। <br>जनं दशन्तु वै सर्वमेवं त्रासो भविष्यति   ॥01-033-023॥</td></tr>
<tr><td>अथ वा संस्कृतं भोज्यं दूषयन्तु भुजंगमाः। <br>स्वेन मूत्रपुरीषेण सर्वभोज्यविनाशिना   ॥01-033-024॥</td></tr>
<tr><td>अपरे त्वब्रुवंस्तत्र ऋत्विजोऽस्य भवामहे। <br>यज्ञविघ्नं करिष्यामो दीयतां दक्षिणा इति। <br>वश्यतां च गतोऽसौ नः करिष्यति यथेप्षितम्   ॥01-033-025॥</td></tr>
<tr><td>अपरे त्वब्रुवंस्तत्र जले प्रक्रीडितं नृपम्। <br>गृहमानीय बध्नीमः क्रतुरेवं भवेन्न सः   ॥01-033-026॥</td></tr>
<tr><td>अपरे त्वब्रुवंस्तत्र नागाः सुकृतकारिणः। <br>दशामैनं प्रगृह्याशु कृतमेवं भविष्यति। <br>छिन्नं मूलमनर्थानां मृते तस्मिन्भविष्यति   ॥01-033-027॥</td></tr>
<tr><td>एषा वै नैष्ठिकी बुद्धिः सर्वेषामेव संमता। <br>यथा वा मन्यसे राजंस्तत्क्षिप्रं संविधीयताम्   ॥01-033-028॥</td></tr>
<tr><td>इत्युक्त्वा समुदैक्षन्त वासुकिं पन्नगेश्वरम्। <br>वासुकिश्चापि संचिन्त्य तानुवाच भुजंगमान्   ॥01-033-029॥</td></tr>
<tr><td>नैषा वो नैष्ठिकी बुद्धिर्मता कर्तुं भुजंगमाः। <br>सर्वेषामेव मे बुद्धिः पन्नगानां न रोचते   ॥01-033-030॥</td></tr>
<tr><td>किं त्वत्र संविधातव्यं भवतां यद्भवेद्धितम्। <br>अनेनाहं भृशं तप्ये गुणदोषौ मदाश्रयौ   ॥01-033-031॥</td></tr>
</table>
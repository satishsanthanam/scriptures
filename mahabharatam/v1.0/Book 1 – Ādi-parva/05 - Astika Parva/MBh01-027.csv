Verse
 शौनक उवाच। <br>कोऽपराधो महेन्द्रस्य कः प्रमादश्च सूतज। <br>तपसा वालखिल्यानां संभूतो गरुडः कथम्   ॥01-027-001॥
कश्यपस्य द्विजातेश्च कथं वै पक्षिराट्सुतः। <br>अधृष्यः सर्वभूतानामवध्यश्चाभवत्कथम्   ॥01-027-002॥
कथं च कामचारी स कामवीर्यश्च खेचरः। <br>एतदिच्छाम्यहं श्रोतुं पुराणे यदि पठ्यते   ॥01-027-003॥
 सूत उवाच। <br>विषयोऽयं पुराणस्य यन्मां त्वं परिपृच्छसि। <br>शृणु मे वदतः सर्वमेतत्संक्षेपतो द्विज   ॥01-027-004॥
यजतः पुत्रकामस्य कश्यपस्य प्रजापतेः। <br>साहाय्यमृषयो देवा गन्धर्वाश्च ददुः किल   ॥01-027-005॥
तत्रेध्मानयने शक्रो नियुक्तः कश्यपेन ह। <br>मुनयो वालखिल्याश्च ये चान्ये देवतागणाः   ॥01-027-006॥
शक्रस्तु वीर्यसदृशमिध्मभारं गिरिप्रभम्। <br>समुद्यम्यानयामास नातिकृच्छ्रादिव प्रभुः   ॥01-027-007॥
अथापश्यदृषीन्ह्रस्वानङ्गुष्ठोदरपर्वणः। <br>पलाशवृन्तिकामेकां सहितान्वहतः पथि   ॥01-027-008॥
प्रलीनान्स्वेष्विवाङ्गेषु निराहारांस्तपोधनान्। <br>क्लिश्यमानान्मन्दबलान्गोष्पदे संप्लुतोदके   ॥01-027-009॥
तांश्च सर्वान्स्मयाविष्टो वीर्योन्मत्तः पुरंदरः। <br>अवहस्यात्यगाच्छीघ्रं लङ्घयित्वावमन्य च   ॥01-027-010॥
तेऽथ रोषसमाविष्टाः सुभृशं जातमन्यवः। <br>आरेभिरे महत्कर्म तदा शक्रभयंकरम्   ॥01-027-011॥
जुहुवुस्ते सुतपसो विधिवज्जातवेदसम्। <br>मन्त्रैरुच्चावचैर्विप्रा येन कामेन तच्छृणु   ॥01-027-012॥
कामवीर्यः कामगमो देवराजभयप्रदः। <br>इन्द्रोऽन्यः सर्वदेवानां भवेदिति यतव्रताः   ॥01-027-013॥
इन्द्राच्छतगुणः शौर्ये वीर्ये चैव मनोजवः। <br>तपसो नः फलेनाद्य दारुणः संभवत्विति   ॥01-027-014॥
तद्बुद्ध्वा भृशसंतप्तो देवराजः शतक्रतुः। <br>जगाम शरणं तत्र कश्यपं संशितव्रतम्   ॥01-027-015॥
तच्छ्रुत्वा देवराजस्य कश्यपोऽथ प्रजापतिः। <br>वालखिल्यानुपागम्य कर्मसिद्धिमपृच्छत   ॥01-027-016॥
एवमस्त्विति तं चापि प्रत्यूचुः सत्यवादिनः। <br>तान्कश्यप उवाचेदं सान्त्वपूर्वं प्रजापतिः   ॥01-027-017॥
अयमिन्द्रस्त्रिभुवने नियोगाद्ब्रह्मणः कृतः। <br>इन्द्रार्थं च भवन्तोऽपि यत्नवन्तस्तपोधनाः   ॥01-027-018॥
न मिथ्या ब्रह्मणो वाक्यं कर्तुमर्हथ सत्तमाः। <br>भवतां च न मिथ्यायं संकल्पो मे चिकीर्षितः   ॥01-027-019॥
भवत्वेष पतत्रीणामिन्द्रोऽतिबलसत्त्ववान्। <br>प्रसादः क्रियतां चैव देवराजस्य याचतः   ॥01-027-020॥
एवमुक्ताः कश्यपेन वालखिल्यास्तपोधनाः। <br>प्रत्यूचुरभिसंपूज्य मुनिश्रेष्ठं प्रजापतिम्   ॥01-027-021॥
इन्द्रार्थोऽयं समारम्भः सर्वेषां नः प्रजापते। <br>अपत्यार्थं समारम्भो भवतश्चायमीप्सितः   ॥01-027-022॥
तदिदं सफलं कर्म त्वया वै प्रतिगृह्यताम्। <br>तथा चैव विधत्स्वात्र यथा श्रेयोऽनुपश्यसि   ॥01-027-023॥
एतस्मिन्नेव काले तु देवी दाक्षायणी शुभा। <br>विनता नाम कल्याणी पुत्रकामा यशस्विनी   ॥01-027-024॥
तपस्तप्त्वा व्रतपरा स्नाता पुंसवने शुचिः। <br>उपचक्राम भर्तारं तामुवाचाथ कश्यपः   ॥01-027-025॥
आरम्भः सफलो देवि भवितायं तवेप्सितः। <br>जनयिष्यसि पुत्रौ द्वौ वीरौ त्रिभुवनेश्वरौ   ॥01-027-026॥
तपसा वालखिल्यानां मम संकल्पजौ तथा। <br>भविष्यतो महाभागौ पुत्रौ ते लोकपूजितौ   ॥01-027-027॥
उवाच चैनां भगवान्मारीचः पुनरेव ह। <br>धार्यतामप्रमादेन गर्भोऽयं सुमहोदयः   ॥01-027-028॥
एकः सर्वपतत्रीणामिन्द्रत्वं कारयिष्यति। <br>लोकसंभावितो वीरः कामवीर्यो विहंगमः   ॥01-027-029॥
शतक्रतुमथोवाच प्रीयमाणः प्रजापतिः। <br>त्वत्सहायौ खगावेतौ भ्रातरौ ते भविष्यतः   ॥01-027-030॥
नैताभ्यां भविता दोषः सकाशात्ते पुरंदर। <br>व्येतु ते शक्र संतापस्त्वमेवेन्द्रो भविष्यसि   ॥01-027-031॥
न चाप्येवं त्वया भूयः क्षेप्तव्या ब्रह्मवादिनः। <br>न चावमान्या दर्पात्ते वाग्विषा भृशकोपनाः   ॥01-027-032॥
एवमुक्तो जगामेन्द्रो निर्विशङ्कस्त्रिविष्टपम्। <br>विनता चापि सिद्धार्था बभूव मुदिता तदा   ॥01-027-033॥
जनयामास पुत्रौ द्वावरुणं गरुडं तथा। <br>अरुणस्तयोस्तु विकल आदित्यस्य पुरःसरः   ॥01-027-034॥
पतत्रीणां तु गरुड इन्द्रत्वेनाभ्यषिच्यत। <br>तस्यैतत्कर्म सुमहच्छ्रूयतां भृगुनन्दन   ॥01-027-035॥

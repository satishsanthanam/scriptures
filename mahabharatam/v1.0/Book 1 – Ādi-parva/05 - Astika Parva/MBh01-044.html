<table border = "1"><tr><td>Verse</td></tr>
<tr><td> सूत उवाच। <br>गतमात्रं तु भर्तारं जरत्कारुरवेदयत्। <br>भ्रातुस्त्वरितमागम्य यथातथ्यं तपोधन   ॥01-044-001॥</td></tr>
<tr><td>ततः स भुजगश्रेष्ठः श्रुत्वा सुमहदप्रियम्। <br>उवाच भगिनीं दीनां तदा दीनतरः स्वयम्   ॥01-044-002॥</td></tr>
<tr><td>जानासि भद्रे यत्कार्यं प्रदाने कारणं च यत्। <br>पन्नगानां हितार्थाय पुत्रस्ते स्यात्ततो यदि   ॥01-044-003॥</td></tr>
<tr><td>स सर्पसत्रात्किल नो मोक्षयिष्यति वीर्यवान्। <br>एवं पितामहः पूर्वमुक्तवान्मां सुरैः सह   ॥01-044-004॥</td></tr>
<tr><td>अप्यस्ति गर्भः सुभगे तस्मात्ते मुनिसत्तमात्। <br>न चेच्छाम्यफलं तस्य दारकर्म मनीषिणः   ॥01-044-005॥</td></tr>
<tr><td>कामं च मम न न्याय्यं प्रष्टुं त्वां कार्यमीदृशम्। <br>किं तु कार्यगरीयस्त्वात्ततस्त्वाहमचूचुदम्   ॥01-044-006॥</td></tr>
<tr><td>दुर्वासतां विदित्वा च भर्तुस्तेऽतितपस्विनः। <br>नैनमन्वागमिष्यामि कदाचिद्धि शपेत्स माम्   ॥01-044-007॥</td></tr>
<tr><td>आचक्ष्व भद्रे भर्तुस्त्वं सर्वमेव विचेष्टितम्। <br>शल्यमुद्धर मे घोरं भद्रे हृदि चिरस्थितम्   ॥01-044-008॥</td></tr>
<tr><td>जरत्कारुस्ततो वाक्यमित्युक्ता प्रत्यभाषत। <br>आश्वासयन्ती संतप्तं वासुकिं पन्नगेश्वरम्   ॥01-044-009॥</td></tr>
<tr><td>पृष्टो मयापत्यहेतोः स महात्मा महातपाः। <br>अस्तीत्युदरमुद्दिश्य ममेदं गतवांश्च सः   ॥01-044-010॥</td></tr>
<tr><td>स्वैरेष्वपि न तेनाहं स्मरामि वितथं क्वचित्। <br>उक्तपूर्वं कुतो राजन्सांपराये स वक्ष्यति   ॥01-044-011॥</td></tr>
<tr><td>न संतापस्त्वया कार्यः कार्यं प्रति भुजंगमे। <br>उत्पत्स्यति हि ते पुत्रो ज्वलनार्कसमद्युतिः   ॥01-044-012॥</td></tr>
<tr><td>इत्युक्त्वा हि स मां भ्रातर्गतो भर्ता तपोवनम्। <br>तस्माद्व्येतु परं दुःखं तवेदं मनसि स्थितम्   ॥01-044-013॥</td></tr>
<tr><td>एतच्छ्रुत्वा स नागेन्द्रो वासुकिः परया मुदा। <br>एवमस्त्विति तद्वाक्यं भगिन्याः प्रत्यगृह्णत   ॥01-044-014॥</td></tr>
<tr><td>सान्त्वमानार्थदानैश्च पूजया चानुरूपया। <br>सोदर्यां पूजयामास स्वसारं पन्नगोत्तमः   ॥01-044-015॥</td></tr>
<tr><td>ततः स ववृधे गर्भो महातेजा रविप्रभः। <br>यथा सोमो द्विजश्रेष्ठ शुक्लपक्षोदितो दिवि   ॥01-044-016॥</td></tr>
<tr><td>यथाकालं तु सा ब्रह्मन्प्रजज्ञे भुजगस्वसा। <br>कुमारं देवगर्भाभं पितृमातृभयापहम्   ॥01-044-017॥</td></tr>
<tr><td>ववृधे स च तत्रैव नागराजनिवेशने। <br>वेदांश्चाधिजगे साङ्गान्भार्गवाच्च्यवनात्मजात्   ॥01-044-018॥</td></tr>
<tr><td>चरितव्रतो बाल एव बुद्धिसत्त्वगुणान्वितः। <br>नाम चास्याभवत्ख्यातं लोकेष्वास्तीक इत्युत   ॥01-044-019॥</td></tr>
<tr><td>अस्तीत्युक्त्वा गतो यस्मात्पिता गर्भस्थमेव तम्। <br>वनं तस्मादिदं तस्य नामास्तीकेति विश्रुतम्   ॥01-044-020॥</td></tr>
<tr><td>स बाल एव तत्रस्थश्चरन्नमितबुद्धिमान्। <br>गृहे पन्नगराजस्य प्रयत्नात्पर्यरक्ष्यत   ॥01-044-021॥</td></tr>
<tr><td>भगवानिव देवेशः शूलपाणिर्हिरण्यदः। <br>विवर्धमानः सर्वांस्तान्पन्नगानभ्यहर्षयत्   ॥01-044-022॥</td></tr>
</table>
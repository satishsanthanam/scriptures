<table border = "1"><tr><td>Verse</td></tr>
<tr><td> सूत उवाच। <br>ततोऽभ्रशिखराकारैर्गिरिशृङ्गैरलंकृतम्। <br>मन्दरं पर्वतवरं लताजालसमावृतम्   ॥01-016-001॥</td></tr>
<tr><td>नानाविहगसंघुष्टं नानादंष्ट्रिसमाकुलम्। <br>किंनरैरप्सरोभिश्च देवैरपि च सेवितम्   ॥01-016-002॥</td></tr>
<tr><td>एकादश सहस्राणि योजनानां समुच्छ्रितम्। <br>अधो भूमेः सहस्रेषु तावत्स्वेव प्रतिष्ठितम्   ॥01-016-003॥</td></tr>
<tr><td>तमुद्धर्तुं न शक्ता वै सर्वे देवगणास्तदा। <br>विष्णुमासीनमभ्येत्य ब्रह्माणं चेदमब्रुवन्   ॥01-016-004॥</td></tr>
<tr><td>भवन्तावत्र कुरुतां बुद्धिं नैःश्रेयसीं पराम्। <br>मन्दरोद्धरणे यत्नः क्रियतां च हिताय नः   ॥01-016-005॥</td></tr>
<tr><td>तथेति चाब्रवीद्विष्णुर्ब्रह्मणा सह भार्गव। <br>ततोऽनन्तः समुत्थाय ब्रह्मणा परिचोदितः। <br>नारायणेन चाप्युक्तस्तस्मिन्कर्मणि वीर्यवान्   ॥01-016-006॥</td></tr>
<tr><td>अथ पर्वतराजानं तमनन्तो महाबलः। <br>उज्जहार बलाद्ब्रह्मन्सवनं सवनौकसम्   ॥01-016-007॥</td></tr>
<tr><td>ततस्तेन सुराः सार्धं समुद्रमुपतस्थिरे। <br>तमूचुरमृतार्थाय निर्मथिष्यामहे जलम्   ॥01-016-008॥</td></tr>
<tr><td>अपांपतिरथोवाच ममाप्यंशो भवेत्ततः। <br>सोढास्मि विपुलं मर्दं मन्दरभ्रमणादिति   ॥01-016-009॥</td></tr>
<tr><td>ऊचुश्च कूर्मराजानमकूपारं सुरासुराः। <br>गिरेरधिष्ठानमस्य भवान्भवितुमर्हति   ॥01-016-010॥</td></tr>
<tr><td>कूर्मेण तु तथेत्युक्त्वा पृष्ठमस्य समर्पितम्। <br>तस्य शैलस्य चाग्रं वै यन्त्रेणेन्द्रोऽभ्यपीडयत्   ॥01-016-011॥</td></tr>
<tr><td>मन्थानं मन्दरं कृत्वा तथा नेत्रं च वासुकिम्। <br>देवा मथितुमारब्धाः समुद्रं निधिमम्भसाम्। <br>अमृतार्थिनस्ततो ब्रह्मन्सहिता दैत्यदानवाः   ॥01-016-012॥</td></tr>
<tr><td>एकमन्तमुपाश्लिष्टा नागराज्ञो महासुराः। <br>विबुधाः सहिताः सर्वे यतः पुच्छं ततः स्थिताः   ॥01-016-013॥</td></tr>
<tr><td>अनन्तो भगवान्देवो यतो नारायणस्ततः। <br>शिर उद्यम्य नागस्य पुनः पुनरवाक्षिपत्   ॥01-016-014॥</td></tr>
<tr><td>वासुकेरथ नागस्य सहसाक्षिप्यतः सुरैः। <br>सधूमाः सार्चिषो वाता निष्पेतुरसकृन्मुखात्   ॥01-016-015॥</td></tr>
<tr><td>ते धूमसंघाः संभूता मेघसंघाः सविद्युतः। <br>अभ्यवर्षन्सुरगणाञ्श्रमसंतापकर्शितान्   ॥01-016-016॥</td></tr>
<tr><td>तस्माच्च गिरिकूटाग्रात्प्रच्युताः पुष्पवृष्टयः। <br>सुरासुरगणान्माल्यैः सर्वतः समवाकिरन्   ॥01-016-017॥</td></tr>
<tr><td>बभूवात्र महाघोषो महामेघरवोपमः। <br>उदधेर्मथ्यमानस्य मन्दरेण सुरासुरैः   ॥01-016-018॥</td></tr>
<tr><td>तत्र नानाजलचरा विनिष्पिष्टा महाद्रिणा। <br>विलयं समुपाजग्मुः शतशो लवणाम्भसि   ॥01-016-019॥</td></tr>
<tr><td>वारुणानि च भूतानि विविधानि महीधरः। <br>पातालतलवासीनि विलयं समुपानयत्   ॥01-016-020॥</td></tr>
<tr><td>तस्मिंश्च भ्राम्यमाणेऽद्रौ संघृष्यन्तः परस्परम्। <br>न्यपतन्पतगोपेताः पर्वताग्रान्महाद्रुमाः   ॥01-016-021॥</td></tr>
<tr><td>तेषां संघर्षजश्चाग्निरर्चिर्भिः प्रज्वलन्मुहुः। <br>विद्युद्भिरिव नीलाभ्रमावृणोन्मन्दरं गिरिम्   ॥01-016-022॥</td></tr>
<tr><td>ददाह कुञ्जरांश्चैव सिंहांश्चैव विनिःसृतान्। <br>विगतासूनि सर्वाणि सत्त्वानि विविधानि च   ॥01-016-023॥</td></tr>
<tr><td>तमग्निममरश्रेष्ठः प्रदहन्तं ततस्ततः। <br>वारिणा मेघजेनेन्द्रः शमयामास सर्वतः   ॥01-016-024॥</td></tr>
<tr><td>ततो नानाविधास्तत्र सुस्रुवुः सागराम्भसि। <br>महाद्रुमाणां निर्यासा बहवश्चौषधीरसाः   ॥01-016-025॥</td></tr>
<tr><td>तेषाममृतवीर्याणां रसानां पयसैव च। <br>अमरत्वं सुरा जग्मुः काञ्चनस्य च निःस्रवात्   ॥01-016-026॥</td></tr>
<tr><td>अथ तस्य समुद्रस्य तज्जातमुदकं पयः। <br>रसोत्तमैर्विमिश्रं च ततः क्षीरादभूद्घृतम्   ॥01-016-027॥</td></tr>
<tr><td>ततो ब्रह्माणमासीनं देवा वरदमब्रुवन्। <br>श्रान्ताः स्म सुभृशं ब्रह्मन्नोद्भवत्यमृतं च तत्   ॥01-016-028॥</td></tr>
<tr><td>ऋते नारायणं देवं दैत्या नागोत्तमास्तथा। <br>चिरारब्धमिदं चापि सागरस्यापि मन्थनम्   ॥01-016-029॥</td></tr>
<tr><td>ततो नारायणं देवं ब्रह्मा वचनमब्रवीत्। <br>विधत्स्वैषां बलं विष्णो भवानत्र परायणम्   ॥01-016-030॥</td></tr>
<tr><td> विष्णुरुवाच। <br>बलं ददामि सर्वेषां कर्मैतद्ये समास्थिताः। <br>क्षोभ्यतां कलशः सर्वैर्मन्दरः परिवर्त्यताम्   ॥01-016-031॥</td></tr>
<tr><td> सूत उवाच। <br>नारायणवचः श्रुत्वा बलिनस्ते महोदधेः। <br>तत्पयः सहिता भूयश्चक्रिरे भृशमाकुलम्   ॥01-016-032॥</td></tr>
<tr><td>ततः शतसहस्रांशुः समान इव सागरात्। <br>प्रसन्नभाः समुत्पन्नः सोमः शीतांशुरुज्ज्वलः   ॥01-016-033॥</td></tr>
<tr><td>श्रीरनन्तरमुत्पन्ना घृतात्पाण्डुरवासिनी। <br>सुरा देवी समुत्पन्ना तुरगः पाण्डुरस्तथा   ॥01-016-034॥</td></tr>
<tr><td>कौस्तुभश्च मणिर्दिव्य उत्पन्नोऽमृतसंभवः। <br>मरीचिविकचः श्रीमान्नारायणउरोगतः   ॥01-016-035॥</td></tr>
<tr><td>श्रीः सुरा चैव सोमश्च तुरगश्च मनोजवः। <br>यतो देवास्ततो जग्मुरादित्यपथमाश्रिताः   ॥01-016-036॥</td></tr>
<tr><td>धन्वन्तरिस्ततो देवो वपुष्मानुदतिष्ठत। <br>श्वेतं कमण्डलुं बिभ्रदमृतं यत्र तिष्ठति   ॥01-016-037॥</td></tr>
<tr><td>एतदत्यद्भुतं दृष्ट्वा दानवानां समुत्थितः। <br>अमृतार्थे महान्नादो ममेदमिति जल्पताम्   ॥01-016-038॥</td></tr>
<tr><td>ततो नारायणो मायामास्थितो मोहिनीं प्रभुः। <br>स्त्रीरूपमद्भुतं कृत्वा दानवानभिसंश्रितः   ॥01-016-039॥</td></tr>
<tr><td>ततस्तदमृतं तस्यै ददुस्ते मूढचेतसः। <br>स्त्रियै दानवदैतेयाः सर्वे तद्गतमानसाः   ॥01-016-040॥</td></tr>
</table>
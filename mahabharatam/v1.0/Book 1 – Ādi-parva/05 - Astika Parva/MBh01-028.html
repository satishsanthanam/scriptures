<table border = "1"><tr><td>Verse</td></tr>
<tr><td> सूत उवाच। <br>ततस्तस्मिन्द्विजश्रेष्ठ समुदीर्णे तथाविधे। <br>गरुत्मान्पक्षिराट्तूर्णं संप्राप्तो विबुधान्प्रति   ॥01-028-001॥</td></tr>
<tr><td>तं दृष्ट्वातिबलं चैव प्राकम्पन्त समन्ततः। <br>परस्परं च प्रत्यघ्नन्सर्वप्रहरणान्यपि   ॥01-028-002॥</td></tr>
<tr><td>तत्र चासीदमेयात्मा विद्युदग्निसमप्रभः। <br>भौवनः सुमहावीर्यः सोमस्य परिरक्षिता   ॥01-028-003॥</td></tr>
<tr><td>स तेन पतगेन्द्रेण पक्षतुण्डनखैः क्षतः। <br>मुहूर्तमतुलं युद्धं कृत्वा विनिहतो युधि   ॥01-028-004॥</td></tr>
<tr><td>रजश्चोद्धूय सुमहत्पक्षवातेन खेचरः। <br>कृत्वा लोकान्निरालोकांस्तेन देवानवाकिरत्   ॥01-028-005॥</td></tr>
<tr><td>तेनावकीर्णा रजसा देवा मोहमुपागमन्। <br>न चैनं ददृशुश्छन्ना रजसामृतरक्षिणः   ॥01-028-006॥</td></tr>
<tr><td>एवं संलोडयामास गरुडस्त्रिदिवालयम्। <br>पक्षतुण्डप्रहारैश्च देवान्स विददार ह   ॥01-028-007॥</td></tr>
<tr><td>ततो देवः सहस्राक्षस्तूर्णं वायुमचोदयत्। <br>विक्षिपेमां रजोवृष्टिं तवैतत्कर्म मारुत   ॥01-028-008॥</td></tr>
<tr><td>अथ वायुरपोवाह तद्रजस्तरसा बली। <br>ततो वितिमिरे जाते देवाः शकुनिमार्दयन्   ॥01-028-009॥</td></tr>
<tr><td>ननाद चोच्चैर्बलवान्महामेघरवः खगः। <br>वध्यमानः सुरगणैः सर्वभूतानि भीषयन्। <br>उत्पपात महावीर्यः पक्षिराट्परवीरहा   ॥01-028-010॥</td></tr>
<tr><td>तमुत्पत्यान्तरिक्षस्थं देवानामुपरि स्थितम्। <br>वर्मिणो विबुधाः सर्वे नानाशस्त्रैरवाकिरन्   ॥01-028-011॥</td></tr>
<tr><td>पट्टिशैः परिघैः शूलैर्गदाभिश्च सवासवाः। <br>क्षुरान्तैर्ज्वलितैश्चापि चक्रैरादित्यरूपिभिः   ॥01-028-012॥</td></tr>
<tr><td>नानाशस्त्रविसर्गैश्च वध्यमानः समन्ततः। <br>कुर्वन्सुतुमुलं युद्धं पक्षिराण्न व्यकम्पत   ॥01-028-013॥</td></tr>
<tr><td>विनर्दन्निव चाकाशे वैनतेयः प्रतापवान्। <br>पक्षाभ्यामुरसा चैव समन्ताद्व्याक्षिपत्सुरान्   ॥01-028-014॥</td></tr>
<tr><td>ते विक्षिप्तास्ततो देवाः प्रजग्मुर्गरुडार्दिताः। <br>नखतुण्डक्षताश्चैव सुस्रुवुः शोणितं बहु   ॥01-028-015॥</td></tr>
<tr><td>साध्याः प्राचीं सगन्धर्वा वसवो दक्षिणां दिशम्। <br>प्रजग्मुः सहिता रुद्रैः पतगेन्द्रप्रधर्षिताः   ॥01-028-016॥</td></tr>
<tr><td>दिशं प्रतीचीमादित्या नासत्या उत्तरां दिशम्। <br>मुहुर्मुहुः प्रेक्षमाणा युध्यमाना महौजसम्   ॥01-028-017॥</td></tr>
<tr><td>अश्वक्रन्देन वीरेण रेणुकेन च पक्षिणा। <br>क्रथनेन च शूरेण तपनेन च खेचरः   ॥01-028-018॥</td></tr>
<tr><td>उलूकश्वसनाभ्यां च निमेषेण च पक्षिणा। <br>प्ररुजेन च संयुद्धं चकार प्रलिहेन च   ॥01-028-019॥</td></tr>
<tr><td>तान्पक्षनखतुण्डाग्रैरभिनद्विनतासुतः। <br>युगान्तकाले संक्रुद्धः पिनाकीव महाबलः   ॥01-028-020॥</td></tr>
<tr><td>महावीर्या महोत्साहास्तेन ते बहुधा क्षताः। <br>रेजुरभ्रघनप्रख्या रुधिरौघप्रवर्षिणः   ॥01-028-021॥</td></tr>
<tr><td>तान्कृत्वा पतगश्रेष्ठः सर्वानुत्क्रान्तजीवितान्। <br>अतिक्रान्तोऽमृतस्यार्थे सर्वतोऽग्निमपश्यत   ॥01-028-022॥</td></tr>
<tr><td>आवृण्वानं महाज्वालमर्चिर्भिः सर्वतोऽम्बरम्। <br>दहन्तमिव तीक्ष्णांशुं घोरं वायुसमीरितम्   ॥01-028-023॥</td></tr>
<tr><td>ततो नवत्या नवतीर्मुखानां; कृत्वा तरस्वी गरुडो महात्मा। <br>नदीः समापीय मुखैस्ततस्तैः; सुशीघ्रमागम्य पुनर्जवेन   ॥01-028-024॥</td></tr>
<tr><td>ज्वलन्तमग्निं तममित्रतापनः; समास्तरत्पत्ररथो नदीभिः। <br>ततः प्रचक्रे वपुरन्यदल्पं; प्रवेष्टुकामोऽग्निमभिप्रशाम्य   ॥01-028-025॥</td></tr>
</table>
<table border = "1"><tr><td>Verse</td></tr>
<tr><td> शौनक उवाच। <br>भुजंगमानां शापस्य मात्रा चैव सुतेन च। <br>विनतायास्त्वया प्रोक्तं कारणं सूतनन्दन   ॥01-031-001॥</td></tr>
<tr><td>वरप्रदानं भर्त्रा च कद्रूविनतयोस्तथा। <br>नामनी चैव ते प्रोक्ते पक्षिणोर्वैनतेययोः   ॥01-031-002॥</td></tr>
<tr><td>पन्नगानां तु नामानि न कीर्तयसि सूतज। <br>प्राधान्येनापि नामानि श्रोतुमिच्छामहे वयम्   ॥01-031-003॥</td></tr>
<tr><td> सूत उवाच। <br>बहुत्वान्नामधेयानि भुजगानां तपोधन। <br>न कीर्तयिष्ये सर्वेषां प्राधान्येन तु मे शृणु   ॥01-031-004॥</td></tr>
<tr><td>शेषः प्रथमतो जातो वासुकिस्तदनन्तरम्। <br>ऐरावतस्तक्षकश्च कर्कोटकधनंजयौ   ॥01-031-005॥</td></tr>
<tr><td>कालियो मणिनागश्च नागश्चापूरणस्तथा। <br>नागस्तथा पिञ्जरक एलापत्रोऽथ वामनः   ॥01-031-006॥</td></tr>
<tr><td>नीलानीलौ तथा नागौ कल्माषशबलौ तथा। <br>आर्यकश्चादिकश्चैव नागश्च शलपोतकः   ॥01-031-007॥</td></tr>
<tr><td>सुमनोमुखो दधिमुखस्तथा विमलपिण्डकः। <br>आप्तः कोटनकश्चैव शङ्खो वालशिखस्तथा   ॥01-031-008॥</td></tr>
<tr><td>निष्ठ्यूनको हेमगुहो नहुषः पिङ्गलस्तथा। <br>बाह्यकर्णो हस्तिपदस्तथा मुद्गरपिण्डकः   ॥01-031-009॥</td></tr>
<tr><td>कम्बलाश्वतरौ चापि नागः कालीयकस्तथा। <br>वृत्तसंवर्तकौ नागौ द्वौ च पद्माविति श्रुतौ   ॥01-031-010॥</td></tr>
<tr><td>नागः शङ्खनकश्चैव तथा च स्फण्डकोऽपरः। <br>क्षेमकश्च महानागो नागः पिण्डारकस्तथा   ॥01-031-011॥</td></tr>
<tr><td>करवीरः पुष्पदंष्ट्र एळको बिल्वपाण्डुकः। <br>मूषकादः शङ्खशिराः पूर्णदंष्ट्रो हरिद्रकः   ॥01-031-012॥</td></tr>
<tr><td>अपराजितो ज्योतिकश्च पन्नगः श्रीवहस्तथा। <br>कौरव्यो धृतराष्ट्रश्च पुष्करः शल्यकस्तथा   ॥01-031-013॥</td></tr>
<tr><td>विरजाश्च सुबाहुश्च शालिपिण्डश्च वीर्यवान्। <br>हस्तिभद्रः पिठरको मुखरः कोणवासनः   ॥01-031-014॥</td></tr>
<tr><td>कुञ्जरः कुररश्चैव तथा नागः प्रभाकरः। <br>कुमुदः कुमुदाक्षश्च तित्तिरिर्हलिकस्तथा। <br>कर्कराकर्करौ चोभौ कुण्डोदरमहोदरौ   ॥01-031-015॥</td></tr>
<tr><td>एते प्राधान्यतो नागाः कीर्तिता द्विजसत्तम। <br>बहुत्वान्नामधेयानामितरे न प्रकीर्तिताः   ॥01-031-016॥</td></tr>
<tr><td>एतेषां प्रसवो यश्च प्रसवस्य च संततिः। <br>असंख्येयेति मत्वा तान्न ब्रवीमि द्विजोत्तम   ॥01-031-017॥</td></tr>
<tr><td>बहूनीह सहस्राणि प्रयुतान्यर्बुदानि च। <br>अशक्यान्येव संख्यातुं भुजगानां तपोधन   ॥01-031-018॥</td></tr>
</table>
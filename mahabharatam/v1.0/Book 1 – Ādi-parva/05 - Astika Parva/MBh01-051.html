<table border = "1"><tr><td>Verse</td></tr>
<tr><td> जनमेजय उवाच। <br>बालो वाक्यं स्थविर इव प्रभाषते; नायं बालः स्थविरोऽयं मतो मे। <br>इच्छाम्यहं वरमस्मै प्रदातुं; तन्मे विप्रा वितरध्वं समेताः   ॥01-051-001॥</td></tr>
<tr><td> सदस्या ऊचुः। <br>बालोऽपि विप्रो मान्य एवेह राज्ञां; यश्चाविद्वान्यश्च विद्वान्यथावत्। <br>सर्वान्कामांस्त्वत्त एषोऽर्हतेऽद्य; यथा च नस्तक्षक एति शीघ्रम्   ॥01-051-002॥</td></tr>
<tr><td> सूत उवाच। <br>व्याहर्तुकामे वरदे नृपे द्विजं; वरं वृणीष्वेति ततोऽभ्युवाच। <br>होता वाक्यं नातिहृष्टान्तरात्मा; कर्मण्यस्मिंस्तक्षको नैति तावत्   ॥01-051-003॥</td></tr>
<tr><td> जनमेजय उवाच। <br>यथा चेदं कर्म समाप्यते मे; यथा च नस्तक्षक एति शीघ्रम्। <br>तथा भवन्तः प्रयतन्तु सर्वे; परं शक्त्या स हि मे विद्विषाणः   ॥01-051-004॥</td></tr>
<tr><td> ऋत्विज ऊचुः। <br>यथा शास्त्राणि नः प्राहुर्यथा शंसति पावकः। <br>इन्द्रस्य भवने राजंस्तक्षको भयपीडितः   ॥01-051-005॥</td></tr>
<tr><td> सूत उवाच। <br>यथा सूतो लोहिताक्षो महात्मा; पौराणिको वेदितवान्पुरस्तात्। <br>स राजानं प्राह पृष्टस्तदानीं; यथाहुर्विप्रास्तद्वदेतन्नृदेव   ॥01-051-006॥</td></tr>
<tr><td>पुराणमागम्य ततो ब्रवीम्यहं; दत्तं तस्मै वरमिन्द्रेण राजन्। <br>वसेह त्वं मत्सकाशे सुगुप्तो; न पावकस्त्वां प्रदहिष्यतीति   ॥01-051-007॥</td></tr>
<tr><td>एतच्छ्रुत्वा दीक्षितस्तप्यमान; आस्ते होतारं चोदयन्कर्मकाले। <br>होता च यत्तः स जुहाव मन्त्रै;रथो इन्द्रः स्वयमेवाजगाम   ॥01-051-008॥</td></tr>
<tr><td>विमानमारुह्य महानुभावः; सर्वैर्देवैः परिसंस्तूयमानः। <br>बलाहकैश्चाप्यनुगम्यमानो; विद्याधरैरप्सरसां गणैश्च   ॥01-051-009॥</td></tr>
<tr><td>तस्योत्तरीये निहितः स नागो; भयोद्विग्नः शर्म नैवाभ्यगच्छत्। <br>ततो राजा मन्त्रविदोऽब्रवीत्पुनः; क्रुद्धो वाक्यं तक्षकस्यान्तमिच्छन्   ॥01-051-010॥</td></tr>
<tr><td>इन्द्रस्य भवने विप्रा यदि नागः स तक्षकः। <br>तमिन्द्रेणैव सहितं पातयध्वं विभावसौ   ॥01-051-011॥</td></tr>
<tr><td> ऋत्विज ऊचुः। <br>अयमायाति वै तूर्णं तक्षकस्ते वशं नृप। <br>श्रूयतेऽस्य महान्नादो रुवतो भैरवं भयात्   ॥01-051-012॥</td></tr>
<tr><td>नूनं मुक्तो वज्रभृता स नागो; भ्रष्टश्चाङ्कान्मन्त्रविस्रस्तकायः। <br>घूर्णन्नाकाशे नष्टसंज्ञोऽभ्युपैति; तीव्रान्निःश्वासान्निःश्वसन्पन्नगेन्द्रः   ॥01-051-013॥</td></tr>
<tr><td>वर्तते तव राजेन्द्र कर्मैतद्विधिवत्प्रभो। <br>अस्मै तु द्विजमुख्याय वरं त्वं दातुमर्हसि   ॥01-051-014॥</td></tr>
<tr><td> जनमेजय उवाच। <br>बालाभिरूपस्य तवाप्रमेय; वरं प्रयच्छामि यथानुरूपम्। <br>वृणीष्व यत्तेऽभिमतं हृदि स्थितं; तत्ते प्रदास्याम्यपि चेददेयम्   ॥01-051-015॥</td></tr>
<tr><td> सूत उवाच। <br>पतिष्यमाणे नागेन्द्रे तक्षके जातवेदसि। <br>इदमन्तरमित्येवं तदास्तीकोऽभ्यचोदयत्   ॥01-051-016॥</td></tr>
<tr><td>वरं ददासि चेन्मह्यं वृणोमि जनमेजय। <br>सत्रं ते विरमत्वेतन्न पतेयुरिहोरगाः   ॥01-051-017॥</td></tr>
<tr><td>एवमुक्तस्ततो राजा ब्रह्मन्पारिक्षितस्तदा। <br>नातिहृष्टमना वाक्यमास्तीकमिदमब्रवीत्   ॥01-051-018॥</td></tr>
<tr><td>सुवर्णं रजतं गाश्च यच्चान्यन्मन्यसे विभो। <br>तत्ते दद्यां वरं विप्र न निवर्तेत्क्रतुर्मम   ॥01-051-019॥</td></tr>
<tr><td> आस्तीक उवाच। <br>सुवर्णं रजतं गाश्च न त्वां राजन्वृणोम्यहम्। <br>सत्रं ते विरमत्वेतत्स्वस्ति मातृकुलस्य नः   ॥01-051-020॥</td></tr>
<tr><td> सूत उवाच। <br>आस्तीकेनैवमुक्तस्तु राजा पारिक्षितस्तदा। <br>पुनः पुनरुवाचेदमास्तीकं वदतां वरम्   ॥01-051-021॥</td></tr>
<tr><td>अन्यं वरय भद्रं ते वरं द्विजवरोत्तम। <br>अयाचत न चाप्यन्यं वरं स भृगुनन्दन   ॥01-051-022॥</td></tr>
<tr><td>ततो वेदविदस्तत्र सदस्याः सर्व एव तम्। <br>राजानमूचुः सहिता लभतां ब्राह्मणो वरम्   ॥01-051-023॥</td></tr>
</table>
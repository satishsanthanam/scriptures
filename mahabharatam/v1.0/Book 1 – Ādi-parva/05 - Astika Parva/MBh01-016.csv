Verse
 सूत उवाच। <br>ततोऽभ्रशिखराकारैर्गिरिशृङ्गैरलंकृतम्। <br>मन्दरं पर्वतवरं लताजालसमावृतम्   ॥01-016-001॥
नानाविहगसंघुष्टं नानादंष्ट्रिसमाकुलम्। <br>किंनरैरप्सरोभिश्च देवैरपि च सेवितम्   ॥01-016-002॥
एकादश सहस्राणि योजनानां समुच्छ्रितम्। <br>अधो भूमेः सहस्रेषु तावत्स्वेव प्रतिष्ठितम्   ॥01-016-003॥
तमुद्धर्तुं न शक्ता वै सर्वे देवगणास्तदा। <br>विष्णुमासीनमभ्येत्य ब्रह्माणं चेदमब्रुवन्   ॥01-016-004॥
भवन्तावत्र कुरुतां बुद्धिं नैःश्रेयसीं पराम्। <br>मन्दरोद्धरणे यत्नः क्रियतां च हिताय नः   ॥01-016-005॥
तथेति चाब्रवीद्विष्णुर्ब्रह्मणा सह भार्गव। <br>ततोऽनन्तः समुत्थाय ब्रह्मणा परिचोदितः। <br>नारायणेन चाप्युक्तस्तस्मिन्कर्मणि वीर्यवान्   ॥01-016-006॥
अथ पर्वतराजानं तमनन्तो महाबलः। <br>उज्जहार बलाद्ब्रह्मन्सवनं सवनौकसम्   ॥01-016-007॥
ततस्तेन सुराः सार्धं समुद्रमुपतस्थिरे। <br>तमूचुरमृतार्थाय निर्मथिष्यामहे जलम्   ॥01-016-008॥
अपांपतिरथोवाच ममाप्यंशो भवेत्ततः। <br>सोढास्मि विपुलं मर्दं मन्दरभ्रमणादिति   ॥01-016-009॥
ऊचुश्च कूर्मराजानमकूपारं सुरासुराः। <br>गिरेरधिष्ठानमस्य भवान्भवितुमर्हति   ॥01-016-010॥
कूर्मेण तु तथेत्युक्त्वा पृष्ठमस्य समर्पितम्। <br>तस्य शैलस्य चाग्रं वै यन्त्रेणेन्द्रोऽभ्यपीडयत्   ॥01-016-011॥
मन्थानं मन्दरं कृत्वा तथा नेत्रं च वासुकिम्। <br>देवा मथितुमारब्धाः समुद्रं निधिमम्भसाम्। <br>अमृतार्थिनस्ततो ब्रह्मन्सहिता दैत्यदानवाः   ॥01-016-012॥
एकमन्तमुपाश्लिष्टा नागराज्ञो महासुराः। <br>विबुधाः सहिताः सर्वे यतः पुच्छं ततः स्थिताः   ॥01-016-013॥
अनन्तो भगवान्देवो यतो नारायणस्ततः। <br>शिर उद्यम्य नागस्य पुनः पुनरवाक्षिपत्   ॥01-016-014॥
वासुकेरथ नागस्य सहसाक्षिप्यतः सुरैः। <br>सधूमाः सार्चिषो वाता निष्पेतुरसकृन्मुखात्   ॥01-016-015॥
ते धूमसंघाः संभूता मेघसंघाः सविद्युतः। <br>अभ्यवर्षन्सुरगणाञ्श्रमसंतापकर्शितान्   ॥01-016-016॥
तस्माच्च गिरिकूटाग्रात्प्रच्युताः पुष्पवृष्टयः। <br>सुरासुरगणान्माल्यैः सर्वतः समवाकिरन्   ॥01-016-017॥
बभूवात्र महाघोषो महामेघरवोपमः। <br>उदधेर्मथ्यमानस्य मन्दरेण सुरासुरैः   ॥01-016-018॥
तत्र नानाजलचरा विनिष्पिष्टा महाद्रिणा। <br>विलयं समुपाजग्मुः शतशो लवणाम्भसि   ॥01-016-019॥
वारुणानि च भूतानि विविधानि महीधरः। <br>पातालतलवासीनि विलयं समुपानयत्   ॥01-016-020॥
तस्मिंश्च भ्राम्यमाणेऽद्रौ संघृष्यन्तः परस्परम्। <br>न्यपतन्पतगोपेताः पर्वताग्रान्महाद्रुमाः   ॥01-016-021॥
तेषां संघर्षजश्चाग्निरर्चिर्भिः प्रज्वलन्मुहुः। <br>विद्युद्भिरिव नीलाभ्रमावृणोन्मन्दरं गिरिम्   ॥01-016-022॥
ददाह कुञ्जरांश्चैव सिंहांश्चैव विनिःसृतान्। <br>विगतासूनि सर्वाणि सत्त्वानि विविधानि च   ॥01-016-023॥
तमग्निममरश्रेष्ठः प्रदहन्तं ततस्ततः। <br>वारिणा मेघजेनेन्द्रः शमयामास सर्वतः   ॥01-016-024॥
ततो नानाविधास्तत्र सुस्रुवुः सागराम्भसि। <br>महाद्रुमाणां निर्यासा बहवश्चौषधीरसाः   ॥01-016-025॥
तेषाममृतवीर्याणां रसानां पयसैव च। <br>अमरत्वं सुरा जग्मुः काञ्चनस्य च निःस्रवात्   ॥01-016-026॥
अथ तस्य समुद्रस्य तज्जातमुदकं पयः। <br>रसोत्तमैर्विमिश्रं च ततः क्षीरादभूद्घृतम्   ॥01-016-027॥
ततो ब्रह्माणमासीनं देवा वरदमब्रुवन्। <br>श्रान्ताः स्म सुभृशं ब्रह्मन्नोद्भवत्यमृतं च तत्   ॥01-016-028॥
ऋते नारायणं देवं दैत्या नागोत्तमास्तथा। <br>चिरारब्धमिदं चापि सागरस्यापि मन्थनम्   ॥01-016-029॥
ततो नारायणं देवं ब्रह्मा वचनमब्रवीत्। <br>विधत्स्वैषां बलं विष्णो भवानत्र परायणम्   ॥01-016-030॥
 विष्णुरुवाच। <br>बलं ददामि सर्वेषां कर्मैतद्ये समास्थिताः। <br>क्षोभ्यतां कलशः सर्वैर्मन्दरः परिवर्त्यताम्   ॥01-016-031॥
 सूत उवाच। <br>नारायणवचः श्रुत्वा बलिनस्ते महोदधेः। <br>तत्पयः सहिता भूयश्चक्रिरे भृशमाकुलम्   ॥01-016-032॥
ततः शतसहस्रांशुः समान इव सागरात्। <br>प्रसन्नभाः समुत्पन्नः सोमः शीतांशुरुज्ज्वलः   ॥01-016-033॥
श्रीरनन्तरमुत्पन्ना घृतात्पाण्डुरवासिनी। <br>सुरा देवी समुत्पन्ना तुरगः पाण्डुरस्तथा   ॥01-016-034॥
कौस्तुभश्च मणिर्दिव्य उत्पन्नोऽमृतसंभवः। <br>मरीचिविकचः श्रीमान्नारायणउरोगतः   ॥01-016-035॥
श्रीः सुरा चैव सोमश्च तुरगश्च मनोजवः। <br>यतो देवास्ततो जग्मुरादित्यपथमाश्रिताः   ॥01-016-036॥
धन्वन्तरिस्ततो देवो वपुष्मानुदतिष्ठत। <br>श्वेतं कमण्डलुं बिभ्रदमृतं यत्र तिष्ठति   ॥01-016-037॥
एतदत्यद्भुतं दृष्ट्वा दानवानां समुत्थितः। <br>अमृतार्थे महान्नादो ममेदमिति जल्पताम्   ॥01-016-038॥
ततो नारायणो मायामास्थितो मोहिनीं प्रभुः। <br>स्त्रीरूपमद्भुतं कृत्वा दानवानभिसंश्रितः   ॥01-016-039॥
ततस्तदमृतं तस्यै ददुस्ते मूढचेतसः। <br>स्त्रियै दानवदैतेयाः सर्वे तद्गतमानसाः   ॥01-016-040॥

<table border = "1"><tr><td>Verse</td></tr>
<tr><td> आस्तीक उवाच। <br>सोमस्य यज्ञो वरुणस्य यज्ञः; प्रजापतेर्यज्ञ आसीत्प्रयागे। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-001॥</td></tr>
<tr><td>शक्रस्य यज्ञः शतसंख्य उक्त;स्तथापरस्तुल्यसंख्यः शतं वै। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-002॥</td></tr>
<tr><td>यमस्य यज्ञो हरिमेधसश्च; यथा यज्ञो रन्तिदेवस्य राज्ञः। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-003॥</td></tr>
<tr><td>गयस्य यज्ञः शशबिन्दोश्च राज्ञो; यज्ञस्तथा वैश्रवणस्य राज्ञः। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-004॥</td></tr>
<tr><td>नृगस्य यज्ञस्त्वजमीढस्य चासी;द्यथा यज्ञो दाशरथेश्च राज्ञः। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-005॥</td></tr>
<tr><td>यज्ञः श्रुतो नो दिवि देवसूनो;र्युधिष्ठिरस्याजमीढस्य राज्ञः। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-006॥</td></tr>
<tr><td>कृष्णस्य यज्ञः सत्यवत्याः सुतस्य; स्वयं च कर्म प्रचकार यत्र। <br>तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः   ॥01-050-007॥</td></tr>
<tr><td>इमे हि ते सूर्यहुताशवर्चसः; समासते वृत्रहणः क्रतुं यथा। <br>नैषां ज्ञानं विद्यते ज्ञातुमद्य; दत्तं येभ्यो न प्रणश्येत्कथंचित्   ॥01-050-008॥</td></tr>
<tr><td>ऋत्विक्समो नास्ति लोकेषु चैव; द्वैपायनेनेति विनिश्चितं मे। <br>एतस्य शिष्या हि क्षितिं चरन्ति; सर्वर्त्विजः कर्मसु स्वेषु दक्षाः   ॥01-050-009॥</td></tr>
<tr><td>विभावसुश्चित्रभानुर्महात्मा; हिरण्यरेता विश्वभुक्कृष्णवर्त्मा। <br>प्रदक्षिणावर्तशिखः प्रदीप्तो; हव्यं तवेदं हुतभुग्वष्टि देवः   ॥01-050-010॥</td></tr>
<tr><td>नेह त्वदन्यो विद्यते जीवलोके; समो नृपः पालयिता प्रजानाम्। <br>धृत्या च ते प्रीतमनाः सदाहं; त्वं वा राजा धर्मराजो यमो वा   ॥01-050-011॥</td></tr>
<tr><td>शक्रः साक्षाद्वज्रपाणिर्यथेह; त्राता लोकेऽस्मिंस्त्वं तथेह प्रजानाम्। <br>मतस्त्वं नः पुरुषेन्द्रेह लोके; न च त्वदन्यो गृहपतिरस्ति यज्ञे   ॥01-050-012॥</td></tr>
<tr><td>खट्वाङ्गनाभागदिलीपकल्पो; ययातिमान्धातृसमप्रभावः। <br>आदित्यतेजःप्रतिमानतेजा; भीष्मो यथा भ्राजसि सुव्रतस्त्वम्   ॥01-050-013॥</td></tr>
<tr><td>वाल्मीकिवत्ते निभृतं सुधैर्यं; वसिष्ठवत्ते नियतश्च कोपः। <br>प्रभुत्वमिन्द्रेण समं मतं मे; द्युतिश्च नारायणवद्विभाति   ॥01-050-014॥</td></tr>
<tr><td>यमो यथा धर्मविनिश्चयज्ञः; कृष्णो यथा सर्वगुणोपपन्नः। <br>श्रियां निवासोऽसि यथा वसूनां; निधानभूतोऽसि तथा क्रतूनाम्   ॥01-050-015॥</td></tr>
<tr><td>दम्भोद्भवेनासि समो बलेन; रामो यथा शस्त्रविदस्त्रविच्च। <br>और्वत्रिताभ्यामसि तुल्यतेजा; दुष्प्रेक्षणीयोऽसि भगीरथो वा   ॥01-050-016॥</td></tr>
<tr><td> सूत उवाच। <br>एवं स्तुताः सर्व एव प्रसन्ना; राजा सदस्या ऋत्विजो हव्यवाहः। <br>तेषां दृष्ट्वा भावितानीङ्गितानि; प्रोवाच राजा जनमेजयोऽथ   ॥01-050-017॥</td></tr>
</table>
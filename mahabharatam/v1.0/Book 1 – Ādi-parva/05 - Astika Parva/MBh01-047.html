<table border = "1"><tr><td>Verse</td></tr>
<tr><td> सूत उवाच। <br>एवमुक्त्वा ततः श्रीमान्मन्त्रिभिश्चानुमोदितः। <br>आरुरोह प्रतिज्ञां स सर्पसत्राय पार्थिवः। <br>ब्रह्मन्भरतशार्दूलो राजा पारिक्षितस्तदा   ॥01-047-001॥</td></tr>
<tr><td>पुरोहितमथाहूय ऋत्विजं वसुधाधिपः। <br>अब्रवीद्वाक्यसंपन्नः संपदर्थकरं वचः   ॥01-047-002॥</td></tr>
<tr><td>यो मे हिंसितवांस्तातं तक्षकः स दुरात्मवान्। <br>प्रतिकुर्यां यथा तस्य तद्भवन्तो ब्रुवन्तु मे   ॥01-047-003॥</td></tr>
<tr><td>अपि तत्कर्म विदितं भवतां येन पन्नगम्। <br>तक्षकं संप्रदीप्तेऽग्नौ प्राप्स्येऽहं सहबान्धवम्   ॥01-047-004॥</td></tr>
<tr><td>यथा तेन पिता मह्यं पूर्वं दग्धो विषाग्निना। <br>तथाहमपि तं पापं दग्धुमिच्छामि पन्नगम्   ॥01-047-005॥</td></tr>
<tr><td> ऋत्विज ऊचुः। <br>अस्ति राजन्महत्सत्रं त्वदर्थं देवनिर्मितम्। <br>सर्पसत्रमिति ख्यातं पुराणे कथ्यते नृप   ॥01-047-006॥</td></tr>
<tr><td>आहर्ता तस्य सत्रस्य त्वन्नान्योऽस्ति नराधिप। <br>इति पौराणिकाः प्राहुरस्माकं चास्ति स क्रतुः   ॥01-047-007॥</td></tr>
<tr><td> सूत उवाच। <br>एवमुक्तः स राजर्षिर्मेने सर्पं हि तक्षकम्। <br>हुताशनमुखं दीप्तं प्रविष्टमिति सत्तम   ॥01-047-008॥</td></tr>
<tr><td>ततोऽब्रवीन्मन्त्रविदस्तान्राजा ब्राह्मणांस्तदा। <br>आहरिष्यामि तत्सत्रं संभाराः संभ्रियन्तु मे   ॥01-047-009॥</td></tr>
<tr><td>ततस्ते ऋत्विजस्तस्य शास्त्रतो द्विजसत्तम। <br>देशं तं मापयामासुर्यज्ञायतनकारणात्। <br>यथावज्ज्ञानविदुषः सर्वे बुद्ध्या परं गताः   ॥01-047-010॥</td></tr>
<tr><td>ऋद्ध्या परमया युक्तमिष्टं द्विजगणायुतम्। <br>प्रभूतधनधान्याढ्यमृत्विग्भिः सुनिवेशितम्   ॥01-047-011॥</td></tr>
<tr><td>निर्माय चापि विधिवद्यज्ञायतनमीप्सितम्। <br>राजानं दीक्षयामासुः सर्पसत्राप्तये तदा   ॥01-047-012॥</td></tr>
<tr><td>इदं चासीत्तत्र पूर्वं सर्पसत्रे भविष्यति। <br>निमित्तं महदुत्पन्नं यज्ञविघ्नकरं तदा   ॥01-047-013॥</td></tr>
<tr><td>यज्ञस्यायतने तस्मिन्क्रियमाणे वचोऽब्रवीत्। <br>स्थपतिर्बुद्धिसंपन्नो वास्तुविद्याविशारदः   ॥01-047-014॥</td></tr>
<tr><td>इत्यब्रवीत्सूत्रधारः सूतः पौराणिकस्तदा। <br>यस्मिन्देशे च काले च मापनेयं प्रवर्तिता। <br>ब्राह्मणं कारणं कृत्वा नायं संस्थास्यते क्रतुः   ॥01-047-015॥</td></tr>
<tr><td>एतच्छ्रुत्वा तु राजा स प्राग्दीक्षाकालमब्रवीत्। <br>क्षत्तारं नेह मे कश्चिदज्ञातः प्रविशेदिति   ॥01-047-016॥</td></tr>
<tr><td>ततः कर्म प्रववृते सर्पसत्रे विधानतः। <br>पर्यक्रामंश्च विधिवत्स्वे स्वे कर्मणि याजकाः   ॥01-047-017॥</td></tr>
<tr><td>परिधाय कृष्णवासांसि धूमसंरक्तलोचनाः। <br>जुहुवुर्मन्त्रवच्चैव समिद्धं जातवेदसम्   ॥01-047-018॥</td></tr>
<tr><td>कम्पयन्तश्च सर्वेषामुरगाणां मनांसि ते। <br>सर्पानाजुहुवुस्तत्र सर्वानग्निमुखे तदा   ॥01-047-019॥</td></tr>
<tr><td>ततः सर्पाः समापेतुः प्रदीप्ते हव्यवाहने। <br>विवेष्टमानाः कृपणा आह्वयन्तः परस्परम्   ॥01-047-020॥</td></tr>
<tr><td>विस्फुरन्तः श्वसन्तश्च वेष्टयन्तस्तथा परे। <br>पुच्छैः शिरोभिश्च भृशं चित्रभानुं प्रपेदिरे   ॥01-047-021॥</td></tr>
<tr><td>श्वेताः कृष्णाश्च नीलाश्च स्थविराः शिशवस्तथा। <br>रुवन्तो भैरवान्नादान्पेतुर्दीप्ते विभावसौ   ॥01-047-022॥</td></tr>
<tr><td>एवं शतसहस्राणि प्रयुतान्यर्बुदानि च। <br>अवशानि विनष्टानि पन्नगानां द्विजोत्तम   ॥01-047-023॥</td></tr>
<tr><td>इन्दुरा इव तत्रान्ये हस्तिहस्ता इवापरे। <br>मत्ता इव च मातङ्गा महाकाया महाबलाः   ॥01-047-024॥</td></tr>
<tr><td>उच्चावचाश्च बहवो नानावर्णा विषोल्बणाः। <br>घोराश्च परिघप्रख्या दन्दशूका महाबलाः। <br>प्रपेतुरग्नावुरगा मातृवाग्दण्डपीडिताः   ॥01-047-025॥</td></tr>
</table>
<table border = "1"><tr><td>Verse</td></tr>
<tr><td> सूत उवाच। <br>इत्युक्तो गरुडः सर्पैस्ततो मातरमब्रवीत्। <br>गच्छाम्यमृतमाहर्तुं भक्ष्यमिच्छामि वेदितुम्   ॥01-024-001॥</td></tr>
<tr><td> विनतोवाच। <br>समुद्रकुक्षावेकान्ते निषादालयमुत्तमम्। <br>सहस्राणामनेकानां तान्भुक्त्वामृतमानय   ॥01-024-002॥</td></tr>
<tr><td>न तु ते ब्राह्मणं हन्तुं कार्या बुद्धिः कथंचन। <br>अवध्यः सर्वभूतानां ब्राह्मणो ह्यनलोपमः   ॥01-024-003॥</td></tr>
<tr><td>अग्निरर्को विषं शस्त्रं विप्रो भवति कोपितः। <br>भूतानामग्रभुग्विप्रो वर्णश्रेष्ठः पिता गुरुः   ॥01-024-004॥</td></tr>
<tr><td> गरुड उवाच। <br>यथाहमभिजानीयां ब्राह्मणं लक्षणैः शुभैः। <br>तन्मे कारणतो मातः पृच्छतो वक्तुमर्हसि   ॥01-024-005॥</td></tr>
<tr><td> विनतोवाच। <br>यस्ते कण्ठमनुप्राप्तो निगीर्णं बडिशं यथा। <br>दहेदङ्गारवत्पुत्र तं विद्याद्ब्राह्मणर्षभम्   ॥01-024-006॥</td></tr>
<tr><td> सूत उवाच। <br>प्रोवाच चैनं विनता पुत्रहार्दादिदं वचः। <br>जानन्त्यप्यतुलं वीर्यमाशीर्वादसमन्वितम्   ॥01-024-007॥</td></tr>
<tr><td>पक्षौ ते मारुतः पातु चन्द्रः पृष्ठं तु पुत्रक। <br>शिरस्तु पातु ते वह्निर्भास्करः सर्वमेव तु   ॥01-024-008॥</td></tr>
<tr><td>अहं च ते सदा पुत्र शान्तिस्वस्तिपरायणा। <br>अरिष्टं व्रज पन्थानं वत्स कार्यार्थसिद्धये   ॥01-024-009॥</td></tr>
<tr><td>ततः स मातुर्वचनं निशम्य; वितत्य पक्षौ नभ उत्पपात। <br>ततो निषादान्बलवानुपागम;द्बुभुक्षितः काल इवान्तको महान्   ॥01-024-010॥</td></tr>
<tr><td>स तान्निषादानुपसंहरंस्तदा; रजः समुद्धूय नभःस्पृशं महत्। <br>समुद्रकुक्षौ च विशोषयन्पयः; समीपगान्भूमिधरान्विचालयन्   ॥01-024-011॥</td></tr>
<tr><td>ततः स चक्रे महदाननं तदा; निषादमार्गं प्रतिरुध्य पक्षिराट्। <br>ततो निषादास्त्वरिताः प्रवव्रजु;र्यतो मुखं तस्य भुजंगभोजिनः   ॥01-024-012॥</td></tr>
<tr><td>तदाननं विवृतमतिप्रमाणव;त्समभ्ययुर्गगनमिवार्दिताः खगाः। <br>सहस्रशः पवनरजोभ्रमोहिता; महानिलप्रचलितपादपे वने   ॥01-024-013॥</td></tr>
<tr><td>ततः खगो वदनममित्रतापनः; समाहरत्परिचपलो महाबलः। <br>निषूदयन्बहुविधमत्स्यभक्षिणो; बुभुक्षितो गगनचरेश्वरस्तदा   ॥01-024-014॥</td></tr>
</table>
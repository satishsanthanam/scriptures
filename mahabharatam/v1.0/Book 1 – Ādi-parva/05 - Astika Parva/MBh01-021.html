<table border = "1"><tr><td>Verse</td></tr>
<tr><td> सूत उवाच। <br>ततः कामगमः पक्षी महावीर्यो महाबलः। <br>मातुरन्तिकमागच्छत्परं तीरं महोदधेः   ॥01-021-001॥</td></tr>
<tr><td>यत्र सा विनता तस्मिन्पणितेन पराजिता। <br>अतीव दुःखसंतप्ता दासीभावमुपागता   ॥01-021-002॥</td></tr>
<tr><td>ततः कदाचिद्विनतां प्रवणां पुत्रसंनिधौ। <br>काल आहूय वचनं कद्रूरिदमभाषत   ॥01-021-003॥</td></tr>
<tr><td>नागानामालयं भद्रे सुरम्यं रमणीयकम्। <br>समुद्रकुक्षावेकान्ते तत्र मां विनते वह   ॥01-021-004॥</td></tr>
<tr><td>ततः सुपर्णमाता तामवहत्सर्पमातरम्। <br>पन्नगान्गरुडश्चापि मातुर्वचनचोदितः   ॥01-021-005॥</td></tr>
<tr><td>स सूर्यस्याभितो याति वैनतेयो विहंगमः। <br>सूर्यरश्मिपरीताश्च मूर्च्छिताः पन्नगाभवन्। <br>तदवस्थान्सुतान्दृष्ट्वा कद्रूः शक्रमथास्तुवत्   ॥01-021-006॥</td></tr>
<tr><td>नमस्ते देवदेवेश नमस्ते बलसूदन। <br>नमुचिघ्न नमस्तेऽस्तु सहस्राक्ष शचीपते   ॥01-021-007॥</td></tr>
<tr><td>सर्पाणां सूर्यतप्तानां वारिणा त्वं प्लवो भव। <br>त्वमेव परमं त्राणमस्माकममरोत्तम   ॥01-021-008॥</td></tr>
<tr><td>ईशो ह्यसि पयः स्रष्टुं त्वमनल्पं पुरंदर। <br>त्वमेव मेघस्त्वं वायुस्त्वमग्निर्वैद्युतोऽम्बरे   ॥01-021-009॥</td></tr>
<tr><td>त्वमभ्रघनविक्षेप्ता त्वामेवाहुः पुनर्घनम्। <br>त्वं वज्रमतुलं घोरं घोषवांस्त्वं बलाहकः   ॥01-021-010॥</td></tr>
<tr><td>स्रष्टा त्वमेव लोकानां संहर्ता चापराजितः। <br>त्वं ज्योतिः सर्वभूतानां त्वमादित्यो विभावसुः   ॥01-021-011॥</td></tr>
<tr><td>त्वं महद्भूतमाश्चर्यं त्वं राजा त्वं सुरोत्तमः। <br>त्वं विष्णुस्त्वं सहस्राक्षस्त्वं देवस्त्वं परायणम्   ॥01-021-012॥</td></tr>
<tr><td>त्वं सर्वममृतं देव त्वं सोमः परमार्चितः। <br>त्वं मुहूर्तस्तिथिश्च त्वं लवस्त्वं वै पुनः क्षणः   ॥01-021-013॥</td></tr>
<tr><td>शुक्लस्त्वं बहुलश्चैव कला काष्ठा त्रुटिस्तथा। <br>संवत्सरर्तवो मासा रजन्यश्च दिनानि च   ॥01-021-014॥</td></tr>
<tr><td>त्वमुत्तमा सगिरिवना वसुंधरा; सभास्करं वितिमिरमम्बरं तथा। <br>महोदधिः सतिमितिमिंगिलस्तथा; महोर्मिमान्बहुमकरो झषालयः   ॥01-021-015॥</td></tr>
<tr><td>महद्यशस्त्वमिति सदाभिपूज्यसे; मनीषिभिर्मुदितमना महर्षिभिः। <br>अभिष्टुतः पिबसि च सोममध्वरे; वषट्कृतान्यपि च हवींषि भूतये   ॥01-021-016॥</td></tr>
<tr><td>त्वं विप्रैः सततमिहेज्यसे फलार्थं; वेदाङ्गेष्वतुलबलौघ गीयसे च। <br>त्वद्धेतोर्यजनपरायणा द्विजेन्द्रा; वेदाङ्गान्यभिगमयन्ति सर्ववेदैः   ॥01-021-017॥</td></tr>
</table>
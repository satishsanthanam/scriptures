<table border = "1"><tr><td>Verse</td></tr>
<tr><td> सूत उवाच। <br>वासुकिस्त्वब्रवीद्वाक्यं जरत्कारुमृषिं तदा। <br>सनामा तव कन्येयं स्वसा मे तपसान्विता   ॥01-043-001॥</td></tr>
<tr><td>भरिष्यामि च ते भार्यां प्रतीच्छेमां द्विजोत्तम। <br>रक्षणं च करिष्येऽस्याः सर्वशक्त्या तपोधन   ॥01-043-002॥</td></tr>
<tr><td>प्रतिश्रुते तु नागेन भरिष्ये भगिनीमिति। <br>जरत्कारुस्तदा वेश्म भुजगस्य जगाम ह   ॥01-043-003॥</td></tr>
<tr><td>तत्र मन्त्रविदां श्रेष्ठस्तपोवृद्धो महाव्रतः। <br>जग्राह पाणिं धर्मात्मा विधिमन्त्रपुरस्कृतम्   ॥01-043-004॥</td></tr>
<tr><td>ततो वासगृहं शुभ्रं पन्नगेन्द्रस्य संमतम्। <br>जगाम भार्यामादाय स्तूयमानो महर्षिभिः   ॥01-043-005॥</td></tr>
<tr><td>शयनं तत्र वै कॢप्तं स्पर्ध्यास्तरणसंवृतम्। <br>तत्र भार्यासहायः स जरत्कारुरुवास ह   ॥01-043-006॥</td></tr>
<tr><td>स तत्र समयं चक्रे भार्यया सह सत्तमः। <br>विप्रियं मे न कर्तव्यं न च वाच्यं कदाचन   ॥01-043-007॥</td></tr>
<tr><td>त्यजेयमप्रिये हि त्वां कृते वासं च ते गृहे। <br>एतद्गृहाण वचनं मया यत्समुदीरितम्   ॥01-043-008॥</td></tr>
<tr><td>ततः परमसंविग्ना स्वसा नागपतेस्तु सा। <br>अतिदुःखान्विता वाचं तमुवाचैवमस्त्विति   ॥01-043-009॥</td></tr>
<tr><td>तथैव सा च भर्तारं दुःखशीलमुपाचरत्। <br>उपायैः श्वेतकाकीयैः प्रियकामा यशस्विनी   ॥01-043-010॥</td></tr>
<tr><td>ऋतुकाले ततः स्नाता कदाचिद्वासुकेः स्वसा। <br>भर्तारं तं यथान्यायमुपतस्थे महामुनिम्   ॥01-043-011॥</td></tr>
<tr><td>तत्र तस्याः समभवद्गर्भो ज्वलनसंनिभः। <br>अतीव तपसा युक्तो वैश्वानरसमद्युतिः। <br>शुक्लपक्षे यथा सोमो व्यवर्धत तथैव सः   ॥01-043-012॥</td></tr>
<tr><td>ततः कतिपयाहस्य जरत्कारुर्महातपाः। <br>उत्सङ्गेऽस्याः शिरः कृत्वा सुष्वाप परिखिन्नवत्   ॥01-043-013॥</td></tr>
<tr><td>तस्मिंश्च सुप्ते विप्रेन्द्रे सवितास्तमियाद्गिरिम्। <br>अह्नः परिक्षये ब्रह्मंस्ततः साचिन्तयत्तदा। <br>वासुकेर्भगिनी भीता धर्मलोपान्मनस्विनी   ॥01-043-014॥</td></tr>
<tr><td>किं नु मे सुकृतं भूयाद्भर्तुरुत्थापनं न वा। <br>दुःखशीलो हि धर्मात्मा कथं नास्यापराध्नुयाम्   ॥01-043-015॥</td></tr>
<tr><td>कोपो वा धर्मशीलस्य धर्मलोपोऽथ वा पुनः। <br>धर्मलोपो गरीयान्वै स्यादत्रेत्यकरोन्मनः   ॥01-043-016॥</td></tr>
<tr><td>उत्थापयिष्ये यद्येनं ध्रुवं कोपं करिष्यति। <br>धर्मलोपो भवेदस्य संध्यातिक्रमणे ध्रुवम्   ॥01-043-017॥</td></tr>
<tr><td>इति निश्चित्य मनसा जरत्कारुर्भुजंगमा। <br>तमृषिं दीप्ततपसं शयानमनलोपमम्। <br>उवाचेदं वचः श्लक्ष्णं ततो मधुरभाषिणी   ॥01-043-018॥</td></tr>
<tr><td>उत्तिष्ठ त्वं महाभाग सूर्योऽस्तमुपगच्छति। <br>संध्यामुपास्स्व भगवन्नपः स्पृष्ट्वा यतव्रतः   ॥01-043-019॥</td></tr>
<tr><td>प्रादुष्कृताग्निहोत्रोऽयं मुहूर्तो रम्यदारुणः। <br>संध्या प्रवर्तते चेयं पश्चिमायां दिशि प्रभो   ॥01-043-020॥</td></tr>
<tr><td>एवमुक्तः स भगवाञ्जरत्कारुर्महातपाः। <br>भार्यां प्रस्फुरमाणोष्ठ इदं वचनमब्रवीत्   ॥01-043-021॥</td></tr>
<tr><td>अवमानः प्रयुक्तोऽयं त्वया मम भुजंगमे। <br>समीपे ते न वत्स्यामि गमिष्यामि यथागतम्   ॥01-043-022॥</td></tr>
<tr><td>न हि तेजोऽस्ति वामोरु मयि सुप्ते विभावसोः। <br>अस्तं गन्तुं यथाकालमिति मे हृदि वर्तते   ॥01-043-023॥</td></tr>
<tr><td>न चाप्यवमतस्येह वस्तुं रोचेत कस्यचित्। <br>किं पुनर्धर्मशीलस्य मम वा मद्विधस्य वा   ॥01-043-024॥</td></tr>
<tr><td>एवमुक्ता जरत्कारुर्भर्त्रा हृदयकम्पनम्। <br>अब्रवीद्भगिनी तत्र वासुकेः संनिवेशने   ॥01-043-025॥</td></tr>
<tr><td>नावमानात्कृतवती तवाहं प्रतिबोधनम्। <br>धर्मलोपो न ते विप्र स्यादित्येतत्कृतं मया   ॥01-043-026॥</td></tr>
<tr><td>उवाच भार्यामित्युक्तो जरत्कारुर्महातपाः। <br>ऋषिः कोपसमाविष्टस्त्यक्तुकामो भुजंगमाम्   ॥01-043-027॥</td></tr>
<tr><td>न मे वागनृतं प्राह गमिष्येऽहं भुजंगमे। <br>समयो ह्येष मे पूर्वं त्वया सह मिथः कृतः   ॥01-043-028॥</td></tr>
<tr><td>सुखमस्म्युषितो भद्रे ब्रूयास्त्वं भ्रातरं शुभे। <br>इतो मयि गते भीरु गतः स भगवानिति। <br>त्वं चापि मयि निष्क्रान्ते न शोकं कर्तुमर्हसि   ॥01-043-029॥</td></tr>
<tr><td>इत्युक्ता सानवद्याङ्गी प्रत्युवाच पतिं तदा। <br>जरत्कारुं जरत्कारुश्चिन्ताशोकपरायणा   ॥01-043-030॥</td></tr>
<tr><td>बाष्पगद्गदया वाचा मुखेन परिशुष्यता। <br>कृताञ्जलिर्वरारोहा पर्यश्रुनयना ततः। <br>धैर्यमालम्ब्य वामोरूर्हृदयेन प्रवेपता   ॥01-043-031॥</td></tr>
<tr><td>न मामर्हसि धर्मज्ञ परित्यक्तुमनागसम्। <br>धर्मे स्थितां स्थितो धर्मे सदा प्रियहिते रताम्   ॥01-043-032॥</td></tr>
<tr><td>प्रदाने कारणं यच्च मम तुभ्यं द्विजोत्तम। <br>तदलब्धवतीं मन्दां किं मां वक्ष्यति वासुकिः   ॥01-043-033॥</td></tr>
<tr><td>मातृशापाभिभूतानां ज्ञातीनां मम सत्तम। <br>अपत्यमीप्षितं त्वत्तस्तच्च तावन्न दृश्यते   ॥01-043-034॥</td></tr>
<tr><td>त्वत्तो ह्यपत्यलाभेन ज्ञातीनां मे शिवं भवेत्। <br>संप्रयोगो भवेन्नायं मम मोघस्त्वया द्विज   ॥01-043-035॥</td></tr>
<tr><td>ज्ञातीनां हितमिच्छन्ती भगवंस्त्वां प्रसादये। <br>इममव्यक्तरूपं मे गर्भमाधाय सत्तम। <br>कथं त्यक्त्वा महात्मा सन्गन्तुमिच्छस्यनागसम्   ॥01-043-036॥</td></tr>
<tr><td>एवमुक्तस्तु स मुनिर्भार्यां वचनमब्रवीत्। <br>यद्युक्तमनुरूपं च जरत्कारुस्तपोधनः   ॥01-043-037॥</td></tr>
<tr><td>अस्त्येष गर्भः सुभगे तव वैश्वानरोपमः। <br>ऋषिः परमधर्मात्मा वेदवेदाङ्गपारगः   ॥01-043-038॥</td></tr>
<tr><td>एवमुक्त्वा स धर्मात्मा जरत्कारुर्महानृषिः। <br>उग्राय तपसे भूयो जगाम कृतनिश्चयः   ॥01-043-039॥</td></tr>
</table>
<table border = "1"><tr><td>Verse</td></tr>
<tr><td> सूत उवाच। <br>जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते। <br>तस्य भ्रातरस्त्रयः श्रुतसेन उग्रसेनो भीमसेन इति   ॥01-003-001॥</td></tr>
<tr><td>तेषु तत्सत्रमुपासीनेषु तत्र श्वाभ्यागच्छत्सारमेयः। <br>स जनमेजयस्य भ्रातृभिरभिहतो रोरूयमाणो मातुः समीपमुपागच्छत्   ॥01-003-002॥</td></tr>
<tr><td>तं माता रोरूयमाणमुवाच। <br>किं रोदिषि। <br>केनास्यभिहत इति   ॥01-003-003॥</td></tr>
<tr><td>स एवमुक्तो मातरं प्रत्युवाच। <br>जनमेजयस्य भ्रातृभिरभिहतोऽस्मीति   ॥01-003-004॥</td></tr>
<tr><td>तं माता प्रत्युवाच। <br>व्यक्तं त्वया तत्रापराद्धं येनास्यभिहत इति   ॥01-003-005॥</td></tr>
<tr><td>स तां पुनरुवाच। <br>नापराध्यामि किंचित्। <br>नावेक्षे हवींषि नावलिह इति   ॥01-003-006॥</td></tr>
<tr><td>तच्छ्रुत्वा तस्य माता सरमा पुत्रशोकार्ता तत्सत्रमुपागच्छद्यत्र स जनमेजयः सह भ्रातृभिर्दीर्घसत्रमुपास्ते   ॥01-003-007॥</td></tr>
<tr><td>स तया क्रुद्धया तत्रोक्तः। <br>अयं मे पुत्रो न किंचिदपराध्यति। <br>किमर्थमभिहत इति। <br>यस्माच्चायमभिहतोऽनपकारी तस्माददृष्टं त्वां भयमागमिष्यतीति   ॥01-003-008॥</td></tr>
<tr><td>स जनमेजय एवमुक्तो देवशुन्या सरमया दृढं संभ्रान्तो विषण्णश्चासीत्   ॥01-003-009॥</td></tr>
<tr><td>स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति   ॥01-003-010॥</td></tr>
<tr><td>स कदाचिन्मृगयां यातः पारिक्षितो जनमेजयः कस्मिंश्चित्स्वविषयोद्देशे आश्रममपश्यत्   ॥01-003-011॥</td></tr>
<tr><td>तत्र कश्चिदृषिरासां चक्रे श्रुतश्रवा नाम। <br>तस्याभिमतः पुत्र आस्ते सोमश्रवा नाम   ॥01-003-012॥</td></tr>
<tr><td>तस्य तं पुत्रमभिगम्य जनमेजयः पारिक्षितः पौरोहित्याय वव्रे   ॥01-003-013॥</td></tr>
<tr><td>स नमस्कृत्य तमृषिमुवाच। <br>भगवन्नयं तव पुत्रो मम पुरोहितोऽस्त्विति   ॥01-003-014॥</td></tr>
<tr><td>स एवमुक्तः प्रत्युवाच। <br>भो जनमेजय पुत्रोऽयं मम सर्प्यां जातः। <br>महातपस्वी स्वाध्यायसंपन्नो मत्तपोवीर्यसंभृतो मच्छुक्रं पीतवत्यास्तस्याः कुक्षौ संवृद्धः। <br>समर्थोऽयं भवतः सर्वाः पापकृत्याः शमयितुमन्तरेण महादेवकृत्याम्। <br>अस्य त्वेकमुपांशुव्रतम्। <br>यदेनं कश्चिद्ब्राह्मणः कंचिदर्थमभियाचेत्तं तस्मै दद्यादयम्। <br>यद्येतदुत्सहसे ततो नयस्वैनमिति   ॥01-003-015॥</td></tr>
<tr><td>तेनैवमुत्को जनमेजयस्तं प्रत्युवाच। <br>भगवंस्तथा भविष्यतीति   ॥01-003-016॥</td></tr>
<tr><td>स तं पुरोहितमुपादायोपावृत्तो भ्रातॄनुवाच। <br>मयायं वृत उपाध्यायः। <br>यदयं ब्रूयात्तत्कार्यमविचारयद्भिरिति   ॥01-003-017॥</td></tr>
<tr><td>तेनैवमुक्ता भ्रातरस्तस्य तथा चक्रुः। <br>स तथा भ्रातॄन्संदिश्य तक्षशिलां प्रत्यभिप्रतस्थे। <br>तं च देशं वशे स्थापयामास   ॥01-003-018॥</td></tr>
<tr><td>एतस्मिन्नन्तरे कश्चिदृषिर्धौम्यो नामायोदः। <br>तस्य शिष्यास्त्रयो बभूवुरुपमन्युरारुणिर्वेदश्चेति   ॥01-003-019॥</td></tr>
<tr><td>स एकं शिष्यमारुणिं पाञ्चाल्यं प्रेषयामास। <br>गच्छ केदारखण्डं बधानेति   ॥01-003-020॥</td></tr>
<tr><td>स उपाध्यायेन संदिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशक्नोत्   ॥01-003-021॥</td></tr>
<tr><td>स क्लिश्यमानोऽपश्यदुपायम्। <br>भवत्वेवं करिष्यामीति   ॥01-003-022॥</td></tr>
<tr><td>स तत्र संविवेश केदारखण्डे। <br>शयाने तस्मिंस्तदुदकं तस्थौ   ॥01-003-023॥</td></tr>
<tr><td>ततः कदाचिदुपाध्याय आयोदो धौम्यः शिष्यानपृच्छत्। <br>क्व आरुणिः पाञ्चाल्यो गत इति   ॥01-003-024॥</td></tr>
<tr><td>ते प्रत्यूचुः। <br>भगवतैव प्रेषितो गच्छ केदारखण्डं बधानेति   ॥01-003-025॥</td></tr>
<tr><td>स एवमुक्तस्ताञ्शिष्यान्प्रत्युवाच। <br>तस्मात्सर्वे तत्र गच्छामो यत्र स इति   ॥01-003-026॥</td></tr>
<tr><td>स तत्र गत्वा तस्याह्वानाय शब्दं चकार। <br>भो आरुणे पाञ्चाल्य क्वासि। <br>वत्सैहीति   ॥01-003-027॥</td></tr>
<tr><td>स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थाय तमुपाध्यायमुपतस्थे। <br>प्रोवाच चैनम्। <br>अयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः। <br>तदभिवादये भगवन्तम्। <br>आज्ञापयतु भवान्। <br>किं करवाणीति   ॥01-003-028॥</td></tr>
<tr><td>तमुपाध्यायोऽब्रवीत्। <br>यस्माद्भवान्केदारखण्डमवदार्योत्थितस्तस्माद्भवानुद्दालक एव नाम्ना भविष्यतीति   ॥01-003-029॥</td></tr>
<tr><td>स उपाध्यायेनानुगृहीतः। <br>यस्मात्त्वया मद्वचोऽनुष्ठितं तस्माच्छ्रेयोऽवाप्स्यसीति। <br>सर्वे च ते वेदाः प्रतिभास्यन्ति सर्वाणि च धर्मशास्त्राणीति   ॥01-003-030॥</td></tr>
<tr><td>स एवमुक्त उपाध्यायेनेष्टं देशं जगाम   ॥01-003-031॥</td></tr>
<tr><td>अथापरः शिष्यस्तस्यैवायोदस्य धौम्यस्योपमन्युर्नाम   ॥01-003-032॥</td></tr>
<tr><td>तमुपाध्यायः प्रेषयामास। <br>वत्सोपमन्यो गा रक्षस्वेति   ॥01-003-033॥</td></tr>
<tr><td>स उपाध्यायवचनादरक्षद्गाः। <br>स चाहनि गा रक्षित्वा दिवसक्षयेऽभ्यागम्योपाध्यायस्याग्रतः स्थित्वा नमश्चक्रे   ॥01-003-034॥</td></tr>
<tr><td>तमुपाध्यायः पीवानमपश्यत्। <br>उवाच चैनम्। <br>वत्सोपमन्यो केन वृत्तिं कल्पयसि। <br>पीवानसि दृढमिति   ॥01-003-035॥</td></tr>
<tr><td>स उपाध्यायं प्रत्युवाच। <br>भैक्षेण वृत्तिं कल्पयामीति   ॥01-003-036॥</td></tr>
<tr><td>तमुपाध्यायः प्रत्युवाच। <br>ममानिवेद्य भैक्षं नोपयोक्तव्यमिति   ॥01-003-037॥</td></tr>
<tr><td>स तथेत्युक्त्वा पुनररक्षद्गाः। <br>रक्षित्वा चागम्य तथैवोपाध्यायस्याग्रतः स्थित्वा नमश्चक्रे   ॥01-003-038॥</td></tr>
<tr><td>तमुपाध्यायस्तथापि पीवानमेव दृष्ट्वोवाच। <br>वत्सोपमन्यो सर्वमशेषतस्ते भैक्षं गृह्णामि। <br>केनेदानीं वृत्तिं कल्पयसीति   ॥01-003-039॥</td></tr>
<tr><td>स एवमुक्त उपाध्यायेन प्रत्युवाच। <br>भगवते निवेद्य पूर्वमपरं चरामि। <br>तेन वृत्तिं कल्पयामीति   ॥01-003-040॥</td></tr>
<tr><td>तमुपाध्यायः प्रत्युवाच। <br>नैषा न्याय्या गुरुवृत्तिः। <br>अन्येषामपि वृत्त्युपरोधं करोष्येवं वर्तमानः। <br>लुब्धोऽसीति   ॥01-003-041॥</td></tr>
<tr><td>स तथेत्युक्त्वा गा अरक्षत्। <br>रक्षित्वा च पुनरुपाध्यायगृहमागम्योपाध्यायस्याग्रतः स्थित्वा नमश्चक्रे   ॥01-003-042॥</td></tr>
<tr><td>तमुपाध्यायस्तथापि पीवानमेव दृष्ट्वा पुनरुवाच। <br>अहं ते सर्वं भैक्षं गृह्णामि न चान्यच्चरसि। <br>पीवानसि। <br>केन वृत्तिं कल्पयसीति   ॥01-003-043॥</td></tr>
<tr><td>स उपाध्यायं प्रत्युवाच। <br>भो एतासां गवां पयसा वृत्तिं कल्पयामीति   ॥01-003-044॥</td></tr>
<tr><td>तमुपाध्यायः प्रत्युवाच। <br>नैतन्न्याय्यं पय उपयोक्तुं भवतो मयाननुज्ञातमिति   ॥01-003-045॥</td></tr>
<tr><td>स तथेति प्रतिज्ञाय गा रक्षित्वा पुनरुपाध्यायगृहानेत्य गुरोरग्रतः स्थित्वा नमश्चक्रे   ॥01-003-046॥</td></tr>
<tr><td>तमुपाध्यायः पीवानमेवापश्यत्। <br>उवाच चैनम्। <br>भैक्षं नाश्नासि न चान्यच्चरसि। <br>पयो न पिबसि। <br>पीवानसि। <br>केन वृत्तिं कल्पयसीति   ॥01-003-047॥</td></tr>
<tr><td>स एवमुक्त उपाध्यायं प्रत्युवाच। <br>भोः फेनं पिबामि यमिमे वत्सा मातॄणां स्तनं पिबन्त उद्गिरन्तीति   ॥01-003-048॥</td></tr>
<tr><td>तमुपाध्यायः प्रत्युवाच। <br>एते त्वदनुकम्पया गुणवन्तो वत्साः प्रभूततरं फेनमुद्गिरन्ति। <br>तदेवमपि वत्सानां वृत्त्युपरोधं करोष्येवं वर्तमानः। <br>फेनमपि भवान्न पातुमर्हतीति   ॥01-003-049॥</td></tr>
<tr><td>स तथेति प्रतिज्ञाय निराहारस्ता गा अरक्षत्। <br>तथा प्रतिषिद्धो भैक्षं नाश्नाति न चान्यच्चरति। <br>पयो न पिबति। <br>फेनं नोपयुङ्क्ते   ॥01-003-050॥</td></tr>
<tr><td>स कदाचिदरण्ये क्षुधार्तोऽर्कपत्राण्यभक्षयत्   ॥01-003-051॥</td></tr>
<tr><td>स तैरर्कपत्रैर्भक्षितैः क्षारकटूष्णविपाकिभिश्चक्षुष्युपहतोऽन्धोऽभवत्। <br>सोऽन्धोऽपि चङ्क्रम्यमाणः कूपेऽपतत्   ॥01-003-052॥</td></tr>
<tr><td>अथ तस्मिन्ननागच्छत्युपाध्यायः शिष्यानवोचत्। <br>मयोपमन्युः सर्वतः प्रतिषिद्धः। <br>स नियतं कुपितः। <br>ततो नागच्छति चिरगतश्चेति   ॥01-003-053॥</td></tr>
<tr><td>स एवमुक्त्वा गत्वारण्यमुपमन्योराह्वानं चक्रे। <br>भो उपमन्यो क्वासि। <br>वत्सैहीति   ॥01-003-054॥</td></tr>
<tr><td>स तदाह्वानमुपाध्यायाच्छ्रुत्वा प्रत्युवाचोच्चैः। <br>अयमस्मि भो उपाध्याय कूपे पतित इति   ॥01-003-055॥</td></tr>
<tr><td>तमुपाध्यायः प्रत्युवाच। <br>कथमसि कूपे पतित इति   ॥01-003-056॥</td></tr>
<tr><td>स तं प्रत्युवाच। <br>अर्कपत्राणि भक्षयित्वान्धीभूतोऽस्मि। <br>अतः कूपे पतित इति   ॥01-003-057॥</td></tr>
<tr><td>तमुपाध्यायः प्रत्युवाच। <br>अश्विनौ स्तुहि। <br>तौ त्वां चक्षुष्मन्तं करिष्यतो देवभिषजाविति   ॥01-003-058॥</td></tr>
<tr><td>स एवमुक्त उपाध्यायेन स्तोतुं प्रचक्रमे देवावश्विनौ वाग्भिरृग्भिः   ॥01-003-059॥</td></tr>
<tr><td>प्र पूर्वगौ पूर्वजौ चित्रभानू; गिरा वा शंसामि तपनावनन्तौ। <br>दिव्यौ सुपर्णौ विरजौ विमाना;वधिक्षियन्तौ भुवनानि विश्वा   ॥01-003-060॥</td></tr>
<tr><td>हिरण्मयौ शकुनी सांपरायौ; नासत्यदस्रौ सुनसौ वैजयन्तौ। <br>शुक्रं वयन्तौ तरसा सुवेमा;वभि व्ययन्तावसितं विवस्वत्   ॥01-003-061॥</td></tr>
<tr><td>ग्रस्तां सुपर्णस्य बलेन वर्तिका;ममुञ्चतामश्विनौ सौभगाय। <br>तावत्सुवृत्तावनमन्त मायया; सत्तमा गा अरुणा उदावहन्   ॥01-003-062॥</td></tr>
<tr><td>षष्टिश्च गावस्त्रिशताश्च धेनव; एकं वत्सं सुवते तं दुहन्ति। <br>नानागोष्ठा विहिता एकदोहना;स्तावश्विनौ दुहतो घर्ममुक्थ्यम्   ॥01-003-063॥</td></tr>
<tr><td>एकां नाभिं सप्तशता अराः श्रिताः; प्रधिष्वन्या विंशतिरर्पिता अराः। <br>अनेमि चक्रं परिवर्ततेऽजरं; मायाश्विनौ समनक्ति चर्षणी   ॥01-003-064॥</td></tr>
<tr><td>एकं चक्रं वर्तते द्वादशारं प्रधि;षण्णाभिमेकाक्षममृतस्य धारणम्। <br>यस्मिन्देवा अधि विश्वे विषक्ता;स्तावश्विनौ मुञ्चतो मा विषीदतम्   ॥01-003-065॥</td></tr>
<tr><td>अश्विनाविन्द्रममृतं वृत्तभूयौ; तिरोधत्तामश्विनौ दासपत्नी। <br>भित्त्वा गिरिमश्विनौ गामुदाचरन्तौ; तद्वृष्टमह्ना प्रथिता वलस्य   ॥01-003-066॥</td></tr>
<tr><td>युवां दिशो जनयथो दशाग्रे; समानं मूर्ध्नि रथया वियन्ति। <br>तासां यातमृषयोऽनुप्रयान्ति; देवा मनुष्याः क्षितिमाचरन्ति   ॥01-003-067॥</td></tr>
<tr><td>युवां वर्णान्विकुरुथो विश्वरूपां;स्तेऽधिक्षियन्ति भुवनानि विश्वा। <br>ते भानवोऽप्यनुसृताश्चरन्ति; देवा मनुष्याः क्षितिमाचरन्ति   ॥01-003-068॥</td></tr>
<tr><td>तौ नासत्यावश्विनावामहे वां; स्रजं च यां बिभृथः पुष्करस्य। <br>तौ नासत्यावमृतावृतावृधा;वृते देवास्तत्प्रपदेन सूते   ॥01-003-069॥</td></tr>
<tr><td>मुखेन गर्भं लभतां युवानौ; गतासुरेतत्प्रपदेन सूते। <br>सद्यो जातो मातरमत्ति गर्भ;स्तावश्विनौ मुञ्चथो जीवसे गाः   ॥01-003-070॥</td></tr>
<tr><td>एवं तेनाभिष्टुतावश्विनावाजग्मतुः। <br>आहतुश्चैनम्। <br>प्रीतौ स्वः। <br>एष तेऽपूपः। <br>अशानैनमिति   ॥01-003-071॥</td></tr>
<tr><td>स एवमुक्तः प्रत्युवाच। <br>नानृतमूचतुर्भवन्तौ। <br>न त्वहमेतमपूपमुपयोक्तुमुत्सहे अनिवेद्य गुरव इति   ॥01-003-072॥</td></tr>
<tr><td>ततस्तमश्विनावूचतुः। <br>आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपः प्रीताभ्यां दत्तः। <br>उपयुक्तश्च स तेनानिवेद्य गुरवे। <br>त्वमपि तथैव कुरुष्व यथा कृतमुपाध्यायेनेति   ॥01-003-073॥</td></tr>
<tr><td>स एवमुक्तः पुनरेव प्रत्युवाचैतौ। <br>प्रत्यनुनये भवन्तावश्विनौ। <br>नोत्सहेऽहमनिवेद्योपाध्यायायोपयोक्तुमिति   ॥01-003-074॥</td></tr>
<tr><td>तमश्विनावाहतुः। <br>प्रीतौ स्वस्तवानया गुरुवृत्त्या। <br>उपाध्यायस्य ते कार्ष्णायसा दन्ताः। <br>भवतो हिरण्मया भविष्यन्ति। <br>चक्षुष्मांश्च भविष्यसि। <br>श्रेयश्चावाप्स्यसीति   ॥01-003-075॥</td></tr>
<tr><td>स एवमुक्तोऽश्विभ्यां लब्धचक्षुरुपाध्यायसकाशमागम्योपाध्यायमभिवाद्याचचक्षे। <br>स चास्य प्रीतिमानभूत्   ॥01-003-076॥</td></tr>
<tr><td>आह चैनम्। <br>यथाश्विनावाहतुस्तथा त्वं श्रेयोऽवाप्स्यसीति। <br>सर्वे च ते वेदाः प्रतिभास्यन्तीति   ॥01-003-077॥</td></tr>
<tr><td>एषा तस्यापि परीक्षोपमन्योः   ॥01-003-078॥</td></tr>
<tr><td>अथापरः शिष्यस्तस्यैवायोदस्य धौम्यस्य वेदो नाम   ॥01-003-079॥</td></tr>
<tr><td>तमुपाध्यायः संदिदेश। <br>वत्स वेद इहास्यताम्। <br>भवता मद्गृहे कंचित्कालं शुश्रूषमाणेन भवितव्यम्। <br>श्रेयस्ते भविष्यतीति   ॥01-003-080॥</td></tr>
<tr><td>स तथेत्युक्त्वा गुरुकुले दीर्घकालं गुरुशुश्रूषणपरोऽवसत्। <br>गौरिव नित्यं गुरुषु धूर्षु नियुज्यमानः शीतोष्णक्षुत्तृष्णादुःखसहः सर्वत्राप्रतिकूलः   ॥01-003-081॥</td></tr>
<tr><td>तस्य महता कालेन गुरुः परितोषं जगाम। <br>तत्परितोषाच्च श्रेयः सर्वज्ञतां चावाप। <br>एषा तस्यापि परीक्षा वेदस्य   ॥01-003-082॥</td></tr>
<tr><td>स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत। <br>तस्यापि स्वगृहे वसतस्त्रयः शिष्या बभूवुः   ॥01-003-083॥</td></tr>
<tr><td>स शिष्यान्न किंचिदुवाच। <br>कर्म वा क्रियतां गुरुशुश्रूषा वेति। <br>दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष   ॥01-003-084॥</td></tr>
<tr><td>अथ कस्यचित्कालस्य वेदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयां चक्रतुः   ॥01-003-085॥</td></tr>
<tr><td>स कदाचिद्याज्यकार्येणाभिप्रस्थित उत्तङ्कं नाम शिष्यं नियोजयामास। <br>भो उत्तङ्क यत्किंचिदस्मद्गृहे परिहीयते तदिच्छाम्यहमपरिहीणं भवता क्रियमाणमिति   ॥01-003-086॥</td></tr>
<tr><td>स एवं प्रतिसमादिश्योत्तङ्कं वेदः प्रवासं जगाम   ॥01-003-087॥</td></tr>
<tr><td>अथोत्तङ्को गुरुशुश्रूषुर्गुरुनियोगमनुतिष्ठमानस्तत्र गुरुकुले वसति स्म   ॥01-003-088॥</td></tr>
<tr><td>स वसंस्तत्रोपाध्यायस्त्रीभिः सहिताभिराहूयोक्तः। <br>उपाध्यायिनी ते ऋतुमती। <br>उपाध्यायश्च प्रोषितः। <br>अस्या यथायमृतुर्वन्ध्यो न भवति तथा क्रियताम्। <br>एतद्विषीदतीति   ॥01-003-089॥</td></tr>
<tr><td>स एवमुक्तस्ताः स्त्रियः प्रत्युवाच। <br>न मया स्त्रीणां वचनादिदमकार्यं कार्यम्। <br>न ह्यहमुपाध्यायेन संदिष्टः। <br>अकार्यमपि त्वया कार्यमिति   ॥01-003-090॥</td></tr>
<tr><td>तस्य पुनरुपाध्यायः कालान्तरेण गृहानुपजगाम तस्मात्प्रवासात्। <br>स तद्वृत्तं तस्याशेषमुपलभ्य प्रीतिमानभूत्   ॥01-003-091॥</td></tr>
<tr><td>उवाच चैनम्। <br>वत्सोत्तङ्क किं ते प्रियं करवाणीति। <br>धर्मतो हि शुश्रूषितोऽस्मि भवता। <br>तेन प्रीतिः परस्परेण नौ संवृद्धा। <br>तदनुजाने भवन्तम्। <br>सर्वामेव सिद्धिं प्राप्स्यसि। <br>गम्यतामिति   ॥01-003-092॥</td></tr>
<tr><td>स एवमुक्तः प्रत्युवाच। <br>किं ते प्रियं करवाणीति। <br>एवं ह्याहुः   ॥01-003-093॥</td></tr>
<tr><td>यश्चाधर्मेण विब्रूयाद्यश्चाधर्मेण पृच्छति। <br>तयोरन्यतरः प्रैति विद्वेषं चाधिगच्छति   ॥01-003-094॥</td></tr>
<tr><td>सोऽहमनुज्ञातो भवता इच्छामीष्टं ते गुर्वर्थमुपहर्तुमिति   ॥01-003-095॥</td></tr>
<tr><td>तेनैवमुक्त उपाध्यायः प्रत्युवाच। <br>वत्सोत्तङ्क उष्यतां तावदिति   ॥01-003-096॥</td></tr>
<tr><td>स कदाचित्तमुपाध्यायमाहोत्तङ्कः। <br>आज्ञापयतु भवान्। <br>किं ते प्रियमुपहरामि गुर्वर्थमिति   ॥01-003-097॥</td></tr>
<tr><td>तमुपाध्यायः प्रत्युवाच। <br>वत्सोत्तङ्क बहुशो मां चोदयसि गुर्वर्थमुपहरेयमिति। <br>तद्गच्छ। <br>एनां प्रविश्योपाध्यायिनीं पृच्छ किमुपहरामीति। <br>एषा यद्ब्रवीति तदुपहरस्वेति   ॥01-003-098॥</td></tr>
<tr><td>स एवमुक्त उपाध्यायेनोपाध्यायिनीमपृच्छत्। <br>भवत्युपाध्यायेनास्म्यनुज्ञातो गृहं गन्तुम्। <br>तदिच्छामीष्टं ते गुर्वर्थमुपहृत्यानृणो गन्तुम्। <br>तदाज्ञापयतु भवती। <br>किमुपहरामि गुर्वर्थमिति   ॥01-003-099॥</td></tr>
<tr><td>सैवमुक्तोपाध्यायिन्युत्तङ्कं प्रत्युवाच। <br>गच्छ पौष्यं राजानम्। <br>भिक्षस्व तस्य क्षत्रियया पिनद्धे कुण्डले। <br>ते आनयस्व। <br>इतश्चतुर्थेऽहनि पुण्यकं भविता। <br>ताभ्यामाबद्धाभ्यां ब्राह्मणान्परिवेष्टुमिच्छामि। <br>शोभमाना यथा ताभ्यां कुण्डलाभ्यां तस्मिन्नहनि संपादयस्व। <br>श्रेयो हि ते स्यात्क्षणं कुर्वत इति   ॥01-003-100॥</td></tr>
<tr><td>स एवमुक्त उपाध्यायिन्या प्रातिष्ठतोत्तङ्कः। <br>स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव   ॥01-003-101॥</td></tr>
<tr><td>स पुरुष उत्तङ्कमभ्यभाषत। <br>उत्तङ्कैतत्पुरीषमस्य ऋषभस्य भक्षयस्वेति   ॥01-003-102॥</td></tr>
<tr><td>स एवमुक्तो नैच्छत्   ॥01-003-103॥</td></tr>
<tr><td>तमाह पुरुषो भूयः। <br>भक्षयस्वोत्तङ्क। <br>मा विचारय। <br>उपाध्यायेनापि ते भक्षितं पूर्वमिति   ॥01-003-104॥</td></tr>
<tr><td>स एवमुक्तो बाढमित्युक्त्वा तदा तदृषभस्य पुरीषं मूत्रं च भक्षयित्वोत्तङ्कः प्रतस्थे यत्र स क्षत्रियः पौष्यः   ॥01-003-105॥</td></tr>
<tr><td>तमुपेत्यापश्यदुत्तङ्क आसीनम्। <br>स तमुपेत्याशीर्भिरभिनन्द्योवाच। <br>अर्थी भवन्तमुपगतोऽस्मीति   ॥01-003-106॥</td></tr>
<tr><td>स एनमभिवाद्योवाच। <br>भगवन्पौष्यः खल्वहम्। <br>किं करवाणीति   ॥01-003-107॥</td></tr>
<tr><td>तमुवाचोत्तङ्कः। <br>गुर्वर्थे कुण्डलाभ्यामर्थ्यागतोऽस्मीति ये ते क्षत्रियया पिनद्धे कुण्डले ते भवान्दातुमर्हतीति   ॥01-003-108॥</td></tr>
<tr><td>तं पौष्यः प्रत्युवाच। <br>प्रविश्यान्तःपुरं क्षत्रिया याच्यतामिति   ॥01-003-109॥</td></tr>
<tr><td>स तेनैवमुक्तः प्रविश्यान्तःपुरं क्षत्रियां नापश्यत्   ॥01-003-110॥</td></tr>
<tr><td>स पौष्यं पुनरुवाच। <br>न युक्तं भवता वयमनृतेनोपचरितुम्। <br>न हि ते क्षत्रियान्तःपुरे संनिहिता। <br>नैनां पश्यामीति   ॥01-003-111॥</td></tr>
<tr><td>स एवमुक्तः पौष्यस्तं प्रत्युवाच। <br>संप्रति भवानुच्छिष्टः। <br>स्मर तावत्। <br>न हि सा क्षत्रिया उच्छिष्टेनाशुचिना वा शक्या द्रष्टुम्। <br>पतिव्रतात्वादेषा नाशुचेर्दर्शनमुपैतीति   ॥01-003-112॥</td></tr>
<tr><td>अथैवमुक्त उत्तङ्कः स्मृत्वोवाच। <br>अस्ति खलु मयोच्छिष्टेनोपस्पृष्टं शीघ्रं गच्छता चेति   ॥01-003-113॥</td></tr>
<tr><td>तं पौष्यः प्रत्युवाच। <br>एतत्तदेवं हि। <br>न गच्छतोपस्पृष्टं भवति न स्थितेनेति   ॥01-003-114॥</td></tr>
<tr><td>अथोत्तङ्कस्तथेत्युक्त्वा प्राङ्मुख उपविश्य सुप्रक्षालितपाणिपादवदनोऽशब्दाभिर्हृदयंगमाभिरद्भिरुपस्पृश्य त्रिः पीत्वा द्विः परिमृज्य खान्यद्भिरुपस्पृश्यान्तःपुरं प्रविश्य तां क्षत्रियामपश्यत्   ॥01-003-115॥</td></tr>
<tr><td>सा च दृष्ट्वैवोत्तङ्कमभ्युत्थायाभिवाद्योवाच। <br>स्वागतं ते भगवन्। <br>आज्ञापय किं करवाणीति   ॥01-003-116॥</td></tr>
<tr><td>स तामुवाच। <br>एते कुण्डले गुर्वर्थं मे भिक्षिते दातुमर्हसीति   ॥01-003-117॥</td></tr>
<tr><td>सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छत्   ॥01-003-118॥</td></tr>
<tr><td>आह चैनम्। <br>एते कुण्डले तक्षको नागराजः प्रार्थयति। <br>अप्रमत्तो नेतुमर्हसीति   ॥01-003-119॥</td></tr>
<tr><td>स एवमुक्तस्तां क्षत्रियां प्रत्युवाच। <br>भवति सुनिर्वृता भव। <br>न मां शक्तस्तक्षको नागराजो धर्षयितुमिति   ॥01-003-120॥</td></tr>
<tr><td>स एवमुक्त्वा तां क्षत्रियामामन्त्र्य पौष्यसकाशमागच्छत्   ॥01-003-121॥</td></tr>
<tr><td>स तं दृष्ट्वोवाच। <br>भोः पौष्य प्रीतोऽस्मीति   ॥01-003-122॥</td></tr>
<tr><td>तं पौष्यः प्रत्युवाच। <br>भगवंश्चिरस्य पात्रमासाद्यते। <br>भवांश्च गुणवानतिथिः। <br>तत्करिष्ये श्राद्धम्। <br>क्षणः क्रियतामिति   ॥01-003-123॥</td></tr>
<tr><td>तमुत्तङ्कः प्रत्युवाच। <br>कृतक्षण एवास्मि। <br>शीघ्रमिच्छामि यथोपपन्नमन्नमुपहृतं भवतेति   ॥01-003-124॥</td></tr>
<tr><td>स तथेत्युक्त्वा यथोपपन्नेनान्नेनैनं भोजयामास   ॥01-003-125॥</td></tr>
<tr><td>अथोत्तङ्कः शीतमन्नं सकेशं दृष्ट्वा अशुच्येतदिति मत्वा पौष्यमुवाच। <br>यस्मान्मे अशुच्यन्नं ददासि तस्मदन्धो भविष्यसीति   ॥01-003-126॥</td></tr>
<tr><td>तं पौष्यः प्रत्युवाच। <br>यस्मात्त्वमप्यदुष्टमन्नं दूषयसि तस्मादनपत्यो भविष्यसीति   ॥01-003-127॥</td></tr>
<tr><td>सोऽथ पौष्यस्तस्याशुचिभावमन्नस्यागमयामास   ॥01-003-128॥</td></tr>
<tr><td>अथ तदन्नं मुक्तकेश्या स्त्रियोपहृतं सकेशमशुचि मत्वोत्तङ्कं प्रसादयामास। <br>भगवन्नज्ञानादेतदन्नं सकेशमुपहृतं शीतं च। <br>तत्क्षामये भवन्तम्। <br>न भवेयमन्ध इति   ॥01-003-129॥</td></tr>
<tr><td>तमुत्तङ्कः प्रत्युवाच। <br>न मृषा ब्रवीमि। <br>भूत्वा त्वमन्धो नचिरादनन्धो भविष्यसीति। <br>ममापि शापो न भवेद्भवता दत्त इति   ॥01-003-130॥</td></tr>
<tr><td>तं पौष्यः प्रत्युवाच। <br>नाहं शक्तः शापं प्रत्यादातुम्। <br>न हि मे मन्युरद्याप्युपशमं गच्छति। <br>किं चैतद्भवता न ज्ञायते यथा   ॥01-003-131॥</td></tr>
<tr><td>नावनीतं हृदयं ब्राह्मणस्य; वाचि क्षुरो निहितस्तीक्ष्णधारः। <br>विपरीतमेतदुभयं क्षत्रियस्य; वाङ्नावनीती हृदयं तीक्ष्णधारम्   ॥01-003-132॥</td></tr>
<tr><td>इति। <br>तदेवं गते न शक्तोऽहं तीक्ष्णहृदयत्वात्तं शापमन्यथा कर्तुम्। <br>गम्यतामिति   ॥01-003-133॥</td></tr>
<tr><td>तमुत्तङ्कः प्रत्युवाच। <br>भवताहमन्नस्याशुचिभावमागमय्य प्रत्यनुनीतः। <br>प्राक्च तेऽभिहितम्। <br>यस्माददुष्टमन्नं दूषयसि तस्मादनपत्यो भविष्यसीति। <br>दुष्टे चान्ने नैष मम शापो भविष्यतीति   ॥01-003-134॥</td></tr>
<tr><td>साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा   ॥01-003-135॥</td></tr>
<tr><td>सोऽपश्यत्पथि नग्नं श्रमणमागच्छन्तं मुहुर्मुहुर्दृश्यमानमदृश्यमानं च। <br>अथोत्तङ्कस्ते कुण्डले भूमौ निक्षिप्योदकार्थं प्रचक्रमे   ॥01-003-136॥</td></tr>
<tr><td>एतस्मिन्नन्तरे स श्रमणस्त्वरमाण उपसृत्य ते कुण्डले गृहीत्वा प्राद्रवत्। <br>तमुत्तङ्कोऽभिसृत्य जग्राह। <br>स तद्रूपं विहाय तक्षकरूपं कृत्वा सहसा धरण्यां विवृतं महाबिलं विवेश   ॥01-003-137॥</td></tr>
<tr><td>प्रविश्य च नागलोकं स्वभवनमगच्छत्। <br>तमुत्तङ्कोऽन्वाविवेश तेनैव बिलेन। <br>प्रविश्य च नागानस्तुवदेभिः श्लोकैः   ॥01-003-138॥</td></tr>
<tr><td>य ऐरावतराजानः सर्पाः समितिशोभनाः। <br>वर्षन्त इव जीमूताः सविद्युत्पवनेरिताः   ॥01-003-139॥</td></tr>
<tr><td>सुरूपाश्च विरूपाश्च तथा कल्माषकुण्डलाः। <br>आदित्यवन्नाकपृष्ठे रेजुरैरावतोद्भवाः   ॥01-003-140॥</td></tr>
<tr><td>बहूनि नागवर्त्मानि गङ्गायास्तीर उत्तरे। <br>इच्छेत्कोऽर्कांशुसेनायां चर्तुमैरावतं विना   ॥01-003-141॥</td></tr>
<tr><td>शतान्यशीतिरष्टौ च सहस्राणि च विंशतिः। <br>सर्पाणां प्रग्रहा यान्ति धृतराष्ट्रो यदेजति   ॥01-003-142॥</td></tr>
<tr><td>ये चैनमुपसर्पन्ति ये च दूरं परं गताः। <br>अहमैरावतज्येष्ठभ्रातृभ्योऽकरवं नमः   ॥01-003-143॥</td></tr>
<tr><td>यस्य वासः कुरुक्षेत्रे खाण्डवे चाभवत्सदा। <br>तं काद्रवेयमस्तौषं कुण्डलार्थाय तक्षकम्   ॥01-003-144॥</td></tr>
<tr><td>तक्षकश्चाश्वसेनश्च नित्यं सहचरावुभौ। <br>कुरुक्षेत्रे निवसतां नदीमिक्षुमतीमनु   ॥01-003-145॥</td></tr>
<tr><td>जघन्यजस्तक्षकस्य श्रुतसेनेति यः श्रुतः। <br>अवसद्यो महद्द्युम्नि प्रार्थयन्नागमुख्यताम्। <br>करवाणि सदा चाहं नमस्तस्मै महात्मने   ॥01-003-146॥</td></tr>
<tr><td>एवं स्तुवन्नपि नागान्यदा ते कुण्डले नालभदथापश्यत्स्त्रियौ तन्त्रे अधिरोप्य पटं वयन्त्यौ   ॥01-003-147॥</td></tr>
<tr><td>तस्मिंश्च तन्त्रे कृष्णाः सिताश्च तन्तवः। <br>चक्रं चापश्यत्षड्भिः कुमारैः परिवर्त्यमानम्। <br>पुरुषं चापश्यद्दर्शनीयम्   ॥01-003-148॥</td></tr>
<tr><td>स तान्सर्वांस्तुष्टाव एभिर्मन्त्रवादश्लोकैः   ॥01-003-149॥</td></tr>
<tr><td>त्रीण्यर्पितान्यत्र शतानि मध्ये; षष्टिश्च नित्यं चरति ध्रुवेऽस्मिन्। <br>चक्रे चतुर्विंशतिपर्वयोगे; षड्यत्कुमाराः परिवर्तयन्ति   ॥01-003-150॥</td></tr>
<tr><td>तन्त्रं चेदं विश्वरूपं युवत्यौ; वयतस्तन्तून्सततं वर्तयन्त्यौ। <br>कृष्णान्सितांश्चैव विवर्तयन्त्यौ; भूतान्यजस्रं भुवनानि चैव   ॥01-003-151॥</td></tr>
<tr><td>वज्रस्य भर्ता भुवनस्य गोप्ता; वृत्रस्य हन्ता नमुचेर्निहन्ता। <br>कृष्णे वसानो वसने महात्मा; सत्यानृते यो विविनक्ति लोके   ॥01-003-152॥</td></tr>
<tr><td>यो वाजिनं गर्भमपां पुराणं; वैश्वानरं वाहनमभ्युपेतः। <br>नमः सदास्मै जगदीश्वराय; लोकत्रयेशाय पुरंदराय   ॥01-003-153॥</td></tr>
<tr><td>ततः स एनं पुरुषः प्राह। <br>प्रीतोऽस्मि तेऽहमनेन स्तोत्रेण। <br>किं ते प्रियं करवाणीति   ॥01-003-154॥</td></tr>
<tr><td>स तमुवाच। <br>नागा मे वशमीयुरिति   ॥01-003-155॥</td></tr>
<tr><td>स एनं पुरुषः पुनरुवाच। <br>एतमश्वमपाने धमस्वेति   ॥01-003-156॥</td></tr>
<tr><td>स तमश्वमपानेऽधमत्। <br>अथाश्वाद्धम्यमानात्सर्वस्रोतोभ्यः सधूमा अर्चिषोऽग्नेर्निष्पेतुः   ॥01-003-157॥</td></tr>
<tr><td>ताभिर्नागलोको धूपितः   ॥01-003-158॥</td></tr>
<tr><td>अथ ससंभ्रमस्तक्षकोऽग्नितेजोभयविषण्णस्ते कुण्डले गृहीत्वा सहसा स्वभवनान्निष्क्रम्योत्तङ्कमुवाच। <br>एते कुण्डले प्रतिगृह्णातु भवानिति   ॥01-003-159॥</td></tr>
<tr><td>स ते प्रतिजग्राहोत्तङ्कः। <br>कुण्डले प्रतिगृह्याचिन्तयत्। <br>अद्य तत्पुण्यकमुपाध्यायिन्याः। <br>दूरं चाहमभ्यागतः। <br>कथं नु खलु संभावयेयमिति   ॥01-003-160॥</td></tr>
<tr><td>तत एनं चिन्तयानमेव स पुरुष उवाच। <br>उत्तङ्क एनमश्वमधिरोह। <br>एष त्वां क्षणादेवोपाध्यायकुलं प्रापयिष्यतीति   ॥01-003-161॥</td></tr>
<tr><td>स तथेत्युक्त्वा तमश्वमधिरुह्य प्रत्याजगामोपाध्यायकुलम्। <br>उपाध्यायिनी च स्नाता केशानावपयन्त्युपविष्टोत्तङ्को नागच्छतीति शापायास्य मनो दधे   ॥01-003-162॥</td></tr>
<tr><td>अथोत्तङ्कः प्रविश्य उपाध्यायिनीमभ्यवादयत्। <br>ते चास्यै कुण्डले प्रायच्छत्   ॥01-003-163॥</td></tr>
<tr><td>सा चैनं प्रत्युवाच। <br>उत्तङ्क देशे कालेऽभ्यागतः। <br>स्वागतं ते वत्स। <br>मनागसि मया न शप्तः। <br>श्रेयस्तवोपस्थितम्। <br>सिद्धिमाप्नुहीति   ॥01-003-164॥</td></tr>
<tr><td>अथोत्तङ्क उपाध्यायमभ्यवादयत्। <br>तमुपाध्यायः प्रत्युवाच। <br>वत्सोत्तङ्क स्वागतं ते। <br>किं चिरं कृतमिति   ॥01-003-165॥</td></tr>
<tr><td>तमुत्तङ्क उपाध्यायं प्रत्युवाच। <br>भोस्तक्षकेण नागराजेन विघ्नः कृतोऽस्मिन्कर्मणि। <br>तेनास्मि नागलोकं नीतः   ॥01-003-166॥</td></tr>
<tr><td>तत्र च मया दृष्टे स्त्रियौ तन्त्रेऽधिरोप्य पटं वयन्त्यौ। <br>तस्मिंश्च तन्त्रे कृष्णाः सिताश्च तन्तवः। <br>किं तत्   ॥01-003-167॥</td></tr>
<tr><td>तत्र च मया चक्रं दृष्टं द्वादशारम्। <br>षट्चैनं कुमाराः परिवर्तयन्ति। <br>तदपि किम्   ॥01-003-168॥</td></tr>
<tr><td>पुरुषश्चापि मया दृष्टः। <br>स पुनः कः   ॥01-003-169॥</td></tr>
<tr><td>अश्वश्चातिप्रमाणयुक्तः। <br>स चापि कः   ॥01-003-170॥</td></tr>
<tr><td>पथि गच्छता मया ऋषभो दृष्टः। <br>तं च पुरुषोऽधिरूढः। <br>तेनास्मि सोपचारमुक्तः। <br>उत्तङ्कास्य ऋषभस्य पुरीषं भक्षय। <br>उपाध्यायेनापि ते भक्षितमिति। <br>ततस्तद्वचनान्मया तदृषभस्य पुरीषमुपयुक्तम्। <br>तदिच्छामि भवतोपदिष्टं किं तदिति   ॥01-003-171॥</td></tr>
<tr><td>तेनैवमुक्त उपाध्यायः प्रत्युवाच। <br>ये ते स्त्रियौ धाता विधाता च। <br>ये च ते कृष्णाः सिताश्च तन्तवस्ते रात्र्यहनी   ॥01-003-172॥</td></tr>
<tr><td>यदपि तच्चक्रं द्वादशारं षट्कुमाराः परिवर्तयन्ति ते ऋतवः षट्संवत्सरश्चक्रम्। <br>यः पुरुषः स पर्जन्यः। <br>योऽश्वः सोऽग्निः   ॥01-003-173॥</td></tr>
<tr><td>य ऋषभस्त्वया पथि गच्छता दृष्टः स ऐरावतो नागराजः। <br>यश्चैनमधिरूढः स इन्द्रः। <br>यदपि ते पुरीषं भक्षितं तस्य ऋषभस्य तदमृतम्   ॥01-003-174॥</td></tr>
<tr><td>तेन खल्वसि न व्यापन्नस्तस्मिन्नागभवने। <br>स चापि मम सखा इन्द्रः   ॥01-003-175॥</td></tr>
<tr><td>तदनुग्रहात्कुण्डले गृहीत्वा पुनरभ्यागतोऽसि। <br>तत्सौम्य गम्यताम्। <br>अनुजाने भवन्तम्। <br>श्रेयोऽवाप्स्यसीति   ॥01-003-176॥</td></tr>
<tr><td>स उपाध्यायेनानुज्ञात उत्तङ्कः क्रुद्धस्तक्षकस्य प्रतिचिकीर्षमाणो हास्तिनपुरं प्रतस्थे   ॥01-003-177॥</td></tr>
<tr><td>स हास्तिनपुरं प्राप्य नचिराद्द्विजसत्तमः। <br>समागच्छत राजानमुत्तङ्को जनमेजयम्   ॥01-003-178॥</td></tr>
<tr><td>पुरा तक्षशिलातस्तं निवृत्तमपराजितम्। <br>सम्यग्विजयिनं दृष्ट्वा समन्तान्मन्त्रिभिर्वृतम्   ॥01-003-179॥</td></tr>
<tr><td>तस्मै जयाशिषः पूर्वं यथान्यायं प्रयुज्य सः। <br>उवाचैनं वचः काले शब्दसंपन्नया गिरा   ॥01-003-180॥</td></tr>
<tr><td>अन्यस्मिन्करणीये त्वं कार्ये पार्थिवसत्तम। <br>बाल्यादिवान्यदेव त्वं कुरुषे नृपसत्तम   ॥01-003-181॥</td></tr>
<tr><td>एवमुक्तस्तु विप्रेण स राजा प्रत्युवाच ह। <br>जनमेजयः प्रसन्नात्मा सम्यक्संपूज्य तं मुनिम्   ॥01-003-182॥</td></tr>
<tr><td>आसां प्रजानां परिपालनेन; स्वं क्षत्रधर्मं परिपालयामि। <br>प्रब्रूहि वा किं क्रियतां द्विजेन्द्र; शुश्रूषुरस्म्यद्य वचस्त्वदीयम्   ॥01-003-183॥</td></tr>
<tr><td>स एवमुक्तस्तु नृपोत्तमेन; द्विजोत्तमः पुण्यकृतां वरिष्ठः। <br>उवाच राजानमदीनसत्त्वं; स्वमेव कार्यं नृपतेश्च यत्तत्   ॥01-003-184॥</td></tr>
<tr><td>तक्षकेण नरेन्द्रेन्द्र येन ते हिंसितः पिता। <br>तस्मै प्रतिकुरुष्व त्वं पन्नगाय दुरात्मने   ॥01-003-185॥</td></tr>
<tr><td>कार्यकालं च मन्येऽहं विधिदृष्टस्य कर्मणः। <br>तद्गच्छापचितिं राजन्पितुस्तस्य महात्मनः   ॥01-003-186॥</td></tr>
<tr><td>तेन ह्यनपराधी स दष्टो दुष्टान्तरात्मना। <br>पञ्चत्वमगमद्राजा वज्राहत इव द्रुमः   ॥01-003-187॥</td></tr>
<tr><td>बलदर्पसमुत्सिक्तस्तक्षकः पन्नगाधमः। <br>अकार्यं कृतवान्पापो योऽदशत्पितरं तव   ॥01-003-188॥</td></tr>
<tr><td>राजर्षिवंशगोप्तारममरप्रतिमं नृपम्। <br>जघान काश्यपं चैव न्यवर्तयत पापकृत्   ॥01-003-189॥</td></tr>
<tr><td>दग्धुमर्हसि तं पापं ज्वलिते हव्यवाहने। <br>सर्पसत्रे महाराज त्वयि तद्धि विधीयते   ॥01-003-190॥</td></tr>
<tr><td>एवं पितुश्चापचितिं गतवांस्त्वं भविष्यसि। <br>मम प्रियं च सुमहत्कृतं राजन्भविष्यति   ॥01-003-191॥</td></tr>
<tr><td>कर्मणः पृथिवीपाल मम येन दुरात्मना। <br>विघ्नः कृतो महाराज गुर्वर्थं चरतोऽनघ   ॥01-003-192॥</td></tr>
<tr><td>एतच्छ्रुत्वा तु नृपतिस्तक्षकस्य चुकोप ह। <br>उत्तङ्कवाक्यहविषा दीप्तोऽग्निर्हविषा यथा   ॥01-003-193॥</td></tr>
<tr><td>अपृच्छच्च तदा राजा मन्त्रिणः स्वान्सुदुःखितः। <br>उत्तङ्कस्यैव सांनिध्ये पितुः स्वर्गगतिं प्रति   ॥01-003-194॥</td></tr>
<tr><td>तदैव हि स राजेन्द्रो दुःखशोकाप्लुतोऽभवत्। <br>यदैव पितरं वृत्तमुत्तङ्कादशृणोत्तदा   ॥01-003-195॥</td></tr>
</table>
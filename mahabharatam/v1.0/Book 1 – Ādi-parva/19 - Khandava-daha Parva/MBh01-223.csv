Verse
 जरितारिरुवाच। <br>पुरतः कृच्छ्रकालस्य धीमाञ्जागर्ति पूरुषः। <br>स कृच्छ्रकालं संप्राप्य व्यथां नैवैति कर्हिचित्   ॥01-223-001॥
यस्तु कृच्छ्रमसंप्राप्तं विचेता नावबुध्यते। <br>स कृच्छ्रकाले व्यथितो न प्रजानाति किंचन   ॥01-223-002॥
 सारिसृक्व उवाच। <br>धीरस्त्वमसि मेधावी प्राणकृच्छ्रमिदं च नः। <br>शूरः प्राज्ञो बहूनां हि भवत्येको न संशयः   ॥01-223-003॥
 स्तम्बमित्र उवाच। <br>ज्येष्ठस्त्राता भवति वै ज्येष्ठो मुञ्चति कृच्छ्रतः। <br>ज्येष्ठश्चेन्न प्रजानाति कनीयान्किं करिष्यति   ॥01-223-004॥
 द्रोण उवाच। <br>हिरण्यरेतास्त्वरितो ज्वलन्नायाति नः क्षयम्। <br>सप्तजिह्वोऽनलः क्षामो लेलिहानोपसर्पति   ॥01-223-005॥
 वैशंपायन उवाच। <br>एवमुक्तो भ्रातृभिस्तु जरितारिर्विभावसुम्। <br>तुष्टाव प्राञ्जलिर्भूत्वा यथा तच्छृणु पार्थिव   ॥01-223-006॥
 जरितारिरुवाच। <br>आत्मासि वायोः पवनः शरीरमुत वीरुधाम्। <br>योनिरापश्च ते शुक्र योनिस्त्वमसि चाम्भसः   ॥01-223-007॥
ऊर्ध्वं चाधश्च गच्छन्ति विसर्पन्ति च पार्श्वतः। <br>अर्चिषस्ते महावीर्य रश्मयः सवितुर्यथा   ॥01-223-008॥
 सारिसृक्व उवाच। <br>माता प्रपन्ना पितरं न विद्मः; पक्षाश्च नो न प्रजाताब्जकेतो। <br>न नस्त्राता विद्यतेऽग्ने त्वदन्य;स्तस्माद्धि नः परिरक्षैकवीर   ॥01-223-009॥
यदग्ने ते शिवं रूपं ये च ते सप्त हेतयः। <br>तेन नः परिरक्षाद्य ईडितः शरणैषिणः   ॥01-223-010॥
त्वमेवैकस्तपसे जातवेदो; नान्यस्तप्ता विद्यते गोषु देव। <br>ऋषीनस्मान्बालकान्पालयस्व; परेणास्मान्प्रैहि वै हव्यवाह   ॥01-223-011॥
 स्तम्बमित्र उवाच। <br>सर्वमग्ने त्वमेवैकस्त्वयि सर्वमिदं जगत्। <br>त्वं धारयसि भूतानि भुवनं त्वं बिभर्षि च   ॥01-223-012॥
त्वमग्निर्हव्यवाहस्त्वं त्वमेव परमं हविः। <br>मनीषिणस्त्वां यजन्ते बहुधा चैकधैव च   ॥01-223-013॥
सृष्ट्वा लोकांस्त्रीनिमान्हव्यवाह; प्राप्ते काले पचसि पुनः समिद्धः। <br>सर्वस्यास्य भुवनस्य प्रसूति;स्त्वमेवाग्ने भवसि पुनः प्रतिष्ठा   ॥01-223-014॥
त्वमन्नं प्राणिनां भुक्तमन्तर्भूतो जगत्पते। <br>नित्यं प्रवृद्धः पचसि त्वयि सर्वं प्रतिष्ठितम्   ॥01-223-015॥
 द्रोण उवाच। <br>सूर्यो भूत्वा रश्मिभिर्जातवेदो; भूमेरम्भो भूमिजातान्रसांश्च। <br>विश्वानादाय पुनरुत्सर्गकाले; सृष्ट्वा वृष्ट्या भावयसीह शुक्र   ॥01-223-016॥
त्वत्त एताः पुनः शुक्र वीरुधो हरितच्छदाः। <br>जायन्ते पुष्करिण्यश्च समुद्रश्च महोदधिः   ॥01-223-017॥
इदं वै सद्म तिग्मांशो वरुणस्य परायणम्। <br>शिवस्त्राता भवास्माकं मास्मानद्य विनाशय   ॥01-223-018॥
पिङ्गाक्ष लोहितग्रीव कृष्णवर्त्मन्हुताशन। <br>परेण प्रैहि मुञ्चास्मान्सागरस्य गृहानिव   ॥01-223-019॥
 वैशंपायन उवाच। <br>एवमुक्तो जातवेदा द्रोणेनाक्लिष्टकर्मणा। <br>द्रोणमाह प्रतीतात्मा मन्दपालप्रतिज्ञया   ॥01-223-020॥
ऋषिर्द्रोणस्त्वमसि वै ब्रह्मैतद्व्याहृतं त्वया। <br>ईप्सितं ते करिष्यामि न च ते विद्यते भयम्   ॥01-223-021॥
मन्दपालेन यूयं हि मम पूर्वं निवेदिताः। <br>वर्जयेः पुत्रकान्मह्यं दहन्दावमिति स्म ह   ॥01-223-022॥
यच्च तद्वचनं तस्य त्वया यच्चेह भाषितम्। <br>उभयं मे गरीयस्तद्ब्रूहि किं करवाणि ते। <br>भृशं प्रीतोऽस्मि भद्रं ते ब्रह्मन्स्तोत्रेण ते विभो   ॥01-223-023॥
 द्रोण उवाच। <br>इमे मार्जारकाः शुक्र नित्यमुद्वेजयन्ति नः। <br>एतान्कुरुष्व दंष्ट्रासु हव्यवाह सबान्धवान्   ॥01-223-024॥
 वैशंपायन उवाच। <br>तथा तत्कृतवान्वह्निरभ्यनुज्ञाय शार्ङ्गकान्। <br>ददाह खाण्डवं चैव समिद्धो जनमेजय   ॥01-223-025॥

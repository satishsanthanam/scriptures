<table border = "1"><tr><td>Verse</td></tr>
<tr><td> वैशंपायन उवाच। <br>मन्दपालोऽपि कौरव्य चिन्तयानः सुतांस्तदा। <br>उक्तवानप्यशीतांशुं नैव स स्म न तप्यते   ॥01-224-001॥</td></tr>
<tr><td>स तप्यमानः पुत्रार्थे लपितामिदमब्रवीत्। <br>कथं न्वशक्ताः प्लवने लपिते मम पुत्रकाः   ॥01-224-002॥</td></tr>
<tr><td>वर्धमाने हुतवहे वाते शीघ्रं प्रवायति। <br>असमर्था विमोक्षाय भविष्यन्ति ममात्मजाः   ॥01-224-003॥</td></tr>
<tr><td>कथं न्वशक्ता त्राणाय माता तेषां तपस्विनी। <br>भविष्यत्यसुखाविष्टा पुत्रत्राणमपश्यती   ॥01-224-004॥</td></tr>
<tr><td>कथं नु सरणेऽशक्तान्पतने च ममात्मजान्। <br>संतप्यमाना अभितो वाशमानाभिधावती   ॥01-224-005॥</td></tr>
<tr><td>जरितारिः कथं पुत्रः सारिसृक्वः कथं च मे। <br>स्तम्बमित्रः कथं द्रोणः कथं सा च तपस्विनी   ॥01-224-006॥</td></tr>
<tr><td>लालप्यमानं तमृषिं मन्दपालं तथा वने। <br>लपिता प्रत्युवाचेदं सासूयमिव भारत   ॥01-224-007॥</td></tr>
<tr><td>न ते सुतेष्ववेक्षास्ति तानृषीनुक्तवानसि। <br>तेजस्विनो वीर्यवन्तो न तेषां ज्वलनाद्भयम्   ॥01-224-008॥</td></tr>
<tr><td>तथाग्नौ ते परीत्ताश्च त्वया हि मम संनिधौ। <br>प्रतिश्रुतं तथा चेति ज्वलनेन महात्मना   ॥01-224-009॥</td></tr>
<tr><td>लोकपालोऽनृतां वाचं न तु वक्ता कथंचन। <br>समर्थास्ते च वक्तारो न ते तेष्वस्ति मानसम्   ॥01-224-010॥</td></tr>
<tr><td>तामेव तु ममामित्रीं चिन्तयन्परितप्यसे। <br>ध्रुवं मयि न ते स्नेहो यथा तस्यां पुराभवत्   ॥01-224-011॥</td></tr>
<tr><td>न हि पक्षवता न्याय्यं निःस्नेहेन सुहृज्जने। <br>पीड्यमान उपद्रष्टुं शक्तेनात्मा कथंचन   ॥01-224-012॥</td></tr>
<tr><td>गच्छ त्वं जरितामेव यदर्थं परितप्यसे। <br>चरिष्याम्यहमप्येका यथा कापुरुषे तथा   ॥01-224-013॥</td></tr>
<tr><td> मन्दपाल उवाच। <br>नाहमेवं चरे लोके यथा त्वमभिमन्यसे। <br>अपत्यहेतोर्विचरे तच्च कृच्छ्रगतं मम   ॥01-224-014॥</td></tr>
<tr><td>भूतं हित्वा भविष्येऽर्थे योऽवलम्बेत मन्दधीः। <br>अवमन्येत तं लोको यथेच्छसि तथा कुरु   ॥01-224-015॥</td></tr>
<tr><td>एष हि ज्वलमानोऽग्निर्लेलिहानो महीरुहान्। <br>द्वेष्यं हि हृदि संतापं जनयत्यशिवं मम   ॥01-224-016॥</td></tr>
<tr><td> वैशंपायन उवाच। <br>तस्माद्देशादतिक्रान्ते ज्वलने जरिता ततः। <br>जगाम पुत्रकानेव त्वरिता पुत्रगृद्धिनी   ॥01-224-017॥</td></tr>
<tr><td>सा तान्कुशलिनः सर्वान्निर्मुक्ताञ्जातवेदसः। <br>रोरूयमाणा कृपणा सुतान्दृष्टवती वने   ॥01-224-018॥</td></tr>
<tr><td>अश्रद्धेयतमं तेषां दर्शनं सा पुनः पुनः। <br>एकैकशश्च तान्पुत्रान्क्रोशमानान्वपद्यत   ॥01-224-019॥</td></tr>
<tr><td>ततोऽभ्यगच्छत्सहसा मन्दपालोऽपि भारत। <br>अथ ते सर्व एवैनं नाभ्यनन्दन्त वै सुताः   ॥01-224-020॥</td></tr>
<tr><td>लालप्यमानमेकैकं जरितां च पुनः पुनः। <br>नोचुस्ते वचनं किंचित्तमृषिं साध्वसाधु वा   ॥01-224-021॥</td></tr>
<tr><td> मन्दपाल उवाच। <br>ज्येष्ठः सुतस्ते कतमः कतमस्तदनन्तरः। <br>मध्यमः कतमः पुत्रः कनिष्ठः कतमश्च ते   ॥01-224-022॥</td></tr>
<tr><td>एवं ब्रुवन्तं दुःखार्तं किं मां न प्रतिभाषसे। <br>कृतवानस्मि हव्याशे नैव शान्तिमितो लभे   ॥01-224-023॥</td></tr>
<tr><td> जरितोवाच। <br>किं ते ज्येष्ठे सुते कार्यं किमनन्तरजेन वा। <br>किं च ते मध्यमे कार्यं किं कनिष्ठे तपस्विनि   ॥01-224-024॥</td></tr>
<tr><td>यस्त्वं मां सर्वशो हीनामुत्सृज्यासि गतः पुरा। <br>तामेव लपितां गच्छ तरुणीं चारुहासिनीम्   ॥01-224-025॥</td></tr>
<tr><td> मन्दपाल उवाच। <br>न स्त्रीणां विद्यते किंचिदन्यत्र पुरुषान्तरात्। <br>सापत्नकमृते लोके भवितव्यं हि तत्तथा   ॥01-224-026॥</td></tr>
<tr><td>सुव्रतापि हि कल्याणी सर्वलोकपरिश्रुता। <br>अरुन्धती पर्यशङ्कद्वसिष्ठमृषिसत्तमम्   ॥01-224-027॥</td></tr>
<tr><td>विशुद्धभावमत्यन्तं सदा प्रियहिते रतम्। <br>सप्तर्षिमध्यगं वीरमवमेने च तं मुनिम्   ॥01-224-028॥</td></tr>
<tr><td>अपध्यानेन सा तेन धूमारुणसमप्रभा। <br>लक्ष्यालक्ष्या नाभिरूपा निमित्तमिव लक्ष्यते   ॥01-224-029॥</td></tr>
<tr><td>अपत्यहेतोः संप्राप्तं तथा त्वमपि मामिह। <br>इष्टमेवंगते हित्वा सा तथैव च वर्तसे   ॥01-224-030॥</td></tr>
<tr><td>नैव भार्येति विश्वासः कार्यः पुंसा कथंचन। <br>न हि कार्यमनुध्याति भार्या पुत्रवती सती   ॥01-224-031॥</td></tr>
<tr><td> वैशंपायन उवाच। <br>ततस्ते सर्व एवैनं पुत्राः सम्यगुपासिरे। <br>स च तानात्मजान्राजन्नाश्वासयितुमारभत्   ॥01-224-032॥</td></tr>
</table>
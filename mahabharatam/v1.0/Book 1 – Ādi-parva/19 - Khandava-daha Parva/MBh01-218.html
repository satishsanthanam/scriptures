<table border = "1"><tr><td>Verse</td></tr>
<tr><td> वैशंपायन उवाच। <br>तस्याभिवर्षतो वारि पाण्डवः प्रत्यवारयत्। <br>शरवर्षेण बीभत्सुरुत्तमास्त्राणि दर्शयन्   ॥01-218-001॥</td></tr>
<tr><td>शरैः समन्ततः सर्वं खाण्डवं चापि पाण्डवः। <br>छादयामास तद्वर्षमपकृष्य ततो वनात्   ॥01-218-002॥</td></tr>
<tr><td>न च स्म किंचिच्छक्नोति भूतं निश्चरितुं ततः। <br>संछाद्यमाने खगमैरस्यता सव्यसाचिना   ॥01-218-003॥</td></tr>
<tr><td>तक्षकस्तु न तत्रासीत्सर्पराजो महाबलः। <br>दह्यमाने वने तस्मिन्कुरुक्षेत्रेऽभवत्तदा   ॥01-218-004॥</td></tr>
<tr><td>अश्वसेनस्तु तत्रासीत्तक्षकस्य सुतो बली। <br>स यत्नमकरोत्तीव्रं मोक्षार्थं हव्यवाहनात्   ॥01-218-005॥</td></tr>
<tr><td>न शशाक विनिर्गन्तुं कौन्तेयशरपीडितः। <br>मोक्षयामास तं माता निगीर्य भुजगात्मजा   ॥01-218-006॥</td></tr>
<tr><td>तस्य पूर्वं शिरो ग्रस्तं पुच्छमस्य निगीर्यते। <br>ऊर्ध्वमाचक्रमे सा तु पन्नगी पुत्रगृद्धिनी   ॥01-218-007॥</td></tr>
<tr><td>तस्यास्तीक्ष्णेन भल्लेन पृथुधारेण पाण्डवः। <br>शिरश्चिच्छेद गच्छन्त्यास्तामपश्यत्सुरेश्वरः   ॥01-218-008॥</td></tr>
<tr><td>तं मुमोचयिषुर्वज्री वातवर्षेण पाण्डवम्। <br>मोहयामास तत्कालमश्वसेनस्त्वमुच्यत   ॥01-218-009॥</td></tr>
<tr><td>तां च मायां तदा दृष्ट्वा घोरां नागेन वञ्चितः। <br>द्विधा त्रिधा च चिच्छेद खगतानेव भारत   ॥01-218-010॥</td></tr>
<tr><td>शशाप तं च संक्रुद्धो बीभत्सुर्जिह्मगामिनम्। <br>पावको वासुदेवश्च अप्रतिष्ठो भवेदिति   ॥01-218-011॥</td></tr>
<tr><td>ततो जिष्णुः सहस्राक्षं खं वितत्येषुभिः शितैः। <br>योधयामास संक्रुद्धो वञ्चनां तामनुस्मरन्   ॥01-218-012॥</td></tr>
<tr><td>देवराडपि तं दृष्ट्वा संरब्धमिव फल्गुनम्। <br>स्वमस्त्रमसृजद्दीप्तं यत्ततानाखिलं नभः   ॥01-218-013॥</td></tr>
<tr><td>ततो वायुर्महाघोषः क्षोभयन्सर्वसागरान्। <br>वियत्स्थोऽजनयन्मेघाञ्जलधारामुचोऽऽकुलान्   ॥01-218-014॥</td></tr>
<tr><td>तद्विघातार्थमसृजदर्जुनोऽप्यस्त्रमुत्तमम्। <br>वायव्यमेवाभिमन्त्र्य प्रतिपत्तिविशारदः   ॥01-218-015॥</td></tr>
<tr><td>तेनेन्द्राशनिमेघानां वीर्यौजस्तद्विनाशितम्। <br>जलधाराश्च ताः शोषं जग्मुर्नेशुश्च विद्युतः   ॥01-218-016॥</td></tr>
<tr><td>क्षणेन चाभवद्व्योम संप्रशान्तरजस्तमः। <br>सुखशीतानिलगुणं प्रकृतिस्थार्कमण्डलम्   ॥01-218-017॥</td></tr>
<tr><td>निष्प्रतीकारहृष्टश्च हुतभुग्विविधाकृतिः। <br>प्रजज्वालातुलार्चिष्मान्स्वनादैः पूरयञ्जगत्   ॥01-218-018॥</td></tr>
<tr><td>कृष्णाभ्यां रक्षितं दृष्ट्वा तं च दावमहंकृताः। <br>समुत्पेतुरथाकाशं सुपर्णाद्याः पतत्रिणः   ॥01-218-019॥</td></tr>
<tr><td>गरुडा वज्रसदृशैः पक्षतुण्डनखैस्तथा। <br>प्रहर्तुकामाः संपेतुराकाशात्कृष्णपाण्डवौ   ॥01-218-020॥</td></tr>
<tr><td>तथैवोरगसंघाताः पाण्डवस्य समीपतः। <br>उत्सृजन्तो विषं घोरं निश्चेरुर्ज्वलिताननाः   ॥01-218-021॥</td></tr>
<tr><td>तांश्चकर्त शरैः पार्थः सरोषान्दृश्य खेचरान्। <br>विवशाश्चापतन्दीप्तं देहाभावाय पावकम्   ॥01-218-022॥</td></tr>
<tr><td>ततः सुराः सगन्धर्वा यक्षराक्षसपन्नगाः। <br>उत्पेतुर्नादमतुलमुत्सृजन्तो रणार्थिणः   ॥01-218-023॥</td></tr>
<tr><td>अयःकणपचक्राश्मभुशुण्ड्युद्यतबाहवः। <br>कृष्णपार्थौ जिघांसन्तः क्रोधसंमूर्च्छितौजसः   ॥01-218-024॥</td></tr>
<tr><td>तेषामभिव्याहरतां शस्त्रवर्षं च मुञ्चताम्। <br>प्रममाथोत्तमाङ्गानि बीभत्सुर्निशितैः शरैः   ॥01-218-025॥</td></tr>
<tr><td>कृष्णश्च सुमहातेजाश्चक्रेणारिनिहा तदा। <br>दैत्यदानवसंघानां चकार कदनं महत्   ॥01-218-026॥</td></tr>
<tr><td>अथापरे शरैर्विद्धाश्चक्रवेगेरितास्तदा। <br>वेलामिव समासाद्य व्यातिष्ठन्त महौजसः   ॥01-218-027॥</td></tr>
<tr><td>ततः शक्रोऽभिसंक्रुद्धस्त्रिदशानां महेश्वरः। <br>पाण्डुरं गजमास्थाय तावुभौ समभिद्रवत्   ॥01-218-028॥</td></tr>
<tr><td>अशनिं गृह्य तरसा वज्रमस्त्रमवासृजत्। <br>हतावेताविति प्राह सुरानसुरसूदनः   ॥01-218-029॥</td></tr>
<tr><td>ततः समुद्यतां दृष्ट्वा देवेन्द्रेण महाशनिम्। <br>जगृहुः सर्वशस्त्राणि स्वानि स्वानि सुरास्तदा   ॥01-218-030॥</td></tr>
<tr><td>कालदण्डं यमो राजा शिबिकां च धनेश्वरः। <br>पाशं च वरुणस्तत्र विचक्रं च तथा शिवः   ॥01-218-031॥</td></tr>
<tr><td>ओषधीर्दीप्यमानाश्च जगृहातेऽश्विनावपि। <br>जगृहे च धनुर्धाता मुसलं च जयस्तथा   ॥01-218-032॥</td></tr>
<tr><td>पर्वतं चापि जग्राह क्रुद्धस्त्वष्टा महाबलः। <br>अंशस्तु शक्तिं जग्राह मृत्युर्देवः परश्वधम्   ॥01-218-033॥</td></tr>
<tr><td>प्रगृह्य परिघं घोरं विचचारार्यमा अपि। <br>मित्रश्च क्षुरपर्यन्तं चक्रं गृह्य व्यतिष्ठत   ॥01-218-034॥</td></tr>
<tr><td>पूषा भगश्च संक्रुद्धः सविता च विशां पते। <br>आत्तकार्मुकनिस्त्रिंशाः कृष्णपार्थावभिद्रुताः   ॥01-218-035॥</td></tr>
<tr><td>रुद्राश्च वसवश्चैव मरुतश्च महाबलाः। <br>विश्वेदेवास्तथा साध्या दीप्यमानाः स्वतेजसा   ॥01-218-036॥</td></tr>
<tr><td>एते चान्ये च बहवो देवास्तौ पुरुषोत्तमौ। <br>कृष्णपार्थौ जिघांसन्तः प्रतीयुर्विविधायुधाः   ॥01-218-037॥</td></tr>
<tr><td>तत्राद्भुतान्यदृश्यन्त निमित्तानि महाहवे। <br>युगान्तसमरूपाणि भूतोत्सादाय भारत   ॥01-218-038॥</td></tr>
<tr><td>तथा तु दृष्ट्वा संरब्धं शक्रं देवैः सहाच्युतौ। <br>अभीतौ युधि दुर्धर्षौ तस्थतुः सज्जकार्मुकौ   ॥01-218-039॥</td></tr>
<tr><td>आगतांश्चैव तान्दृष्ट्वा देवानेकैकशस्ततः। <br>न्यवारयेतां संक्रुद्धौ बाणैर्वज्रोपमैस्तदा   ॥01-218-040॥</td></tr>
<tr><td>असकृद्भग्नसंकल्पाः सुराश्च बहुशः कृताः। <br>भयाद्रणं परित्यज्य शक्रमेवाभिशिश्रियुः   ॥01-218-041॥</td></tr>
<tr><td>दृष्ट्वा निवारितान्देवान्माधवेनार्जुनेन च। <br>आश्चर्यमगमंस्तत्र मुनयो दिवि विष्ठिताः   ॥01-218-042॥</td></tr>
<tr><td>शक्रश्चापि तयोर्वीर्यमुपलभ्यासकृद्रणे। <br>बभूव परमप्रीतो भूयश्चैतावयोधयत्   ॥01-218-043॥</td></tr>
<tr><td>ततोऽश्मवर्षं सुमहद्व्यसृजत्पाकशासनः। <br>भूय एव तदा वीर्यं जिज्ञासुः सव्यसाचिनः। <br>तच्छरैरर्जुनो वर्षं प्रतिजघ्नेऽत्यमर्षणः   ॥01-218-044॥</td></tr>
<tr><td>विफलं क्रियमाणं तत्संप्रेक्ष्य च शतक्रतुः। <br>भूयः संवर्धयामास तद्वर्षं देवराडथ   ॥01-218-045॥</td></tr>
<tr><td>सोऽश्मवर्षं महावेगैरिषुभिः पाकशासनिः। <br>विलयं गमयामास हर्षयन्पितरं तदा   ॥01-218-046॥</td></tr>
<tr><td>समुत्पाट्य तु पाणिभ्यां मन्दराच्छिखरं महत्। <br>सद्रुमं व्यसृजच्छक्रो जिघांसुः पाण्डुनन्दनम्   ॥01-218-047॥</td></tr>
<tr><td>ततोऽर्जुनो वेगवद्भिर्ज्वलिताग्रैरजिह्मगैः। <br>बाणैर्विध्वंसयामास गिरेः शृङ्गं सहस्रधा   ॥01-218-048॥</td></tr>
<tr><td>गिरेर्विशीर्यमाणस्य तस्य रूपं तदा बभौ। <br>सार्कचन्द्रग्रहस्येव नभसः प्रविशीर्यतः   ॥01-218-049॥</td></tr>
<tr><td>तेनावाक्पतता दावे शैलेन महता भृशम्। <br>भूय एव हतास्तत्र प्राणिनः खाण्डवालयाः   ॥01-218-050॥</td></tr>
</table>
<table border = "1"><tr><td>Verse</td></tr>
<tr><td> जनमेजय उवाच। <br>किमर्थं शार्ङ्गकानग्निर्न ददाह तथागते। <br>तस्मिन्वने दह्यमाने ब्रह्मन्नेतद्वदाशु मे   ॥01-220-001॥</td></tr>
<tr><td>अदाहे ह्यश्वसेनस्य दानवस्य मयस्य च। <br>कारणं कीर्तितं ब्रह्मञ्शार्ङ्गकानां न कीर्तितम्   ॥01-220-002॥</td></tr>
<tr><td>तदेतदद्भुतं ब्रह्मञ्शार्ङ्गानामविनाशनम्। <br>कीर्तयस्वाग्निसंमर्दे कथं ते न विनाशिताः   ॥01-220-003॥</td></tr>
<tr><td> वैशंपायन उवाच। <br>यदर्थं शार्ङ्गकानग्निर्न ददाह तथागते। <br>तत्ते सर्वं यथावृत्तं कथयिष्यामि भारत   ॥01-220-004॥</td></tr>
<tr><td>धर्मज्ञानां मुख्यतमस्तपस्वी संशितव्रतः। <br>आसीन्महर्षिः श्रुतवान्मन्दपाल इति श्रुतः   ॥01-220-005॥</td></tr>
<tr><td>स मार्गमास्थितो राजन्नृषीणामूर्ध्वरेतसाम्। <br>स्वाध्यायवान्धर्मरतस्तपस्वी विजितेन्द्रियः   ॥01-220-006॥</td></tr>
<tr><td>स गत्वा तपसः पारं देहमुत्सृज्य भारत। <br>जगाम पितृलोकाय न लेभे तत्र तत्फलम्   ॥01-220-007॥</td></tr>
<tr><td>स लोकानफलान्दृष्ट्वा तपसा निर्जितानपि। <br>पप्रच्छ धर्मराजस्य समीपस्थान्दिवौकसः   ॥01-220-008॥</td></tr>
<tr><td>किमर्थमावृता लोका ममैते तपसार्जिताः। <br>किं मया न कृतं तत्र यस्येदं कर्मणः फलम्   ॥01-220-009॥</td></tr>
<tr><td>तत्राहं तत्करिष्यामि यदर्थमिदमावृतम्। <br>फलमेतस्य तपसः कथयध्वं दिवौकसः   ॥01-220-010॥</td></tr>
<tr><td> देवा ऊचुः। <br>ऋणिनो मानवा ब्रह्मञ्जायन्ते येन तच्छृणु। <br>क्रियाभिर्ब्रह्मचर्येण प्रजया च न संशयः   ॥01-220-011॥</td></tr>
<tr><td>तदपाक्रियते सर्वं यज्ञेन तपसा सुतैः। <br>तपस्वी यज्ञकृच्चासि न तु ते विद्यते प्रजा   ॥01-220-012॥</td></tr>
<tr><td>त इमे प्रसवस्यार्थे तव लोकाः समावृताः। <br>प्रजायस्व ततो लोकानुपभोक्तासि शाश्वतान्   ॥01-220-013॥</td></tr>
<tr><td>पुन्नाम्नो नरकात्पुत्रस्त्रातीति पितरं मुने। <br>तस्मादपत्यसंताने यतस्व द्विजसत्तम   ॥01-220-014॥</td></tr>
<tr><td> वैशंपायन उवाच। <br>तच्छ्रुत्वा मन्दपालस्तु तेषां वाक्यं दिवौकसाम्। <br>क्व नु शीघ्रमपत्यं स्याद्बहुलं चेत्यचिन्तयत्   ॥01-220-015॥</td></tr>
<tr><td>स चिन्तयन्नभ्यगच्छद्बहुलप्रसवान्खगान्। <br>शार्ङ्गिकां शार्ङ्गको भूत्वा जरितां समुपेयिवान्   ॥01-220-016॥</td></tr>
<tr><td>तस्यां पुत्रानजनयच्चतुरो ब्रह्मवादिनः। <br>तानपास्य स तत्रैव जगाम लपितां प्रति। <br>बालान्सुतानण्डगतान्मात्रा सह मुनिर्वने   ॥01-220-017॥</td></tr>
<tr><td>तस्मिन्गते महाभागे लपितां प्रति भारत। <br>अपत्यस्नेहसंविग्ना जरिता बह्वचिन्तयत्   ॥01-220-018॥</td></tr>
<tr><td>तेन त्यक्तानसंत्याज्यानृषीनण्डगतान्वने। <br>नाजहत्पुत्रकानार्ता जरिता खाण्डवे नृप। <br>बभार चैतान्संजातान्स्ववृत्त्या स्नेहविक्लवा   ॥01-220-019॥</td></tr>
<tr><td>ततोऽग्निं खाण्डवं दग्धुमायान्तं दृष्टवानृषिः। <br>मन्दपालश्चरंस्तस्मिन्वने लपितया सह   ॥01-220-020॥</td></tr>
<tr><td>तं संकल्पं विदित्वास्य ज्ञात्वा पुत्रांश्च बालकान्। <br>सोऽभितुष्टाव विप्रर्षिर्ब्राह्मणो जातवेदसम्। <br>पुत्रान्परिददद्भीतो लोकपालं महौजसम्   ॥01-220-021॥</td></tr>
<tr><td> मन्दपाल उवाच। <br>त्वमग्ने सर्वदेवानां मुखं त्वमसि हव्यवाट्। <br>त्वमन्तः सर्वभूतानां गूढश्चरसि पावक   ॥01-220-022॥</td></tr>
<tr><td>त्वामेकमाहुः कवयस्त्वामाहुस्त्रिविधं पुनः। <br>त्वामष्टधा कल्पयित्वा यज्ञवाहमकल्पयन्   ॥01-220-023॥</td></tr>
<tr><td>त्वया सृष्टमिदं विश्वं वदन्ति परमर्षयः। <br>त्वदृते हि जगत्कृत्स्नं सद्यो न स्याद्धुताशन   ॥01-220-024॥</td></tr>
<tr><td>तुभ्यं कृत्वा नमो विप्राः स्वकर्मविजितां गतिम्। <br>गच्छन्ति सह पत्नीभिः सुतैरपि च शाश्वतीम्   ॥01-220-025॥</td></tr>
<tr><td>त्वामग्ने जलदानाहुः खे विषक्तान्सविद्युतः। <br>दहन्ति सर्वभूतानि त्वत्तो निष्क्रम्य हायनाः   ॥01-220-026॥</td></tr>
<tr><td>जातवेदस्तवैवेयं विश्वसृष्टिर्महाद्युते। <br>तवैव कर्म विहितं भूतं सर्वं चराचरम्   ॥01-220-027॥</td></tr>
<tr><td>त्वयापो विहिताः पूर्वं त्वयि सर्वमिदं जगत्। <br>त्वयि हव्यं च कव्यं च यथावत्संप्रतिष्ठितम्   ॥01-220-028॥</td></tr>
<tr><td>अग्ने त्वमेव ज्वलनस्त्वं धाता त्वं बृहस्पतिः। <br>त्वमश्विनौ यमौ मित्रः सोमस्त्वमसि चानिलः   ॥01-220-029॥</td></tr>
<tr><td> वैशंपायन उवाच। <br>एवं स्तुतस्ततस्तेन मन्दपालेन पावकः। <br>तुतोष तस्य नृपते मुनेरमिततेजसः। <br>उवाच चैनं प्रीतात्मा किमिष्टं करवाणि ते   ॥01-220-030॥</td></tr>
<tr><td>तमब्रवीन्मन्दपालः प्राञ्जलिर्हव्यवाहनम्। <br>प्रदहन्खाण्डवं दावं मम पुत्रान्विसर्जय   ॥01-220-031॥</td></tr>
<tr><td>तथेति तत्प्रतिश्रुत्य भगवान्हव्यवाहनः। <br>खाण्डवे तेन कालेन प्रजज्वाल दिधक्षया   ॥01-220-032॥</td></tr>
</table>
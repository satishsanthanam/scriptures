<table border = "1"><tr><td>Verse</td></tr>
<tr><td> वैशंपायन उवाच। <br>इन्द्रप्रस्थे वसन्तस्ते जघ्नुरन्यान्नराधिपान्। <br>शासनाद्धृतराष्ट्रस्य राज्ञः शांतनवस्य च   ॥01-214-001॥</td></tr>
<tr><td>आश्रित्य धर्मराजानं सर्वलोकोऽवसत्सुखम्। <br>पुण्यलक्षणकर्माणं स्वदेहमिव देहिनः   ॥01-214-002॥</td></tr>
<tr><td>स समं धर्मकामार्थान्सिषेवे भरतर्षभः। <br>त्रीनिवात्मसमान्बन्धून्बन्धुमानिव मानयन्   ॥01-214-003॥</td></tr>
<tr><td>तेषां समविभक्तानां क्षितौ देहवतामिव। <br>बभौ धर्मार्थकामानां चतुर्थ इव पार्थिवः   ॥01-214-004॥</td></tr>
<tr><td>अध्येतारं परं वेदाः प्रयोक्तारं महाध्वराः। <br>रक्षितारं शुभं वर्णा लेभिरे तं जनाधिपम्   ॥01-214-005॥</td></tr>
<tr><td>अधिष्ठानवती लक्ष्मीः परायणवती मतिः। <br>बन्धुमानखिलो धर्मस्तेनासीत्पृथिवीक्षिता   ॥01-214-006॥</td></tr>
<tr><td>भ्रातृभिः सहितो राजा चतुर्भिरधिकं बभौ। <br>प्रयुज्यमानैर्विततो वेदैरिव महाध्वरः   ॥01-214-007॥</td></tr>
<tr><td>तं तु धौम्यादयो विप्राः परिवार्योपतस्थिरे। <br>बृहस्पतिसमा मुख्याः प्रजापतिमिवामराः   ॥01-214-008॥</td></tr>
<tr><td>धर्मराजे अतिप्रीत्या पूर्णचन्द्र इवामले। <br>प्रजानां रेमिरे तुल्यं नेत्राणि हृदयानि च   ॥01-214-009॥</td></tr>
<tr><td>न तु केवलदैवेन प्रजा भावेन रेमिरे। <br>यद्बभूव मनःकान्तं कर्मणा स चकार तत्   ॥01-214-010॥</td></tr>
<tr><td>न ह्ययुक्तं न चासत्यं नानृतं न च विप्रियम्। <br>भाषितं चारुभाषस्य जज्ञे पार्थस्य धीमतः   ॥01-214-011॥</td></tr>
<tr><td>स हि सर्वस्य लोकस्य हितमात्मन एव च। <br>चिकीर्षुः सुमहातेजा रेमे भरतसत्तमः   ॥01-214-012॥</td></tr>
<tr><td>तथा तु मुदिताः सर्वे पाण्डवा विगतज्वराः। <br>अवसन्पृथिवीपालांस्त्रासयन्तः स्वतेजसा   ॥01-214-013॥</td></tr>
<tr><td>ततः कतिपयाहस्य बीभत्सुः कृष्णमब्रवीत्। <br>उष्णानि कृष्ण वर्तन्ते गच्छामो यमुनां प्रति   ॥01-214-014॥</td></tr>
<tr><td>सुहृज्जनवृतास्तत्र विहृत्य मधुसूदन। <br>सायाह्ने पुनरेष्यामो रोचतां ते जनार्दन   ॥01-214-015॥</td></tr>
<tr><td> वासुदेव उवाच। <br>कुन्तीमातर्ममाप्येतद्रोचते यद्वयं जले। <br>सुहृज्जनवृताः पार्थ विहरेम यथासुखम्   ॥01-214-016॥</td></tr>
<tr><td> वैशंपायन उवाच। <br>आमन्त्र्य धर्मराजानमनुज्ञाप्य च भारत। <br>जग्मतुः पार्थगोविन्दौ सुहृज्जनवृतौ ततः   ॥01-214-017॥</td></tr>
<tr><td>विहारदेशं संप्राप्य नानाद्रुमवदुत्तमम्। <br>गृहैरुच्चावचैर्युक्तं पुरंदरगृहोपमम्   ॥01-214-018॥</td></tr>
<tr><td>भक्ष्यैर्भोज्यैश्च पेयैश्च रसवद्भिर्महाधनैः। <br>माल्यैश्च विविधैर्युक्तं युक्तं वार्ष्णेयपार्थयोः   ॥01-214-019॥</td></tr>
<tr><td>आविवेशतुरापूर्णं रत्नैरुच्चावचैः शुभैः। <br>यथोपजोषं सर्वश्च जनश्चिक्रीड भारत   ॥01-214-020॥</td></tr>
<tr><td>वने काश्चिज्जले काश्चित्काश्चिद्वेश्मसु चाङ्गनाः। <br>यथादेशं यथाप्रीति चिक्रीडुः कृष्णपार्थयोः   ॥01-214-021॥</td></tr>
<tr><td>द्रौपदी च सुभद्रा च वासांस्याभरणानि च। <br>प्रयच्छेतां महार्हाणि स्त्रीणां ते स्म मदोत्कटे   ॥01-214-022॥</td></tr>
<tr><td>काश्चित्प्रहृष्टा ननृतुश्चुक्रुशुश्च तथापराः। <br>जहसुश्चापरा नार्यः पपुश्चान्या वरासवम्   ॥01-214-023॥</td></tr>
<tr><td>रुरुदुश्चापरास्तत्र प्रजघ्नुश्च परस्परम्। <br>मन्त्रयामासुरन्याश्च रहस्यानि परस्परम्   ॥01-214-024॥</td></tr>
<tr><td>वेणुवीणामृदङ्गानां मनोज्ञानां च सर्वशः। <br>शब्देनापूर्यते ह स्म तद्वनं सुसमृद्धिमत्   ॥01-214-025॥</td></tr>
<tr><td>तस्मिंस्तथा वर्तमाने कुरुदाशार्हनन्दनौ। <br>समीपे जग्मतुः कंचिदुद्देशं सुमनोहरम्   ॥01-214-026॥</td></tr>
<tr><td>तत्र गत्वा महात्मानौ कृष्णौ परपुरंजयौ। <br>महार्हासनयो राजंस्ततस्तौ संनिषीदतुः   ॥01-214-027॥</td></tr>
<tr><td>तत्र पूर्वव्यतीतानि विक्रान्तानि रतानि च। <br>बहूनि कथयित्वा तौ रेमाते पार्थमाधवौ   ॥01-214-028॥</td></tr>
<tr><td>तत्रोपविष्टौ मुदितौ नाकपृष्ठेऽश्विनाविव। <br>अभ्यगच्छत्तदा विप्रो वासुदेवधनंजयौ   ॥01-214-029॥</td></tr>
<tr><td>बृहच्छालप्रतीकाशः प्रतप्तकनकप्रभः। <br>हरिपिङ्गो हरिश्मश्रुः प्रमाणायामतः समः   ॥01-214-030॥</td></tr>
<tr><td>तरुणादित्यसंकाशः कृष्णवासा जटाधरः। <br>पद्मपत्राननः पिङ्गस्तेजसा प्रज्वलन्निव   ॥01-214-031॥</td></tr>
<tr><td>उपसृष्टं तु तं कृष्णौ भ्राजमानं द्विजोत्तमम्। <br>अर्जुनो वासुदेवश्च तूर्णमुत्पत्य तस्थतुः   ॥01-214-032॥</td></tr>
</table>
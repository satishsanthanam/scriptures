<table border = "1"><tr><td>Verse</td></tr>
<tr><td> ऋषय ऊचुः। <br>समन्तपञ्चकमिति यदुक्तं सूतनन्दन। <br>एतत्सर्वं यथान्यायं श्रोतुमिच्छामहे वयम्   ॥01-002-001॥</td></tr>
<tr><td> सूत उवाच। <br>शुश्रूषा यदि वो विप्रा ब्रुवतश्च कथाः शुभाः। <br>समन्तपञ्चकाख्यं च श्रोतुमर्हथ सत्तमाः   ॥01-002-002॥</td></tr>
<tr><td>त्रेताद्वापरयोः संधौ रामः शस्त्रभृतां वरः। <br>असकृत्पार्थिवं क्षत्रं जघानामर्षचोदितः   ॥01-002-003॥</td></tr>
<tr><td>स सर्वं क्षत्रमुत्साद्य स्ववीर्येणानलद्युतिः। <br>समन्तपञ्चके पञ्च चकार रुधिरह्रदान्   ॥01-002-004॥</td></tr>
<tr><td>स तेषु रुधिराम्भस्सु ह्रदेषु क्रोधमूर्च्छितः। <br>पितॄन्संतर्पयामास रुधिरेणेति नः श्रुतम्   ॥01-002-005॥</td></tr>
<tr><td>अथर्चीकादयोऽभ्येत्य पितरो ब्राह्मणर्षभम्। <br>तं क्षमस्वेति सिषिधुस्ततः स विरराम ह   ॥01-002-006॥</td></tr>
<tr><td>तेषां समीपे यो देशो ह्रदानां रुधिराम्भसाम्। <br>समन्तपञ्चकमिति पुण्यं तत्परिकीर्तितम्   ॥01-002-007॥</td></tr>
<tr><td>येन लिङ्गेन यो देशो युक्तः समुपलक्ष्यते। <br>तेनैव नाम्ना तं देशं वाच्यमाहुर्मनीषिणः   ॥01-002-008॥</td></tr>
<tr><td>अन्तरे चैव संप्राप्ते कलिद्वापरयोरभूत्। <br>समन्तपञ्चके युद्धं कुरुपाण्डवसेनयोः   ॥01-002-009॥</td></tr>
<tr><td>तस्मिन्परमधर्मिष्ठे देशे भूदोषवर्जिते। <br>अष्टादश समाजग्मुरक्षौहिण्यो युयुत्सया   ॥01-002-010॥</td></tr>
<tr><td>एवं नामाभिनिर्वृत्तं तस्य देशस्य वै द्विजाः। <br>पुण्यश्च रमणीयश्च स देशो वः प्रकीर्तितः   ॥01-002-011॥</td></tr>
<tr><td>तदेतत्कथितं सर्वं मया वो मुनिसत्तमाः। <br>यथा देशः स विख्यातस्त्रिषु लोकेषु विश्रुतः   ॥01-002-012॥</td></tr>
<tr><td> ऋषय ऊचुः। <br>अक्षौहिण्य इति प्रोक्तं यत्त्वया सूतनन्दन। <br>एतदिच्छामहे श्रोतुं सर्वमेव यथातथम्   ॥01-002-013॥</td></tr>
<tr><td>अक्षौहिण्याः परीमाणं रथाश्वनरदन्तिनाम्। <br>यथावच्चैव नो ब्रूहि सर्वं हि विदितं तव   ॥01-002-014॥</td></tr>
<tr><td> सूत उवाच। <br>एको रथो गजश्चैको नराः पञ्च पदातयः। <br>त्रयश्च तुरगास्तज्ज्ञैः पत्तिरित्यभिधीयते   ॥01-002-015॥</td></tr>
<tr><td>पत्तिं तु त्रिगुणामेतामाहुः सेनामुखं बुधाः। <br>त्रीणि सेनामुखान्येको गुल्म इत्यभिधीयते   ॥01-002-016॥</td></tr>
<tr><td>त्रयो गुल्मा गणो नाम वाहिनी तु गणास्त्रयः। <br>स्मृतास्तिस्रस्तु वाहिन्यः पृतनेति विचक्षणैः   ॥01-002-017॥</td></tr>
<tr><td>चमूस्तु पृतनास्तिस्रस्तिस्रश्चम्वस्त्वनीकिनी। <br>अनीकिनीं दशगुणां प्राहुरक्षौहिणीं बुधाः   ॥01-002-018॥</td></tr>
<tr><td>अक्षौहिण्याः प्रसंख्यानं रथानां द्विजसत्तमाः। <br>संख्यागणिततत्त्वज्ञैः सहस्राण्येकविंशतिः   ॥01-002-019॥</td></tr>
<tr><td>शतान्युपरि चैवाष्टौ तथा भूयश्च सप्ततिः। <br>गजानां तु परीमाणमेतदेवात्र निर्दिशेत्   ॥01-002-020॥</td></tr>
<tr><td>ज्ञेयं शतसहस्रं तु सहस्राणि तथा नव। <br>नराणामपि पञ्चाशच्छतानि त्रीणि चानघाः   ॥01-002-021॥</td></tr>
<tr><td>पञ्चषष्टिसहस्राणि तथाश्वानां शतानि च। <br>दशोत्तराणि षट्प्राहुर्यथावदिह संख्यया   ॥01-002-022॥</td></tr>
<tr><td>एतामक्षौहिणीं प्राहुः संख्यातत्त्वविदो जनाः। <br>यां वः कथितवानस्मि विस्तरेण द्विजोत्तमाः   ॥01-002-023॥</td></tr>
<tr><td>एतया संख्यया ह्यासन्कुरुपाण्डवसेनयोः। <br>अक्षौहिण्यो द्विजश्रेष्ठाः पिण्डेनाष्टादशैव ताः   ॥01-002-024॥</td></tr>
<tr><td>समेतास्तत्र वै देशे तत्रैव निधनं गताः। <br>कौरवान्कारणं कृत्वा कालेनाद्भुतकर्मणा   ॥01-002-025॥</td></tr>
<tr><td>अहानि युयुधे भीष्मो दशैव परमास्त्रवित्। <br>अहानि पञ्च द्रोणस्तु ररक्ष कुरुवाहिनीम्   ॥01-002-026॥</td></tr>
<tr><td>अहनी युयुधे द्वे तु कर्णः परबलार्दनः। <br>शल्योऽर्धदिवसं त्वासीद्गदायुद्धमतः परम्   ॥01-002-027॥</td></tr>
<tr><td>तस्यैव तु दिनस्यान्ते हार्दिक्यद्रौणिगौतमाः। <br>प्रसुप्तं निशि विश्वस्तं जघ्नुर्यौधिष्ठिरं बलम्   ॥01-002-028॥</td></tr>
<tr><td>यत्तु शौनकसत्रे ते भारताख्यानविस्तरम्। <br>आख्यास्ये तत्र पौलोममाख्यानं चादितः परम्   ॥01-002-029॥</td></tr>
<tr><td>विचित्रार्थपदाख्यानमनेकसमयान्वितम्। <br>अभिपन्नं नरैः प्राज्ञैर्वैराग्यमिव मोक्षिभिः   ॥01-002-030॥</td></tr>
<tr><td>आत्मेव वेदितव्येषु प्रियेष्विव च जीवितम्। <br>इतिहासः प्रधानार्थः श्रेष्ठः सर्वागमेष्वयम्   ॥01-002-031॥</td></tr>
<tr><td>इतिहासोत्तमे ह्यस्मिन्नर्पिता बुद्धिरुत्तमा। <br>स्वरव्यञ्जनयोः कृत्स्ना लोकवेदाश्रयेव वाक्   ॥01-002-032॥</td></tr>
<tr><td>अस्य प्रज्ञाभिपन्नस्य विचित्रपदपर्वणः। <br>भारतस्येतिहासस्य श्रूयतां पर्वसंग्रहः   ॥01-002-033॥</td></tr>
<tr><td>पर्वानुक्रमणी पूर्वं द्वितीयं पर्वसंग्रहः। <br>पौष्यं पौलोममास्तीकमादिवंशावतारणम्   ॥01-002-034॥</td></tr>
<tr><td>ततः संभवपर्वोक्तमद्भुतं देवनिर्मितम्। <br>दाहो जतुगृहस्यात्र हैडिम्बं पर्व चोच्यते   ॥01-002-035॥</td></tr>
<tr><td>ततो बकवधः पर्व पर्व चैत्ररथं ततः। <br>ततः स्वयंवरं देव्याः पाञ्चाल्याः पर्व चोच्यते   ॥01-002-036॥</td></tr>
<tr><td>क्षत्रधर्मेण निर्जित्य ततो वैवाहिकं स्मृतम्। <br>विदुरागमनं पर्व राज्यलम्भस्तथैव च   ॥01-002-037॥</td></tr>
<tr><td>अर्जुनस्य वने वासः सुभद्राहरणं ततः। <br>सुभद्राहरणादूर्ध्वं ज्ञेयं हरणहारिकम्   ॥01-002-038॥</td></tr>
<tr><td>ततः खाण्डवदाहाख्यं तत्रैव मयदर्शनम्। <br>सभापर्व ततः प्रोक्तं मन्त्रपर्व ततः परम्   ॥01-002-039॥</td></tr>
<tr><td>जरासंधवधः पर्व पर्व दिग्विजयस्तथा। <br>पर्व दिग्विजयादूर्ध्वं राजसूयिकमुच्यते   ॥01-002-040॥</td></tr>
<tr><td>ततश्चार्घाभिहरणं शिशुपालवधस्ततः। <br>द्यूतपर्व ततः प्रोक्तमनुद्यूतमतः परम्   ॥01-002-041॥</td></tr>
<tr><td>तत आरण्यकं पर्व किर्मीरवध एव च। <br>ईश्वरार्जुनयोर्युद्धं पर्व कैरातसंज्ञितम्   ॥01-002-042॥</td></tr>
<tr><td>इन्द्रलोकाभिगमनं पर्व ज्ञेयमतः परम्। <br>तीर्थयात्रा ततः पर्व कुरुराजस्य धीमतः   ॥01-002-043॥</td></tr>
<tr><td>जटासुरवधः पर्व यक्षयुद्धमतः परम्। <br>तथैवाजगरं पर्व विज्ञेयं तदनन्तरम्   ॥01-002-044॥</td></tr>
<tr><td>मार्कण्डेयसमस्या च पर्वोक्तं तदनन्तरम्। <br>संवादश्च ततः पर्व द्रौपदीसत्यभामयोः   ॥01-002-045॥</td></tr>
<tr><td>घोषयात्रा ततः पर्व मृगस्वप्नभयं ततः। <br>व्रीहिद्रौणिकमाख्यानं ततोऽनन्तरमुच्यते   ॥01-002-046॥</td></tr>
<tr><td>द्रौपदीहरणं पर्व सैन्धवेन वनात्ततः। <br>कुण्डलाहरणं पर्व ततः परमिहोच्यते   ॥01-002-047॥</td></tr>
<tr><td>आरणेयं ततः पर्व वैराटं तदनन्तरम्। <br>कीचकानां वधः पर्व पर्व गोग्रहणं ततः   ॥01-002-048॥</td></tr>
<tr><td>अभिमन्युना च वैराट्याः पर्व वैवाहिकं स्मृतम्। <br>उद्योगपर्व विज्ञेयमत ऊर्ध्वं महाद्भुतम्   ॥01-002-049॥</td></tr>
<tr><td>ततः संजययानाख्यं पर्व ज्ञेयमतः परम्। <br>प्रजागरं ततः पर्व धृतराष्ट्रस्य चिन्तया   ॥01-002-050॥</td></tr>
<tr><td>पर्व सानत्सुजातं च गुह्यमध्यात्मदर्शनम्। <br>यानसंधिस्ततः पर्व भगवद्यानमेव च   ॥01-002-051॥</td></tr>
<tr><td>ज्ञेयं विवादपर्वात्र कर्णस्यापि महात्मनः। <br>निर्याणं पर्व च ततः कुरुपाण्डवसेनयोः   ॥01-002-052॥</td></tr>
<tr><td>रथातिरथसंख्या च पर्वोक्तं तदनन्तरम्। <br>उलूकदूतागमनं पर्वामर्षविवर्धनम्   ॥01-002-053॥</td></tr>
<tr><td>अम्बोपाख्यानमपि च पर्व ज्ञेयमतः परम्। <br>भीष्माभिषेचनं पर्व ज्ञेयमद्भुतकारणम्   ॥01-002-054॥</td></tr>
<tr><td>जम्बूखण्डविनिर्माणं पर्वोक्तं तदनन्तरम्। <br>भूमिपर्व ततो ज्ञेयं द्वीपविस्तरकीर्तनम्   ॥01-002-055॥</td></tr>
<tr><td>पर्वोक्तं भगवद्गीता पर्व भीष्मवधस्ततः। <br>द्रोणाभिषेकः पर्वोक्तं संशप्तकवधस्ततः   ॥01-002-056॥</td></tr>
<tr><td>अभिमन्युवधः पर्व प्रतिज्ञापर्व चोच्यते। <br>जयद्रथवधः पर्व घटोत्कचवधस्ततः   ॥01-002-057॥</td></tr>
<tr><td>ततो द्रोणवधः पर्व विज्ञेयं लोमहर्षणम्। <br>मोक्षो नारायणास्त्रस्य पर्वानन्तरमुच्यते   ॥01-002-058॥</td></tr>
<tr><td>कर्णपर्व ततो ज्ञेयं शल्यपर्व ततः परम्। <br>ह्रदप्रवेशनं पर्व गदायुद्धमतः परम्   ॥01-002-059॥</td></tr>
<tr><td>सारस्वतं ततः पर्व तीर्थवंशगुणान्वितम्। <br>अत ऊर्ध्वं तु बीभत्सं पर्व सौप्तिकमुच्यते   ॥01-002-060॥</td></tr>
<tr><td>ऐषीकं पर्व निर्दिष्टमत ऊर्ध्वं सुदारुणम्। <br>जलप्रदानिकं पर्व स्त्रीपर्व च ततः परम्   ॥01-002-061॥</td></tr>
<tr><td>श्राद्धपर्व ततो ज्ञेयं कुरूणामौर्ध्वदेहिकम्। <br>आभिषेचनिकं पर्व धर्मराजस्य धीमतः   ॥01-002-062॥</td></tr>
<tr><td>चार्वाकनिग्रहः पर्व रक्षसो ब्रह्मरूपिणः। <br>प्रविभागो गृहाणां च पर्वोक्तं तदनन्तरम्   ॥01-002-063॥</td></tr>
<tr><td>शान्तिपर्व ततो यत्र राजधर्मानुकीर्तनम्। <br>आपद्धर्मश्च पर्वोक्तं मोक्षधर्मस्ततः परम्   ॥01-002-064॥</td></tr>
<tr><td>ततः पर्व परिज्ञेयमानुशासनिकं परम्। <br>स्वर्गारोहणिकं पर्व ततो भीष्मस्य धीमतः   ॥01-002-065॥</td></tr>
<tr><td>ततोऽश्वमेधिकं पर्व सर्वपापप्रणाशनम्। <br>अनुगीता ततः पर्व ज्ञेयमध्यात्मवाचकम्   ॥01-002-066॥</td></tr>
<tr><td>पर्व चाश्रमवासाख्यं पुत्रदर्शनमेव च। <br>नारदागमनं पर्व ततः परमिहोच्यते   ॥01-002-067॥</td></tr>
<tr><td>मौसलं पर्व च ततो घोरं समनुवर्ण्यते। <br>महाप्रस्थानिकं पर्व स्वर्गारोहणिकं ततः   ॥01-002-068॥</td></tr>
<tr><td>हरिवंशस्ततः पर्व पुराणं खिलसंज्ञितम्। <br>भविष्यत्पर्व चाप्युक्तं खिलेष्वेवाद्भुतं महत्   ॥01-002-069॥</td></tr>
<tr><td>एतत्पर्वशतं पूर्णं व्यासेनोक्तं महात्मना। <br>यथावत्सूतपुत्रेण लोमहर्षणिना पुनः   ॥01-002-070॥</td></tr>
<tr><td>कथितं नैमिषारण्ये पर्वाण्यष्टादशैव तु। <br>समासो भारतस्यायं तत्रोक्तः पर्वसंग्रहः   ॥01-002-071॥</td></tr>
<tr><td>पौष्ये पर्वणि माहात्म्यमुत्तङ्कस्योपवर्णितम्। <br>पौलोमे भृगुवंशस्य विस्तारः परिकीर्तितः   ॥01-002-072॥</td></tr>
<tr><td>आस्तीके सर्वनागानां गरुडस्य च संभवः। <br>क्षीरोदमथनं चैव जन्मोच्छैःश्रवसस्तथा   ॥01-002-073॥</td></tr>
<tr><td>यजतः सर्पसत्रेण राज्ञः पारिक्षितस्य च। <br>कथेयमभिनिर्वृत्ता भारतानां महात्मनाम्   ॥01-002-074॥</td></tr>
<tr><td>विविधाः संभवा राज्ञामुक्ताः संभवपर्वणि। <br>अन्येषां चैव विप्राणामृषेर्द्वैपायनस्य च   ॥01-002-075॥</td></tr>
<tr><td>अंशावतरणं चात्र देवानां परिकीर्तितम्। <br>दैत्यानां दानवानां च यक्षाणां च महौजसाम्   ॥01-002-076॥</td></tr>
<tr><td>नागानामथ सर्पाणां गन्धर्वाणां पतत्रिणाम्। <br>अन्येषां चैव भूतानां विविधानां समुद्भवः   ॥01-002-077॥</td></tr>
<tr><td>वसूनां पुनरुत्पत्तिर्भागीरथ्यां महात्मनाम्। <br>शंतनोर्वेश्मनि पुनस्तेषां चारोहणं दिवि   ॥01-002-078॥</td></tr>
<tr><td>तेजोंशानां च संघाताद्भीष्मस्याप्यत्र संभवः। <br>राज्यान्निवर्तनं चैव ब्रह्मचर्यव्रते स्थितिः   ॥01-002-079॥</td></tr>
<tr><td>प्रतिज्ञापालनं चैव रक्षा चित्राङ्गदस्य च। <br>हते चित्राङ्गदे चैव रक्षा भ्रातुर्यवीयसः   ॥01-002-080॥</td></tr>
<tr><td>विचित्रवीर्यस्य तथा राज्ये संप्रतिपादनम्। <br>धर्मस्य नृषु संभूतिरणीमाण्डव्यशापजा   ॥01-002-081॥</td></tr>
<tr><td>कृष्णद्वैपायनाच्चैव प्रसूतिर्वरदानजा। <br>धृतराष्ट्रस्य पाण्डोश्च पाण्डवानां च संभवः   ॥01-002-082॥</td></tr>
<tr><td>वारणावतयात्रा च मन्त्रो दुर्योधनस्य च। <br>विदुरस्य च वाक्येन सुरुङ्गोपक्रमक्रिया   ॥01-002-083॥</td></tr>
<tr><td>पाण्डवानां वने घोरे हिडिम्बायाश्च दर्शनम्। <br>घटोत्कचस्य चोत्पत्तिरत्रैव परिकीर्तिता   ॥01-002-084॥</td></tr>
<tr><td>अज्ञातचर्या पाण्डूनां वासो ब्राह्मणवेश्मनि। <br>बकस्य निधनं चैव नागराणां च विस्मयः   ॥01-002-085॥</td></tr>
<tr><td>अङ्गारपर्णं निर्जित्य गङ्गाकूलेऽर्जुनस्तदा। <br>भ्रातृभिः सहितः सर्वैः पाञ्चालानभितो ययौ   ॥01-002-086॥</td></tr>
<tr><td>तापत्यमथ वासिष्ठमौर्वं चाख्यानमुत्तमम्। <br>पञ्चेन्द्राणामुपाख्यानमत्रैवाद्भुतमुच्यते   ॥01-002-087॥</td></tr>
<tr><td>पञ्चानामेकपत्नीत्वे विमर्शो द्रुपदस्य च। <br>द्रौपद्या देवविहितो विवाहश्चाप्यमानुषः   ॥01-002-088॥</td></tr>
<tr><td>विदुरस्य च संप्राप्तिर्दर्शनं केशवस्य च। <br>खाण्डवप्रस्थवासश्च तथा राज्यार्धशासनम्   ॥01-002-089॥</td></tr>
<tr><td>नारदस्याज्ञया चैव द्रौपद्याः समयक्रिया। <br>सुन्दोपसुन्दयोस्तत्र उपाख्यानं प्रकीर्तितम्   ॥01-002-090॥</td></tr>
<tr><td>पार्थस्य वनवासश्च उलूप्या पथि संगमः। <br>पुण्यतीर्थानुसंयानं बभ्रुवाहनजन्म च   ॥01-002-091॥</td></tr>
<tr><td>द्वारकायां सुभद्रा च कामयानेन कामिनी। <br>वासुदेवस्यानुमते प्राप्ता चैव किरीटिना   ॥01-002-092॥</td></tr>
<tr><td>हरणं गृह्य संप्राप्ते कृष्णे देवकिनन्दने। <br>संप्राप्तिश्चक्रधनुषोः खाण्डवस्य च दाहनम्   ॥01-002-093॥</td></tr>
<tr><td>अभिमन्योः सुभद्रायां जन्म चोत्तमतेजसः। <br>मयस्य मोक्षो ज्वलनाद्भुजंगस्य च मोक्षणम्। <br>महर्षेर्मन्दपालस्य शार्ङ्ग्यं तनयसंभवः   ॥01-002-094॥</td></tr>
<tr><td>इत्येतदादिपर्वोक्तं प्रथमं बहुविस्तरम्। <br>अध्यायानां शते द्वे तु संख्याते परमर्षिणा। <br>अष्टादशैव चाध्याया व्यासेनोत्तमतेजसा   ॥01-002-095॥</td></tr>
<tr><td>सप्त श्लोकसहस्राणि तथा नव शतानि च। <br>श्लोकाश्च चतुराशीतिर्दृष्टो ग्रन्थो महात्मना   ॥01-002-096॥</td></tr>
<tr><td>द्वितीयं तु सभापर्व बहुवृत्तान्तमुच्यते। <br>सभाक्रिया पाण्डवानां किंकराणां च दर्शनम्   ॥01-002-097॥</td></tr>
<tr><td>लोकपालसभाख्यानं नारदाद्देवदर्शनात्। <br>राजसूयस्य चारम्भो जरासंधवधस्तथा   ॥01-002-098॥</td></tr>
<tr><td>गिरिव्रजे निरुद्धानां राज्ञां कृष्णेन मोक्षणम्। <br>राजसूयेऽर्घसंवादे शिशुपालवधस्तथा   ॥01-002-099॥</td></tr>
<tr><td>यज्ञे विभूतिं तां दृष्ट्वा दुःखामर्षान्वितस्य च। <br>दुर्योधनस्यावहासो भीमेन च सभातले   ॥01-002-100॥</td></tr>
<tr><td>यत्रास्य मन्युरुद्भूतो येन द्यूतमकारयत्। <br>यत्र धर्मसुतं द्यूते शकुनिः कितवोऽजयत्   ॥01-002-101॥</td></tr>
<tr><td>यत्र द्यूतार्णवे मग्नान्द्रौपदी नौरिवार्णवात्। <br>तारयामास तांस्तीर्णाञ्ज्ञात्वा दुर्योधनो नृपः। <br>पुनरेव ततो द्यूते समाह्वयत पाण्डवान्   ॥01-002-102॥</td></tr>
<tr><td>एतत्सर्वं सभापर्व समाख्यातं महात्मना। <br>अध्यायाः सप्ततिर्ज्ञेयास्तथा द्वौ चात्र संख्यया   ॥01-002-103॥</td></tr>
<tr><td>श्लोकानां द्वे सहस्रे तु पञ्च श्लोकशतानि च। <br>श्लोकाश्चैकादश ज्ञेयाः पर्वण्यस्मिन्प्रकीर्तिताः   ॥01-002-104॥</td></tr>
<tr><td>अतः परं तृतीयं तु ज्ञेयमारण्यकं महत्। <br>पौरानुगमनं चैव धर्मपुत्रस्य धीमतः   ॥01-002-105॥</td></tr>
<tr><td>वृष्णीनामागमो यत्र पाञ्चालानां च सर्वशः। <br>यत्र सौभवधाख्यानं किर्मीरवध एव च। <br>अस्त्रहेतोर्विवासश्च पार्थस्यामिततेजसः   ॥01-002-106॥</td></tr>
<tr><td>महादेवेन युद्धं च किरातवपुषा सह। <br>दर्शनं लोकपालानां स्वर्गारोहणमेव च   ॥01-002-107॥</td></tr>
<tr><td>दर्शनं बृहदश्वस्य महर्षेर्भावितात्मनः। <br>युधिष्ठिरस्य चार्तस्य व्यसने परिदेवनम्   ॥01-002-108॥</td></tr>
<tr><td>नलोपाख्यानमत्रैव धर्मिष्ठं करुणोदयम्। <br>दमयन्त्याः स्थितिर्यत्र नलस्य व्यसनागमे   ॥01-002-109॥</td></tr>
<tr><td>वनवासगतानां च पाण्डवानां महात्मनाम्। <br>स्वर्गे प्रवृत्तिराख्याता लोमशेनार्जुनस्य वै   ॥01-002-110॥</td></tr>
<tr><td>तीर्थयात्रा तथैवात्र पाण्डवानां महात्मनाम्। <br>जटासुरस्य तत्रैव वधः समुपवर्ण्यते   ॥01-002-111॥</td></tr>
<tr><td>नियुक्तो भीमसेनश्च द्रौपद्या गन्धमादने। <br>यत्र मन्दारपुष्पार्थं नलिनीं तामधर्षयत्   ॥01-002-112॥</td></tr>
<tr><td>यत्रास्य सुमहद्युद्धमभवत्सह राक्षसैः। <br>यक्षैश्चापि महावीर्यैर्मणिमत्प्रमुखैस्तथा   ॥01-002-113॥</td></tr>
<tr><td>आगस्त्यमपि चाख्यानं यत्र वातापिभक्षणम्। <br>लोपामुद्राभिगमनमपत्यार्थमृषेरपि   ॥01-002-114॥</td></tr>
<tr><td>ततः श्येनकपोतीयमुपाख्यानमनन्तरम्। <br>इन्द्रोऽग्निर्यत्र धर्मश्च अजिज्ञासञ्शिबिं नृपम्   ॥01-002-115॥</td></tr>
<tr><td>ऋश्यशृङ्गस्य चरितं कौमारब्रह्मचारिणः। <br>जामदग्न्यस्य रामस्य चरितं भूरितेजसः   ॥01-002-116॥</td></tr>
<tr><td>कार्तवीर्यवधो यत्र हैहयानां च वर्ण्यते। <br>सौकन्यमपि चाख्यानं च्यवनो यत्र भार्गवः   ॥01-002-117॥</td></tr>
<tr><td>शर्यातियज्ञे नासत्यौ कृतवान्सोमपीथिनौ। <br>ताभ्यां च यत्र स मुनिर्यौवनं प्रतिपादितः   ॥01-002-118॥</td></tr>
<tr><td>जन्तूपाख्यानमत्रैव यत्र पुत्रेण सोमकः। <br>पुत्रार्थमयजद्राजा लेभे पुत्रशतं च सः   ॥01-002-119॥</td></tr>
<tr><td>अष्टावक्रीयमत्रैव विवादे यत्र बन्दिनम्। <br>विजित्य सागरं प्राप्तं पितरं लब्धवानृषिः   ॥01-002-120॥</td></tr>
<tr><td>अवाप्य दिव्यान्यस्त्राणि गुर्वर्थे सव्यसाचिना। <br>निवातकवचैर्युद्धं हिरण्यपुरवासिभिः   ॥01-002-121॥</td></tr>
<tr><td>समागमश्च पार्थस्य भ्रातृभिर्गन्धमादने। <br>घोषयात्रा च गन्धर्वैर्यत्र युद्धं किरीटिनः   ॥01-002-122॥</td></tr>
<tr><td>पुनरागमनं चैव तेषां द्वैतवनं सरः। <br>जयद्रथेनापहारो द्रौपद्याश्चाश्रमान्तरात्   ॥01-002-123॥</td></tr>
<tr><td>यत्रैनमन्वयाद्भीमो वायुवेगसमो जवे। <br>मार्कण्डेयसमस्यायामुपाख्यानानि भागशः   ॥01-002-124॥</td></tr>
<tr><td>संदर्शनं च कृष्णस्य संवादश्चैव सत्यया। <br>व्रीहिद्रौणिकमाख्यानमैन्द्रद्युम्नं तथैव च   ॥01-002-125॥</td></tr>
<tr><td>सावित्र्यौद्दालकीयं च वैन्योपाख्यानमेव च। <br>रामायणमुपाख्यानमत्रैव बहुविस्तरम्   ॥01-002-126॥</td></tr>
<tr><td>कर्णस्य परिमोषोऽत्र कुण्डलाभ्यां पुरंदरात्। <br>आरणेयमुपाख्यानं यत्र धर्मोऽन्वशात्सुतम्। <br>जग्मुर्लब्धवरा यत्र पाण्डवाः पश्चिमां दिशम्   ॥01-002-127॥</td></tr>
<tr><td>एतदारण्यकं पर्व तृतीयं परिकीर्तितम्। <br>अत्राध्यायशते द्वे तु संख्याते परमर्षिणा। <br>एकोनसप्ततिश्चैव तथाध्यायाः प्रकीर्तिताः   ॥01-002-128॥</td></tr>
<tr><td>एकादश सहस्राणि श्लोकानां षट्शतानि च। <br>चतुःषष्टिस्तथा श्लोकाः पर्वैतत्परिकीर्तितम्   ॥01-002-129॥</td></tr>
<tr><td>अतः परं निबोधेदं वैराटं पर्वविस्तरम्। <br>विराटनगरं गत्वा श्मशाने विपुलां शमीम्। <br>दृष्ट्वा संनिदधुस्तत्र पाण्डवा आयुधान्युत   ॥01-002-130॥</td></tr>
<tr><td>यत्र प्रविश्य नगरं छद्मभिर्न्यवसन्त ते। <br>दुरात्मनो वधो यत्र कीचकस्य वृकोदरात्   ॥01-002-131॥</td></tr>
<tr><td>गोग्रहे यत्र पार्थेन निर्जिताः कुरवो युधि। <br>गोधनं च विराटस्य मोक्षितं यत्र पाण्डवैः   ॥01-002-132॥</td></tr>
<tr><td>विराटेनोत्तरा दत्ता स्नुषा यत्र किरीटिनः। <br>अभिमन्युं समुद्दिश्य सौभद्रमरिघातिनम्   ॥01-002-133॥</td></tr>
<tr><td>चतुर्थमेतद्विपुलं वैराटं पर्व वर्णितम्। <br>अत्रापि परिसंख्यातमध्यायानां महात्मना   ॥01-002-134॥</td></tr>
<tr><td>सप्तषष्टिरथो पूर्णा श्लोकाग्रमपि मे शृणु। <br>श्लोकानां द्वे सहस्रे तु श्लोकाः पञ्चाशदेव तु। <br>पर्वण्यस्मिन्समाख्याताः संख्यया परमर्षिणा   ॥01-002-135॥</td></tr>
<tr><td>उद्योगपर्व विज्ञेयं पञ्चमं शृण्वतः परम्। <br>उपप्लव्ये निविष्टेषु पाण्डवेषु जिगीषया। <br>दुर्योधनोऽर्जुनश्चैव वासुदेवमुपस्थितौ   ॥01-002-136॥</td></tr>
<tr><td>साहाय्यमस्मिन्समरे भवान्नौ कर्तुमर्हति। <br>इत्युक्ते वचने कृष्णो यत्रोवाच महामतिः   ॥01-002-137॥</td></tr>
<tr><td>अयुध्यमानमात्मानं मन्त्रिणं पुरुषर्षभौ। <br>अक्षौहिणीं वा सैन्यस्य कस्य वा किं ददाम्यहम्   ॥01-002-138॥</td></tr>
<tr><td>वव्रे दुर्योधनः सैन्यं मन्दात्मा यत्र दुर्मतिः। <br>अयुध्यमानं सचिवं वव्रे कृष्णं धनंजयः   ॥01-002-139॥</td></tr>
<tr><td>संजयं प्रेषयामास शमार्थं पाण्डवान्प्रति। <br>यत्र दूतं महाराजो धृतराष्ट्रः प्रतापवान्   ॥01-002-140॥</td></tr>
<tr><td>श्रुत्वा च पाण्डवान्यत्र वासुदेवपुरोगमान्। <br>प्रजागरः संप्रजज्ञे धृतराष्ट्रस्य चिन्तया   ॥01-002-141॥</td></tr>
<tr><td>विदुरो यत्र वाक्यानि विचित्राणि हितानि च। <br>श्रावयामास राजानं धृतराष्ट्रं मनीषिणम्   ॥01-002-142॥</td></tr>
<tr><td>तथा सनत्सुजातेन यत्राध्यात्ममनुत्तमम्। <br>मनस्तापान्वितो राजा श्रावितः शोकलालसः   ॥01-002-143॥</td></tr>
<tr><td>प्रभाते राजसमितौ संजयो यत्र चाभिभोः। <br>ऐकात्म्यं वासुदेवस्य प्रोक्तवानर्जुनस्य च   ॥01-002-144॥</td></tr>
<tr><td>यत्र कृष्णो दयापन्नः संधिमिच्छन्महायशाः। <br>स्वयमागाच्छमं कर्तुं नगरं नागसाह्वयम्   ॥01-002-145॥</td></tr>
<tr><td>प्रत्याख्यानं च कृष्णस्य राज्ञा दुर्योधनेन वै। <br>शमार्थं याचमानस्य पक्षयोरुभयोर्हितम्   ॥01-002-146॥</td></tr>
<tr><td>कर्णदुर्योधनादीनां दुष्टं विज्ञाय मन्त्रितम्। <br>योगेश्वरत्वं कृष्णेन यत्र राजसु दर्शितम्   ॥01-002-147॥</td></tr>
<tr><td>रथमारोप्य कृष्णेन यत्र कर्णोऽनुमन्त्रितः। <br>उपायपूर्वं शौण्डीर्यात्प्रत्याख्यातश्च तेन सः   ॥01-002-148॥</td></tr>
<tr><td>ततश्चाप्यभिनिर्यात्रा रथाश्वनरदन्तिनाम्। <br>नगराद्धास्तिनपुराद्बलसंख्यानमेव च   ॥01-002-149॥</td></tr>
<tr><td>यत्र राज्ञा उलूकस्य प्रेषणं पाण्डवान्प्रति। <br>श्वोभाविनि महायुद्धे दूत्येन क्रूरवादिना। <br>रथातिरथसंख्यानमम्बोपाख्यानमेव च   ॥01-002-150॥</td></tr>
<tr><td>एतत्सुबहुवृत्तान्तं पञ्चमं पर्व भारते। <br>उद्योगपर्व निर्दिष्टं संधिविग्रहसंश्रितम्   ॥01-002-151॥</td></tr>
<tr><td>अध्यायाः संख्यया त्वत्र षडशीतिशतं स्मृतम्। <br>श्लोकानां षट्सहस्राणि तावन्त्येव शतानि च   ॥01-002-152॥</td></tr>
<tr><td>श्लोकाश्च नवतिः प्रोक्तास्तथैवाष्टौ महात्मना। <br>व्यासेनोदारमतिना पर्वण्यस्मिंस्तपोधनाः   ॥01-002-153॥</td></tr>
<tr><td>अत ऊर्ध्वं विचित्रार्थं भीष्मपर्व प्रचक्षते। <br>जम्बूखण्डविनिर्माणं यत्रोक्तं संजयेन ह   ॥01-002-154॥</td></tr>
<tr><td>यत्र युद्धमभूद्घोरं दशाहान्यतिदारुणम्। <br>यत्र यौधिष्ठिरं सैन्यं विषादमगमत्परम्   ॥01-002-155॥</td></tr>
<tr><td>कश्मलं यत्र पार्थस्य वासुदेवो महामतिः। <br>मोहजं नाशयामास हेतुभिर्मोक्षदर्शनैः   ॥01-002-156॥</td></tr>
<tr><td>शिखण्डिनं पुरस्कृत्य यत्र पार्थो महाधनुः। <br>विनिघ्नन्निशितैर्बाणै रथाद्भीष्ममपातयत्   ॥01-002-157॥</td></tr>
<tr><td>षष्ठमेतन्महापर्व भारते परिकीर्तितम्। <br>अध्यायानां शतं प्रोक्तं सप्तदश तथापरे   ॥01-002-158॥</td></tr>
<tr><td>पञ्च श्लोकसहस्राणि संख्ययाष्टौ शतानि च। <br>श्लोकाश्च चतुराशीतिः पर्वण्यस्मिन्प्रकीर्तिताः। <br>व्यासेन वेदविदुषा संख्याता भीष्मपर्वणि   ॥01-002-159॥</td></tr>
<tr><td>द्रोणपर्व ततश्चित्रं बहुवृत्तान्तमुच्यते। <br>यत्र संशप्तकाः पार्थमपनिन्यू रणाजिरात्   ॥01-002-160॥</td></tr>
<tr><td>भगदत्तो महाराजो यत्र शक्रसमो युधि। <br>सुप्रतीकेन नागेन सह शस्तः किरीटिना   ॥01-002-161॥</td></tr>
<tr><td>यत्राभिमन्युं बहवो जघ्नुर्लोकमहारथाः। <br>जयद्रथमुखा बालं शूरमप्राप्तयौवनम्   ॥01-002-162॥</td></tr>
<tr><td>हतेऽभिमन्यौ क्रुद्धेन यत्र पार्थेन संयुगे। <br>अक्षौहिणीः सप्त हत्वा हतो राजा जयद्रथः। <br>संशप्तकावशेषं च कृतं निःशेषमाहवे   ॥01-002-163॥</td></tr>
<tr><td>अलम्बुसः श्रुतायुश्च जलसंधश्च वीर्यवान्। <br>सौमदत्तिर्विराटश्च द्रुपदश्च महारथः। <br>घटोत्कचादयश्चान्ये निहता द्रोणपर्वणि   ॥01-002-164॥</td></tr>
<tr><td>अश्वत्थामापि चात्रैव द्रोणे युधि निपातिते। <br>अस्त्रं प्रादुश्चकारोग्रं नारायणममर्षितः   ॥01-002-165॥</td></tr>
<tr><td>सप्तमं भारते पर्व महदेतदुदाहृतम्। <br>अत्र ते पृथिवीपालाः प्रायशो निधनं गताः। <br>द्रोणपर्वणि ये शूरा निर्दिष्टाः पुरुषर्षभाः   ॥01-002-166॥</td></tr>
<tr><td>अध्यायानां शतं प्रोक्तमध्यायाः सप्ततिस्तथा। <br>अष्टौ श्लोकसहस्राणि तथा नव शतानि च   ॥01-002-167॥</td></tr>
<tr><td>श्लोका नव तथैवात्र संख्यातास्तत्त्वदर्शिना। <br>पाराशर्येण मुनिना संचिन्त्य द्रोणपर्वणि   ॥01-002-168॥</td></tr>
<tr><td>अतः परं कर्णपर्व प्रोच्यते परमाद्भुतम्। <br>सारथ्ये विनियोगश्च मद्रराजस्य धीमतः। <br>आख्यातं यत्र पौराणं त्रिपुरस्य निपातनम्   ॥01-002-169॥</td></tr>
<tr><td>प्रयाणे परुषश्चात्र संवादः कर्णशल्ययोः। <br>हंसकाकीयमाख्यानमत्रैवाक्षेपसंहितम्   ॥01-002-170॥</td></tr>
<tr><td>अन्योन्यं प्रति च क्रोधो युधिष्ठिरकिरीटिनोः। <br>द्वैरथे यत्र पार्थेन हतः कर्णो महारथः   ॥01-002-171॥</td></tr>
<tr><td>अष्टमं पर्व निर्दिष्टमेतद्भारतचिन्तकैः। <br>एकोनसप्ततिः प्रोक्ता अध्यायाः कर्णपर्वणि। <br>चत्वार्येव सहस्राणि नव श्लोकशतानि च   ॥01-002-172॥</td></tr>
<tr><td>अतः परं विचित्रार्थं शल्यपर्व प्रकीर्तितम्। <br>हतप्रवीरे सैन्ये तु नेता मद्रेश्वरोऽभवत्   ॥01-002-173॥</td></tr>
<tr><td>वृत्तानि रथयुद्धानि कीर्त्यन्ते यत्र भागशः। <br>विनाशः कुरुमुख्यानां शल्यपर्वणि कीर्त्यते   ॥01-002-174॥</td></tr>
<tr><td>शल्यस्य निधनं चात्र धर्मराजान्महारथात्। <br>गदायुद्धं तु तुमुलमत्रैव परिकीर्तितम्। <br>सरस्वत्याश्च तीर्थानां पुण्यता परिकीर्तिता   ॥01-002-175॥</td></tr>
<tr><td>नवमं पर्व निर्दिष्टमेतदद्भुतमर्थवत्। <br>एकोनषष्टिरध्यायास्तत्र संख्याविशारदैः   ॥01-002-176॥</td></tr>
<tr><td>संख्याता बहुवृत्तान्ताः श्लोकाग्रं चात्र शस्यते। <br>त्रीणि श्लोकसहस्राणि द्वे शते विंशतिस्तथा। <br>मुनिना संप्रणीतानि कौरवाणां यशोभृताम्   ॥01-002-177॥</td></tr>
<tr><td>अतः परं प्रवक्ष्यामि सौप्तिकं पर्व दारुणम्। <br>भग्नोरुं यत्र राजानं दुर्योधनममर्षणम्   ॥01-002-178॥</td></tr>
<tr><td>व्यपयातेषु पार्थेषु त्रयस्तेऽभ्याययू रथाः। <br>कृतवर्मा कृपो द्रौणिः सायाह्ने रुधिरोक्षिताः   ॥01-002-179॥</td></tr>
<tr><td>प्रतिजज्ञे दृढक्रोधो द्रौणिर्यत्र महारथः। <br>अहत्वा सर्वपाञ्चालान्धृष्टद्युम्नपुरोगमान्। <br>पाण्डवांश्च सहामात्यान्न विमोक्ष्यामि दंशनम्   ॥01-002-180॥</td></tr>
<tr><td>प्रसुप्तान्निशि विश्वस्तान्यत्र ते पुरुषर्षभाः। <br>पाञ्चालान्सपरीवाराञ्जघ्नुर्द्रौणिपुरोगमाः   ॥01-002-181॥</td></tr>
<tr><td>यत्रामुच्यन्त पार्थास्ते पञ्च कृष्णबलाश्रयात्। <br>सात्यकिश्च महेष्वासः शेषाश्च निधनं गताः   ॥01-002-182॥</td></tr>
<tr><td>द्रौपदी पुत्रशोकार्ता पितृभ्रातृवधार्दिता। <br>कृतानशनसंकल्पा यत्र भर्तॄनुपाविशत्   ॥01-002-183॥</td></tr>
<tr><td>द्रौपदीवचनाद्यत्र भीमो भीमपराक्रमः। <br>अन्वधावत संक्रुद्धो भारद्वाजं गुरोः सुतम्   ॥01-002-184॥</td></tr>
<tr><td>भीमसेनभयाद्यत्र दैवेनाभिप्रचोदितः। <br>अपाण्डवायेति रुषा द्रौणिरस्त्रमवासृजत्   ॥01-002-185॥</td></tr>
<tr><td>मैवमित्यब्रवीत्कृष्णः शमयंस्तस्य तद्वचः। <br>यत्रास्त्रमस्त्रेण च तच्छमयामास फाल्गुनः   ॥01-002-186॥</td></tr>
<tr><td>द्रौणिद्वैपायनादीनां शापाश्चान्योन्यकारिताः। <br>तोयकर्मणि सर्वेषां राज्ञामुदकदानिके   ॥01-002-187॥</td></tr>
<tr><td>गूढोत्पन्नस्य चाख्यानं कर्णस्य पृथयात्मनः। <br>सुतस्यैतदिह प्रोक्तं दशमं पर्व सौप्तिकम्   ॥01-002-188॥</td></tr>
<tr><td>अष्टादशास्मिन्नध्यायाः पर्वण्युक्ता महात्मना। <br>श्लोकाग्रमत्र कथितं शतान्यष्टौ तथैव च   ॥01-002-189॥</td></tr>
<tr><td>श्लोकाश्च सप्ततिः प्रोक्ता यथावदभिसंख्यया। <br>सौप्तिकैषीकसंबन्धे पर्वण्यमितबुद्धिना   ॥01-002-190॥</td></tr>
<tr><td>अत ऊर्ध्वमिदं प्राहुः स्त्रीपर्व करुणोदयम्। <br>विलापो वीरपत्नीनां यत्रातिकरुणः स्मृतः। <br>क्रोधावेशः प्रसादश्च गान्धारीधृतराष्ट्रयोः   ॥01-002-191॥</td></tr>
<tr><td>यत्र तान्क्षत्रियाञ्शूरान्दिष्टान्ताननिवर्तिनः। <br>पुत्रान्भ्रातॄन्पितॄंश्चैव ददृशुर्निहतान्रणे   ॥01-002-192॥</td></tr>
<tr><td>यत्र राजा महाप्राज्ञः सर्वधर्मभृतां वरः। <br>राज्ञां तानि शरीराणि दाहयामास शास्त्रतः   ॥01-002-193॥</td></tr>
<tr><td>एतदेकादशं प्रोक्तं पर्वातिकरुणं महत्। <br>सप्तविंशतिरध्यायाः पर्वण्यस्मिन्नुदाहृताः   ॥01-002-194॥</td></tr>
<tr><td>श्लोकाः सप्तशतं चात्र पञ्चसप्ततिरुच्यते। <br>संख्यया भारताख्यानं कर्त्रा ह्यत्र महात्मना। <br>प्रणीतं सज्जनमनोवैक्लव्याश्रुप्रवर्तकम्   ॥01-002-195॥</td></tr>
<tr><td>अतः परं शान्तिपर्व द्वादशं बुद्धिवर्धनम्। <br>यत्र निर्वेदमापन्नो धर्मराजो युधिष्ठिरः। <br>घातयित्वा पितॄन्भ्रातॄन्पुत्रान्संबन्धिबान्धवान्   ॥01-002-196॥</td></tr>
<tr><td>शान्तिपर्वणि धर्माश्च व्याख्याताः शरतल्पिकाः। <br>राजभिर्वेदितव्या ये सम्यङ्नयबुभुत्सुभिः   ॥01-002-197॥</td></tr>
<tr><td>आपद्धर्माश्च तत्रैव कालहेतुप्रदर्शकाः। <br>यान्बुद्ध्वा पुरुषः सम्यक्सर्वज्ञत्वमवाप्नुयात्। <br>मोक्षधर्माश्च कथिता विचित्रा बहुविस्तराः   ॥01-002-198॥</td></tr>
<tr><td>द्वादशं पर्व निर्दिष्टमेतत्प्राज्ञजनप्रियम्। <br>पर्वण्यत्र परिज्ञेयमध्यायानां शतत्रयम्। <br>त्रिंशच्चैव तथाध्याया नव चैव तपोधनाः   ॥01-002-199॥</td></tr>
<tr><td>श्लोकानां तु सहस्राणि कीर्तितानि चतुर्दश। <br>पञ्च चैव शतान्याहुः पञ्चविंशतिसंख्यया   ॥01-002-200॥</td></tr>
<tr><td>अत ऊर्ध्वं तु विज्ञेयमानुशासनमुत्तमम्। <br>यत्र प्रकृतिमापन्नः श्रुत्वा धर्मविनिश्चयम्। <br>भीष्माद्भागीरथीपुत्रात्कुरुराजो युधिष्ठिरः   ॥01-002-201॥</td></tr>
<tr><td>व्यवहारोऽत्र कार्त्स्न्येन धर्मार्थीयो निदर्शितः। <br>विविधानां च दानानां फलयोगाः पृथग्विधाः   ॥01-002-202॥</td></tr>
<tr><td>तथा पात्रविशेषाश्च दानानां च परो विधिः। <br>आचारविधियोगश्च सत्यस्य च परा गतिः   ॥01-002-203॥</td></tr>
<tr><td>एतत्सुबहुवृत्तान्तमुत्तमं चानुशासनम्। <br>भीष्मस्यात्रैव संप्राप्तिः स्वर्गस्य परिकीर्तिता   ॥01-002-204॥</td></tr>
<tr><td>एतत्त्रयोदशं पर्व धर्मनिश्चयकारकम्। <br>अध्यायानां शतं चात्र षट्चत्वारिंशदेव च। <br>श्लोकानां तु सहस्राणि षट्सप्तैव शतानि च   ॥01-002-205॥</td></tr>
<tr><td>ततोऽश्वमेधिकं नाम पर्व प्रोक्तं चतुर्दशम्। <br>तत्संवर्तमरुत्तीयं यत्राख्यानमनुत्तमम्   ॥01-002-206॥</td></tr>
<tr><td>सुवर्णकोशसंप्राप्तिर्जन्म चोक्तं परिक्षितः। <br>दग्धस्यास्त्राग्निना पूर्वं कृष्णात्संजीवनं पुनः   ॥01-002-207॥</td></tr>
<tr><td>चर्यायां हयमुत्सृष्टं पाण्डवस्यानुगच्छतः। <br>तत्र तत्र च युद्धानि राजपुत्रैरमर्षणैः   ॥01-002-208॥</td></tr>
<tr><td>चित्राङ्गदायाः पुत्रेण पुत्रिकाया धनंजयः। <br>संग्रामे बभ्रुवाहेन संशयं चात्र दर्शितः। <br>अश्वमेधे महायज्ञे नकुलाख्यानमेव च   ॥01-002-209॥</td></tr>
<tr><td>इत्याश्वमेधिकं पर्व प्रोक्तमेतन्महाद्भुतम्। <br>अत्राध्यायशतं त्रिंशत्त्रयोऽध्यायाश्च शब्दिताः   ॥01-002-210॥</td></tr>
<tr><td>त्रीणि श्लोकसहस्राणि तावन्त्येव शतानि च। <br>विंशतिश्च तथा श्लोकाः संख्यातास्तत्त्वदर्शिना   ॥01-002-211॥</td></tr>
<tr><td>तत आश्रमवासाक्यं पर्व पञ्चदशं स्मृतम्। <br>यत्र राज्यं परित्यज्य गान्धारीसहितो नृपः। <br>धृतराष्ट्राश्रमपदं विदुरश्च जगाम ह   ॥01-002-212॥</td></tr>
<tr><td>यं दृष्ट्वा प्रस्थितं साध्वी पृथाप्यनुययौ तदा। <br>पुत्रराज्यं परित्यज्य गुरुशुश्रूषणे रता   ॥01-002-213॥</td></tr>
<tr><td>यत्र राजा हतान्पुत्रान्पौत्रानन्यांश्च पार्थिवान्। <br>लोकान्तरगतान्वीरानपश्यत्पुनरागतान्   ॥01-002-214॥</td></tr>
<tr><td>ऋषेः प्रसादात्कृष्णस्य दृष्ट्वाश्चर्यमनुत्तमम्। <br>त्यक्त्वा शोकं सदारश्च सिद्धिं परमिकां गतः   ॥01-002-215॥</td></tr>
<tr><td>यत्र धर्मं समाश्रित्य विदुरः सुगतिं गतः। <br>संजयश्च महामात्रो विद्वान्गावल्गणिर्वशी   ॥01-002-216॥</td></tr>
<tr><td>ददर्श नारदं यत्र धर्मराजो युधिष्ठिरः। <br>नारदाच्चैव शुश्राव वृष्णीनां कदनं महत्   ॥01-002-217॥</td></tr>
<tr><td>एतदाश्रमवासाख्यं पूर्वोक्तं सुमहाद्भुतम्। <br>द्विचत्वारिंशदध्यायाः पर्वैतदभिसंख्यया   ॥01-002-218॥</td></tr>
<tr><td>सहस्रमेकं श्लोकानां पञ्च श्लोकशतानि च। <br>षडेव च तथा श्लोकाः संख्यातास्तत्त्वदर्शिना   ॥01-002-219॥</td></tr>
<tr><td>अतः परं निबोधेदं मौसलं पर्व दारुणम्। <br>यत्र ते पुरुषव्याघ्राः शस्त्रस्पर्शसहा युधि। <br>ब्रह्मदण्डविनिष्पिष्टाः समीपे लवणाम्भसः   ॥01-002-220॥</td></tr>
<tr><td>आपाने पानगलिता दैवेनाभिप्रचोदिताः। <br>एरकारूपिभिर्वज्रैर्निजघ्नुरितरेतरम्   ॥01-002-221॥</td></tr>
<tr><td>यत्र सर्वक्षयं कृत्वा तावुभौ रामकेशवौ। <br>नातिचक्रमतुः कालं प्राप्तं सर्वहरं समम्   ॥01-002-222॥</td></tr>
<tr><td>यत्रार्जुनो द्वारवतीमेत्य वृष्णिविनाकृताम्। <br>दृष्ट्वा विषादमगमत्परां चार्तिं नरर्षभः   ॥01-002-223॥</td></tr>
<tr><td>स सत्कृत्य यदुश्रेष्ठं मातुलं शौरिमात्मनः। <br>ददर्श यदुवीराणामापाने वैशसं महत्   ॥01-002-224॥</td></tr>
<tr><td>शरीरं वासुदेवस्य रामस्य च महात्मनः। <br>संस्कारं लम्भयामास वृष्णीनां च प्रधानतः   ॥01-002-225॥</td></tr>
<tr><td>स वृद्धबालमादाय द्वारवत्यास्ततो जनम्। <br>ददर्शापदि कष्टायां गाण्डीवस्य पराभवम्   ॥01-002-226॥</td></tr>
<tr><td>सर्वेषां चैव दिव्यानामस्त्राणामप्रसन्नताम्। <br>नाशं वृष्णिकलत्राणां प्रभावानामनित्यताम्   ॥01-002-227॥</td></tr>
<tr><td>दृष्ट्वा निर्वेदमापन्नो व्यासवाक्यप्रचोदितः। <br>धर्मराजं समासाद्य संन्यासं समरोचयेत्   ॥01-002-228॥</td></tr>
<tr><td>इत्येतन्मौसलं पर्व षोडशं परिकीर्तितम्। <br>अध्यायाष्टौ समाख्याताः श्लोकानां च शतत्रयम्   ॥01-002-229॥</td></tr>
<tr><td>महाप्रस्थानिकं तस्मादूर्ध्वं सप्तदशं स्मृतम्। <br>यत्र राज्यं परित्यज्य पाण्डवाः पुरुषर्षभाः। <br>द्रौपद्या सहिता देव्या सिद्धिं परमिकां गताः   ॥01-002-230॥</td></tr>
<tr><td>अत्राध्यायास्त्रयः प्रोक्ताः श्लोकानां च शतं तथा। <br>विंशतिश्च तथा श्लोकाः संख्यातास्तत्त्वदर्शिना   ॥01-002-231॥</td></tr>
<tr><td>स्वर्गपर्व ततो ज्ञेयं दिव्यं यत्तदमानुषम्। <br>अध्यायाः पञ्च संख्याताः पर्वैतदभिसंख्यया। <br>श्लोकानां द्वे शते चैव प्रसंख्याते तपोधनाः   ॥01-002-232॥</td></tr>
<tr><td>अष्टादशैवमेतानि पर्वाण्युक्तान्यशेषतः। <br>खिलेषु हरिवंशश्च भविष्यच्च प्रकीर्तितम्   ॥01-002-233॥</td></tr>
<tr><td>एतदखिलमाख्यातं भारतं पर्वसंग्रहात्। <br>अष्टादश समाजग्मुरक्षौहिण्यो युयुत्सया। <br>तन्महद्दारुणं युद्धमहान्यष्टादशाभवत्   ॥01-002-234॥</td></tr>
<tr><td>यो विद्याच्चतुरो वेदान्साङ्गोपनिषदान्द्विजः। <br>न चाख्यानमिदं विद्यान्नैव स स्याद्विचक्षणः   ॥01-002-235॥</td></tr>
<tr><td>श्रुत्वा त्विदमुपाख्यानं श्राव्यमन्यन्न रोचते। <br>पुंस्कोकिलरुतं श्रुत्वा रूक्षा ध्वाङ्क्षस्य वागिव   ॥01-002-236॥</td></tr>
<tr><td>इतिहासोत्तमादस्माज्जायन्ते कविबुद्धयः। <br>पञ्चभ्य इव भूतेभ्यो लोकसंविधयस्त्रयः   ॥01-002-237॥</td></tr>
<tr><td>अस्याख्यानस्य विषये पुराणं वर्तते द्विजाः। <br>अन्तरिक्षस्य विषये प्रजा इव चतुर्विधाः   ॥01-002-238॥</td></tr>
<tr><td>क्रियागुणानां सर्वेषामिदमाख्यानमाश्रयः। <br>इन्द्रियाणां समस्तानां चित्रा इव मनःक्रियाः   ॥01-002-239॥</td></tr>
<tr><td>अनाश्रित्यैतदाख्यानं कथा भुवि न विद्यते। <br>आहारमनपाश्रित्य शरीरस्येव धारणम्   ॥01-002-240॥</td></tr>
<tr><td>इदं सर्वैः कविवरैराख्यानमुपजीव्यते। <br>उदयप्रेप्सुभिर्भृत्यैरभिजात इवेश्वरः   ॥01-002-241॥</td></tr>
<tr><td>द्वैपायनौष्ठपुटनिःसृतमप्रमेयं; पुण्यं पवित्रमथ पापहरं शिवं च। <br>यो भारतं समधिगच्छति वाच्यमानं; किं तस्य पुष्करजलैरभिषेचनेन   ॥01-002-242॥</td></tr>
<tr><td>आख्यानं तदिदमनुत्तमं महार्थं; विन्यस्तं महदिह पर्वसंग्रहेण। <br>श्रुत्वादौ भवति नृणां सुखावगाहं; विस्तीर्णं लवणजलं यथा प्लवेन   ॥01-002-243॥</td></tr>
</table>
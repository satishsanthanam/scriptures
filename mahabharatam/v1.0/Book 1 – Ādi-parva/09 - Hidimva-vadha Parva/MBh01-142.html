<table border = "1"><tr><td>Verse</td></tr>
<tr><td> वैशंपायन उवाच। <br>प्रबुद्धास्ते हिडिम्बाया रूपं दृष्ट्वातिमानुषम्। <br>विस्मिताः पुरुषव्याघ्रा बभूवुः पृथया सह   ॥01-142-001॥</td></tr>
<tr><td>ततः कुन्ती समीक्ष्यैनां विस्मिता रूपसंपदा। <br>उवाच मधुरं वाक्यं सान्त्वपूर्वमिदं शनैः   ॥01-142-002॥</td></tr>
<tr><td>कस्य त्वं सुरगर्भाभे का चासि वरवर्णिनि। <br>केन कार्येण सुश्रोणि कुतश्चागमनं तव   ॥01-142-003॥</td></tr>
<tr><td>यदि वास्य वनस्यासि देवता यदि वाप्सराः। <br>आचक्ष्व मम तत्सर्वं किमर्थं चेह तिष्ठसि   ॥01-142-004॥</td></tr>
<tr><td> हिडिम्बोवाच। <br>यदेतत्पश्यसि वनं नीलमेघनिभं महत्। <br>निवासो राक्षसस्यैतद्धिडिम्बस्य ममैव च   ॥01-142-005॥</td></tr>
<tr><td>तस्य मां राक्षसेन्द्रस्य भगिनीं विद्धि भामिनि। <br>भ्रात्रा संप्रेषितामार्ये त्वां सपुत्रां जिघांसता   ॥01-142-006॥</td></tr>
<tr><td>क्रूरबुद्धेरहं तस्य वचनादागता इह। <br>अद्राक्षं हेमवर्णाभं तव पुत्रं महौजसम्   ॥01-142-007॥</td></tr>
<tr><td>ततोऽहं सर्वभूतानां भावे विचरता शुभे। <br>चोदिता तव पुत्रस्य मन्मथेन वशानुगा   ॥01-142-008॥</td></tr>
<tr><td>ततो वृतो मया भर्ता तव पुत्रो महाबलः। <br>अपनेतुं च यतितो न चैव शकितो मया   ॥01-142-009॥</td></tr>
<tr><td>चिरायमाणां मां ज्ञात्वा ततः स पुरुषादकः। <br>स्वयमेवागतो हन्तुमिमान्सर्वांस्तवात्मजान्   ॥01-142-010॥</td></tr>
<tr><td>स तेन मम कान्तेन तव पुत्रेण धीमता। <br>बलादितो विनिष्पिष्य व्यपकृष्टो महात्मना   ॥01-142-011॥</td></tr>
<tr><td>विकर्षन्तौ महावेगौ गर्जमानौ परस्परम्। <br>पश्यध्वं युधि विक्रान्तावेतौ तौ नरराक्षसौ   ॥01-142-012॥</td></tr>
<tr><td> वैशंपायन उवाच। <br>तस्याः श्रुत्वैव वचनमुत्पपात युधिष्ठिरः। <br>अर्जुनो नकुलश्चैव सहदेवश्च वीर्यवान्   ॥01-142-013॥</td></tr>
<tr><td>तौ ते ददृशुरासक्तौ विकर्षन्तौ परस्परम्। <br>काङ्क्षमाणौ जयं चैव सिंहाविव रणोत्कटौ   ॥01-142-014॥</td></tr>
<tr><td>तावन्योन्यं समाश्लिष्य विकर्षन्तौ परस्परम्। <br>दावाग्निधूमसदृशं चक्रतुः पार्थिवं रजः   ॥01-142-015॥</td></tr>
<tr><td>वसुधारेणुसंवीतौ वसुधाधरसंनिभौ। <br>विभ्राजेतां यथा शैलौ नीहारेणाभिसंवृतौ   ॥01-142-016॥</td></tr>
<tr><td>राक्षसेन तथा भीमं क्लिश्यमानं निरीक्ष्य तु। <br>उवाचेदं वचः पार्थः प्रहसञ्शनकैरिव   ॥01-142-017॥</td></tr>
<tr><td>भीम मा भैर्महाबाहो न त्वां बुध्यामहे वयम्। <br>समेतं भीमरूपेण प्रसुप्ताः श्रमकर्शिताः   ॥01-142-018॥</td></tr>
<tr><td>साहाय्येऽस्मि स्थितः पार्थ योधयिष्यामि राक्षसम्। <br>नकुलः सहदेवश्च मातरं गोपयिष्यतः   ॥01-142-019॥</td></tr>
<tr><td> भीम उवाच। <br>उदासीनो निरीक्षस्व न कार्यः संभ्रमस्त्वया। <br>न जात्वयं पुनर्जीवेन्मद्बाह्वन्तरमागतः   ॥01-142-020॥</td></tr>
<tr><td> अर्जुन उवाच। <br>किमनेन चिरं भीम जीवता पापरक्षसा। <br>गन्तव्यं न चिरं स्थातुमिह शक्यमरिंदम   ॥01-142-021॥</td></tr>
<tr><td>पुरा संरज्यते प्राची पुरा संध्या प्रवर्तते। <br>रौद्रे मुहूर्ते रक्षांसि प्रबलानि भवन्ति च   ॥01-142-022॥</td></tr>
<tr><td>त्वरस्व भीम मा क्रीड जहि रक्षो विभीषणम्। <br>पुरा विकुरुते मायां भुजयोः सारमर्पय   ॥01-142-023॥</td></tr>
<tr><td> वैशंपायन उवाच। <br>अर्जुनेनैवमुक्तस्तु भीमो भीमस्य रक्षसः। <br>उत्क्षिप्याभ्रामयद्देहं तूर्णं गुणशताधिकम्   ॥01-142-024॥</td></tr>
<tr><td> भीम उवाच। <br>वृथामांसैर्वृथा पुष्टो वृथा वृद्धो वृथामतिः। <br>वृथामरणमर्हस्त्वं वृथाद्य न भविष्यसि   ॥01-142-025॥</td></tr>
<tr><td> अर्जुन उवाच। <br>अथ वा मन्यसे भारं त्वमिमं राक्षसं युधि। <br>करोमि तव साहाय्यं शीघ्रमेव निहन्यताम्   ॥01-142-026॥</td></tr>
<tr><td>अथ वाप्यहमेवैनं हनिष्यामि वृकोदर। <br>कृतकर्मा परिश्रान्तः साधु तावदुपारम   ॥01-142-027॥</td></tr>
<tr><td> वैशंपायन उवाच। <br>तस्य तद्वचनं श्रुत्वा भीमसेनोऽत्यमर्षणः। <br>निष्पिष्यैनं बलाद्भूमौ पशुमारममारयत्   ॥01-142-028॥</td></tr>
<tr><td>स मार्यमाणो भीमेन ननाद विपुलं स्वनम्। <br>पूरयंस्तद्वनं सर्वं जलार्द्र इव दुन्दुभिः   ॥01-142-029॥</td></tr>
<tr><td>भुजाभ्यां योक्त्रयित्वा तं बलवान्पाण्डुनन्दनः। <br>मध्ये भङ्क्त्वा स बलवान्हर्षयामास पाण्डवान्   ॥01-142-030॥</td></tr>
<tr><td>हिडिम्बं निहतं दृष्ट्वा संहृष्टास्ते तरस्विनः। <br>अपूजयन्नरव्याघ्रं भीमसेनमरिंदमम्   ॥01-142-031॥</td></tr>
<tr><td>अभिपूज्य महात्मानं भीमं भीमपराक्रमम्। <br>पुनरेवार्जुनो वाक्यमुवाचेदं वृकोदरम्   ॥01-142-032॥</td></tr>
<tr><td>नदूरे नगरं मन्ये वनादस्मादहं प्रभो। <br>शीघ्रं गच्छाम भद्रं ते न नो विद्यात्सुयोधनः   ॥01-142-033॥</td></tr>
<tr><td>ततः सर्वे तथेत्युक्त्वा सह मात्रा परंतपाः। <br>प्रययुः पुरुषव्याघ्रा हिडिम्बा चैव राक्षसी   ॥01-142-034॥</td></tr>
</table>
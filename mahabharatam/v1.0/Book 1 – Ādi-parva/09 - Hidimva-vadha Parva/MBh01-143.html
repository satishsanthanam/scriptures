<table border = "1"><tr><td>Verse</td></tr>
<tr><td> भीम उवाच। <br>स्मरन्ति वैरं रक्षांसि मायामाश्रित्य मोहिनीम्। <br>हिडिम्बे व्रज पन्थानं त्वं वै भ्रातृनिषेवितम्   ॥01-143-001॥</td></tr>
<tr><td> युधिष्ठिर उवाच। <br>क्रुद्धोऽपि पुरुषव्याघ्र भीम मा स्म स्त्रियं वधीः। <br>शरीरगुप्त्याभ्यधिकं धर्मं गोपय पाण्डव   ॥01-143-002॥</td></tr>
<tr><td>वधाभिप्रायमायान्तमवधीस्त्वं महाबलम्। <br>रक्षसस्तस्य भगिनी किं नः क्रुद्धा करिष्यति   ॥01-143-003॥</td></tr>
<tr><td> वैशंपायन उवाच। <br>हिडिम्बा तु ततः कुन्तीमभिवाद्य कृताञ्जलिः। <br>युधिष्ठिरं च कौन्तेयमिदं वचनमब्रवीत्   ॥01-143-004॥</td></tr>
<tr><td>आर्ये जानासि यद्दुःखमिह स्त्रीणामनङ्गजम्। <br>तदिदं मामनुप्राप्तं भीमसेनकृतं शुभे   ॥01-143-005॥</td></tr>
<tr><td>सोढं तत्परमं दुःखं मया कालप्रतीक्षया। <br>सोऽयमभ्यागतः कालो भविता मे सुखाय वै   ॥01-143-006॥</td></tr>
<tr><td>मया ह्युत्सृज्य सुहृदः स्वधर्मं स्वजनं तथा। <br>वृतोऽयं पुरुषव्याघ्रस्तव पुत्रः पतिः शुभे   ॥01-143-007॥</td></tr>
<tr><td>वरेणापि तथानेन त्वया चापि यशस्विनि। <br>तथा ब्रुवन्ती हि तदा प्रत्याख्याता क्रियां प्रति   ॥01-143-008॥</td></tr>
<tr><td>त्वं मां मूढेति वा मत्वा भक्ता वानुगतेति वा। <br>भर्त्रानेन महाभागे संयोजय सुतेन ते   ॥01-143-009॥</td></tr>
<tr><td>तमुपादाय गच्छेयं यथेष्टं देवरूपिणम्। <br>पुनश्चैवागमिष्यामि विश्रम्भं कुरु मे शुभे   ॥01-143-010॥</td></tr>
<tr><td>अहं हि मनसा ध्याता सर्वान्नेष्यामि वः सदा। <br>वृजिने तारयिष्यामि दुर्गेषु च नरर्षभान्   ॥01-143-011॥</td></tr>
<tr><td>पृष्ठेन वो वहिष्यामि शीघ्रां गतिमभीप्सतः। <br>यूयं प्रसादं कुरुत भीमसेनो भजेत माम्   ॥01-143-012॥</td></tr>
<tr><td>आपदस्तरणे प्राणान्धारयेद्येन येन हि। <br>सर्वमादृत्य कर्तव्यं तद्धर्ममनुवर्तता   ॥01-143-013॥</td></tr>
<tr><td>आपत्सु यो धारयति धर्मं धर्मविदुत्तमः। <br>व्यसनं ह्येव धर्मस्य धर्मिणामापदुच्यते   ॥01-143-014॥</td></tr>
<tr><td>पुण्यं प्राणान्धारयति पुण्यं प्राणदमुच्यते। <br>येन येनाचरेद्धर्मं तस्मिन्गर्हा न विद्यते   ॥01-143-015॥</td></tr>
<tr><td> युधिष्ठिर उवाच। <br>एवमेतद्यथात्थ त्वं हिडिम्बे नात्र संशयः। <br>स्थातव्यं तु त्वया धर्मे यथा ब्रूयां सुमध्यमे   ॥01-143-016॥</td></tr>
<tr><td>स्नातं कृताह्निकं भद्रे कृतकौतुकमङ्गलम्। <br>भीमसेनं भजेथास्त्वं प्रागस्तगमनाद्रवेः   ॥01-143-017॥</td></tr>
<tr><td>अहःसु विहरानेन यथाकामं मनोजवा। <br>अयं त्वानयितव्यस्ते भीमसेनः सदा निशि   ॥01-143-018॥</td></tr>
<tr><td> वैशंपायन उवाच। <br>तथेति तत्प्रतिज्ञाय हिडिम्बा राक्षसी तदा। <br>भीमसेनमुपादाय ऊर्ध्वमाचक्रमे ततः   ॥01-143-019॥</td></tr>
<tr><td>शैलशृङ्गेषु रम्येषु देवतायतनेषु च। <br>मृगपक्षिविघुष्टेषु रमणीयेषु सर्वदा   ॥01-143-020॥</td></tr>
<tr><td>कृत्वा च परमं रूपं सर्वाभरणभूषिता। <br>संजल्पन्ती सुमधुरं रमयामास पाण्डवम्   ॥01-143-021॥</td></tr>
<tr><td>तथैव वनदुर्गेषु पुष्पितद्रुमसानुषु। <br>सरःसु रमणीयेषु पद्मोत्पलयुतेषु च   ॥01-143-022॥</td></tr>
<tr><td>नदीद्वीपप्रदेशेषु वैडूर्यसिकतासु च। <br>सुतीर्थवनतोयासु तथा गिरिनदीषु च   ॥01-143-023॥</td></tr>
<tr><td>सगरस्य प्रदेशेषु मणिहेमचितेषु च। <br>पत्तनेषु च रम्येषु महाशालवनेषु च   ॥01-143-024॥</td></tr>
<tr><td>देवारण्येषु पुण्येषु तथा पर्वतसानुषु। <br>गुह्यकानां निवासेषु तापसायतनेषु च   ॥01-143-025॥</td></tr>
<tr><td>सर्वर्तुफलपुष्पेषु मानसेषु सरःसु च। <br>बिभ्रती परमं रूपं रमयामास पाण्डवम्   ॥01-143-026॥</td></tr>
<tr><td>रमयन्ती तथा भीमं तत्र तत्र मनोजवा। <br>प्रजज्ञे राक्षसी पुत्रं भीमसेनान्महाबलम्   ॥01-143-027॥</td></tr>
<tr><td>विरूपाक्षं महावक्त्रं शङ्कुकर्णं विभीषणम्। <br>भीमरूपं सुताम्रोष्ठं तीक्ष्णदंष्ट्रं महाबलम्   ॥01-143-028॥</td></tr>
<tr><td>महेष्वासं महावीर्यं महासत्त्वं महाभुजम्। <br>महाजवं महाकायं महामायमरिंदमम्   ॥01-143-029॥</td></tr>
<tr><td>अमानुषं मानुषजं भीमवेगं महाबलम्। <br>यः पिशाचानतीवान्यान्बभूवाति स मानुषान्   ॥01-143-030॥</td></tr>
<tr><td>बालोऽपि यौवनं प्राप्तो मानुषेषु विशां पते। <br>सर्वास्त्रेषु परं वीरः प्रकर्षमगमद्बली   ॥01-143-031॥</td></tr>
<tr><td>सद्यो हि गर्भं राक्षस्यो लभन्ते प्रसवन्ति च। <br>कामरूपधराश्चैव भवन्ति बहुरूपिणः   ॥01-143-032॥</td></tr>
<tr><td>प्रणम्य विकचः पादावगृह्णात्स पितुस्तदा। <br>मातुश्च परमेष्वासस्तौ च नामास्य चक्रतुः   ॥01-143-033॥</td></tr>
<tr><td>घटभासोत्कच इति मातरं सोऽभ्यभाषत। <br>अभवत्तेन नामास्य घटोत्कच इति स्म ह   ॥01-143-034॥</td></tr>
<tr><td>अनुरक्तश्च तानासीत्पाण्डवान्स घटोत्कचः। <br>तेषां च दयितो नित्यमात्मभूतो बभूव सः   ॥01-143-035॥</td></tr>
<tr><td>संवाससमयो जीर्ण इत्यभाषत तं ततः। <br>हिडिम्बा समयं कृत्वा स्वां गतिं प्रत्यपद्यत   ॥01-143-036॥</td></tr>
<tr><td>कृत्यकाल उपस्थास्ये पितॄनिति घटोत्कचः। <br>आमन्त्र्य राक्षसश्रेष्ठः प्रतस्थे चोत्तरां दिशम्   ॥01-143-037॥</td></tr>
<tr><td>स हि सृष्टो मघवता शक्तिहेतोर्महात्मना। <br>कर्णस्याप्रतिवीर्यस्य विनाशाय महात्मनः   ॥01-143-038॥</td></tr>
</table>
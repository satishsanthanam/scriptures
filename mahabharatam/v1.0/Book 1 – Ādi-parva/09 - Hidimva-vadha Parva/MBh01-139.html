<table border = "1"><tr><td>Verse</td></tr>
<tr><td> वैशंपायन उवाच। <br>तत्र तेषु शयानेषु हिडिम्बो नाम राक्षसः। <br>अविदूरे वनात्तस्माच्छालवृक्षमुपाश्रितः   ॥01-139-001॥</td></tr>
<tr><td>क्रूरो मानुषमांसादो महावीर्यो महाबलः। <br>विरूपरूपः पिङ्गाक्षः करालो घोरदर्शनः। <br>पिशितेप्सुः क्षुधार्तस्तानपश्यत यदृच्छया   ॥01-139-002॥</td></tr>
<tr><td>ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान्। <br>जृम्भमाणो महावक्त्रः पुनः पुनरवेक्ष्य च   ॥01-139-003॥</td></tr>
<tr><td>दुष्टो मानुषमांसादो महाकायो महाबलः। <br>आघ्राय मानुषं गन्धं भगिनीमिदमब्रवीत्   ॥01-139-004॥</td></tr>
<tr><td>उपपन्नश्चिरस्याद्य भक्षो मम मनःप्रियः। <br>स्नेहस्रवान्प्रस्रवति जिह्वा पर्येति मे मुखम्   ॥01-139-005॥</td></tr>
<tr><td>अष्टौ दंष्ट्राः सुतीक्ष्णाग्राश्चिरस्यापातदुःसहाः। <br>देहेषु मज्जयिष्यामि स्निग्धेषु पिशितेषु च   ॥01-139-006॥</td></tr>
<tr><td>आक्रम्य मानुषं कण्ठमाच्छिद्य धमनीमपि। <br>उष्णं नवं प्रपास्यामि फेनिलं रुधिरं बहु   ॥01-139-007॥</td></tr>
<tr><td>गच्छ जानीहि के त्वेते शेरते वनमाश्रिताः। <br>मानुषो बलवान्गन्धो घ्राणं तर्पयतीव मे   ॥01-139-008॥</td></tr>
<tr><td>हत्वैतान्मानुषान्सर्वानानयस्व ममान्तिकम्। <br>अस्मद्विषयसुप्तेभ्यो नैतेभ्यो भयमस्ति ते   ॥01-139-009॥</td></tr>
<tr><td>एषां मांसानि संस्कृत्य मानुषाणां यथेष्टतः। <br>भक्षयिष्याव सहितौ कुरु तूर्णं वचो मम   ॥01-139-010॥</td></tr>
<tr><td>भ्रातुर्वचनमाज्ञाय त्वरमाणेव राक्षसी। <br>जगाम तत्र यत्र स्म पाण्डवा भरतर्षभ   ॥01-139-011॥</td></tr>
<tr><td>ददर्श तत्र गत्वा सा पाण्डवान्पृथया सह। <br>शयानान्भीमसेनं च जाग्रतं त्वपराजितम्   ॥01-139-012॥</td></tr>
<tr><td>दृष्ट्वैव भीमसेनं सा शालस्कन्धमिवोद्गतम्। <br>राक्षसी कामयामास रूपेणाप्रतिमं भुवि   ॥01-139-013॥</td></tr>
<tr><td>अयं श्यामो महाबाहुः सिंहस्कन्धो महाद्युतिः। <br>कम्बुग्रीवः पुष्कराक्षो भर्ता युक्तो भवेन्मम   ॥01-139-014॥</td></tr>
<tr><td>नाहं भ्रातृवचो जातु कुर्यां क्रूरोपसंहितम्। <br>पतिस्नेहोऽतिबलवान्न तथा भ्रातृसौहृदम्   ॥01-139-015॥</td></tr>
<tr><td>मुहूर्तमिव तृप्तिश्च भवेद्भ्रातुर्ममैव च। <br>हतैरेतैरहत्वा तु मोदिष्ये शाश्वतीः समाः   ॥01-139-016॥</td></tr>
<tr><td>सा कामरूपिणी रूपं कृत्वा मानुषमुत्तमम्। <br>उपतस्थे महाबाहुं भीमसेनं शनैः शनैः   ॥01-139-017॥</td></tr>
<tr><td>विलज्जमानेव लता दिव्याभरणभूषिता। <br>स्मितपूर्वमिदं वाक्यं भीमसेनमथाब्रवीत्   ॥01-139-018॥</td></tr>
<tr><td>कुतस्त्वमसि संप्राप्तः कश्चासि पुरुषर्षभ। <br>क इमे शेरते चेह पुरुषा देवरूपिणः   ॥01-139-019॥</td></tr>
<tr><td>केयं च बृहती श्यामा सुकुमारी तवानघ। <br>शेते वनमिदं प्राप्य विश्वस्ता स्वगृहे यथा   ॥01-139-020॥</td></tr>
<tr><td>नेदं जानाति गहनं वनं राक्षससेवितम्। <br>वसति ह्यत्र पापात्मा हिडिम्बो नाम राक्षसः   ॥01-139-021॥</td></tr>
<tr><td>तेनाहं प्रेषिता भ्रात्रा दुष्टभावेन रक्षसा। <br>बिभक्षयिषता मांसं युष्माकममरोपम   ॥01-139-022॥</td></tr>
<tr><td>साहं त्वामभिसंप्रेक्ष्य देवगर्भसमप्रभम्। <br>नान्यं भर्तारमिच्छामि सत्यमेतद्ब्रवीमि ते   ॥01-139-023॥</td></tr>
<tr><td>एतद्विज्ञाय धर्मज्ञ युक्तं मयि समाचर। <br>कामोपहतचित्ताङ्गीं भजमानां भजस्व माम्   ॥01-139-024॥</td></tr>
<tr><td>त्रास्येऽहं त्वां महाबाहो राक्षसात्पुरुषादकात्। <br>वत्स्यावो गिरिदुर्गेषु भर्ता भव ममानघ   ॥01-139-025॥</td></tr>
<tr><td>अन्तरिक्षचरा ह्यस्मि कामतो विचरामि च। <br>अतुलामाप्नुहि प्रीतिं तत्र तत्र मया सह   ॥01-139-026॥</td></tr>
<tr><td> भीम उवाच। <br>मातरं भ्रातरं ज्येष्ठं कनिष्ठानपरानिमान्। <br>परित्यजेत को न्वद्य प्रभवन्निव राक्षसि   ॥01-139-027॥</td></tr>
<tr><td>को हि सुप्तानिमान्भ्रातॄन्दत्त्वा राक्षसभोजनम्। <br>मातरं च नरो गच्छेत्कामार्त इव मद्विधः   ॥01-139-028॥</td></tr>
<tr><td> राक्षस्युवाच। <br>यत्ते प्रियं तत्करिष्ये सर्वानेतान्प्रबोधय। <br>मोक्षयिष्यामि वः कामं राक्षसात्पुरुषादकात्   ॥01-139-029॥</td></tr>
<tr><td> भीम उवाच। <br>सुखसुप्तान्वने भ्रातॄन्मातरं चैव राक्षसि। <br>न भयाद्बोधयिष्यामि भ्रातुस्तव दुरात्मनः   ॥01-139-030॥</td></tr>
<tr><td>न हि मे राक्षसा भीरु सोढुं शक्ताः पराक्रमम्। <br>न मनुष्या न गन्धर्वा न यक्षाश्चारुलोचने   ॥01-139-031॥</td></tr>
<tr><td>गच्छ वा तिष्ठ वा भद्रे यद्वापीच्छसि तत्कुरु। <br>तं वा प्रेषय तन्वङ्गि भ्रातरं पुरुषादकम्   ॥01-139-032॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तत आहूय पाञ्चाल्यो राजपुत्रं युधिष्ठिरम्। <br>परिग्रहेण ब्राह्मेण परिगृह्य महाद्युतिः   ॥01-187-001॥</td></tr>
<tr><td>पर्यपृच्छददीनात्मा कुन्तीपुत्रं सुवर्चसम्। <br>कथं जानीम भवतः क्षत्रियान्ब्राह्मणानुत   ॥01-187-002॥</td></tr>
<tr><td>वैश्यान्वा गुणसंपन्नानुत वा शूद्रयोनिजान्। <br>मायामास्थाय वा सिद्धांश्चरतः सर्वतोदिशम्   ॥01-187-003॥</td></tr>
<tr><td>कृष्णाहेतोरनुप्राप्तान्दिवः संदर्शनार्थिनः। <br>ब्रवीतु नो भवान्सत्यं संदेहो ह्यत्र नो महान्   ॥01-187-004॥</td></tr>
<tr><td>अपि नः संशयस्यान्ते मनस्तुष्टिरिहाविशेत्। <br>अपि नो भागधेयानि शुभानि स्युः परंतप   ॥01-187-005॥</td></tr>
<tr><td>कामया ब्रूहि सत्यं त्वं सत्यं राजसु शोभते। <br>इष्टापूर्तेन च तथा वक्तव्यमनृतं न तु   ॥01-187-006॥</td></tr>
<tr><td>श्रुत्वा ह्यमरसंकाश तव वाक्यमरिंदम। <br>ध्रुवं विवाहकरणमास्थास्यामि विधानतः   ॥01-187-007॥</td></tr>
<tr><td> युधिष्ठिर उवाच। <br>मा राजन्विमना भूस्त्वं पाञ्चाल्य प्रीतिरस्तु ते। <br>ईप्सितस्ते ध्रुवः कामः संवृत्तोऽयमसंशयम्   ॥01-187-008॥</td></tr>
<tr><td>वयं हि क्षत्रिया राजन्पाण्डोः पुत्रा महात्मनः। <br>ज्येष्ठं मां विद्धि कौन्तेयं भीमसेनार्जुनाविमौ। <br>याभ्यां तव सुता राजन्निर्जिता राजसंसदि   ॥01-187-009॥</td></tr>
<tr><td>यमौ तु तत्र राजेन्द्र यत्र कृष्णा प्रतिष्ठिता। <br>व्येतु ते मानसं दुःखं क्षत्रियाः स्मो नरर्षभ। <br>पद्मिनीव सुतेयं ते ह्रदादन्यं ह्रदं गता   ॥01-187-010॥</td></tr>
<tr><td>इति तथ्यं महाराज सर्वमेतद्ब्रवीमि ते। <br>भवान्हि गुरुरस्माकं परमं च परायणम्   ॥01-187-011॥</td></tr>
<tr><td> वैशंपायन उवाच। <br>ततः स द्रुपदो राजा हर्षव्याकुललोचनः। <br>प्रतिवक्तुं तदा युक्तं नाशकत्तं युधिष्ठिरम्   ॥01-187-012॥</td></tr>
<tr><td>यत्नेन तु स तं हर्षं संनिगृह्य परंतपः। <br>अनुरूपं ततो राजा प्रत्युवाच युधिष्ठिरम्   ॥01-187-013॥</td></tr>
<tr><td>पप्रच्छ चैनं धर्मात्मा यथा ते प्रद्रुताः पुरा। <br>स तस्मै सर्वमाचख्यावानुपूर्व्येण पाण्डवः   ॥01-187-014॥</td></tr>
<tr><td>तच्छ्रुत्वा द्रुपदो राजा कुन्तीपुत्रस्य भाषितम्। <br>विगर्हयामास तदा धृतराष्ट्रं जनेश्वरम्   ॥01-187-015॥</td></tr>
<tr><td>आश्वासयामास च तं कुन्तीपुत्रं युधिष्ठिरम्। <br>प्रतिजज्ञे च राज्याय द्रुपदो वदतां वरः   ॥01-187-016॥</td></tr>
<tr><td>ततः कुन्ती च कृष्णा च भीमसेनार्जुनावपि। <br>यमौ च राज्ञा संदिष्टौ विविशुर्भवनं महत्   ॥01-187-017॥</td></tr>
<tr><td>तत्र ते न्यवसन्राजन्यज्ञसेनेन पूजिताः। <br>प्रत्याश्वस्तांस्ततो राजा सह पुत्रैरुवाच तान्   ॥01-187-018॥</td></tr>
<tr><td>गृह्णातु विधिवत्पाणिमद्यैव कुरुनन्दनः। <br>पुण्येऽहनि महाबाहुरर्जुनः कुरुतां क्षणम्   ॥01-187-019॥</td></tr>
<tr><td>ततस्तमब्रवीद्राजा धर्मपुत्रो युधिष्ठिरः। <br>ममापि दारसंबन्धः कार्यस्तावद्विशां पते   ॥01-187-020॥</td></tr>
<tr><td> द्रुपद उवाच। <br>भवान्वा विधिवत्पाणिं गृह्णातु दुहितुर्मम। <br>यस्य वा मन्यसे वीर तस्य कृष्णामुपादिश   ॥01-187-021॥</td></tr>
<tr><td> युधिष्ठिर उवाच। <br>सर्वेषां द्रौपदी राजन्महिषी नो भविष्यति। <br>एवं हि व्याहृतं पूर्वं मम मात्रा विशां पते   ॥01-187-022॥</td></tr>
<tr><td>अहं चाप्यनिविष्टो वै भीमसेनश्च पाण्डवः। <br>पार्थेन विजिता चैषा रत्नभूता च ते सुता   ॥01-187-023॥</td></tr>
<tr><td>एष नः समयो राजन्रत्नस्य सहभोजनम्। <br>न च तं हातुमिच्छामः समयं राजसत्तम   ॥01-187-024॥</td></tr>
<tr><td>सर्वेषां धर्मतः कृष्णा महिषी नो भविष्यति। <br>आनुपूर्व्येण सर्वेषां गृह्णातु ज्वलने करम्   ॥01-187-025॥</td></tr>
<tr><td> द्रुपद उवाच। <br>एकस्य बह्व्यो विहिता महिष्यः कुरुनन्दन। <br>नैकस्या बहवः पुंसो विधीयन्ते कदाचन   ॥01-187-026॥</td></tr>
<tr><td>लोकवेदविरुद्धं त्वं नाधर्मं धार्मिकः शुचिः। <br>कर्तुमर्हसि कौन्तेय कस्मात्ते बुद्धिरीदृशी   ॥01-187-027॥</td></tr>
<tr><td> युधिष्ठिर उवाच। <br>सूक्ष्मो धर्मो महाराज नास्य विद्मो वयं गतिम्। <br>पूर्वेषामानुपूर्व्येण यातं वर्त्मानुयामहे   ॥01-187-028॥</td></tr>
<tr><td>न मे वागनृतं प्राह नाधर्मे धीयते मतिः। <br>एवं चैव वदत्यम्बा मम चैव मनोगतम्   ॥01-187-029॥</td></tr>
<tr><td>एष धर्मो ध्रुवो राजंश्चरैनमविचारयन्। <br>मा च तेऽत्र विशङ्का भूत्कथंचिदपि पार्थिव   ॥01-187-030॥</td></tr>
<tr><td> द्रुपद उवाच। <br>त्वं च कुन्ती च कौन्तेय धृष्टद्युम्नश्च मे सुतः। <br>कथयन्त्वितिकर्तव्यं श्वः काले करवामहे   ॥01-187-031॥</td></tr>
<tr><td> वैशंपायन उवाच। <br>ते समेत्य ततः सर्वे कथयन्ति स्म भारत। <br>अथ द्वैपायनो राजन्नभ्यागच्छद्यदृच्छया   ॥01-187-032॥</td></tr>
</table>
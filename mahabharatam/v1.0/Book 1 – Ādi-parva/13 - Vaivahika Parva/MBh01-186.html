<table border = "1"><tr><td>Verse</td></tr>
<tr><td> दूत उवाच। <br>जन्यार्थमन्नं द्रुपदेन राज्ञा; विवाहहेतोरुपसंस्कृतं च। <br>तदाप्नुवध्वं कृतसर्वकार्याः; कृष्णा च तत्रैव चिरं न कार्यम्   ॥01-186-001॥</td></tr>
<tr><td>इमे रथाः काञ्चनपद्मचित्राः; सदश्वयुक्ता वसुधाधिपार्हाः। <br>एतान्समारुह्य परैत सर्वे; पाञ्चालराजस्य निवेशनं तत्   ॥01-186-002॥</td></tr>
<tr><td> वैशंपायन उवाच। <br>ततः प्रयाताः कुरुपुंगवास्ते; पुरोहितं तं प्रथमं प्रयाप्य। <br>आस्थाय यानानि महान्ति तानि; कुन्ती च कृष्णा च सहैव याते   ॥01-186-003॥</td></tr>
<tr><td>श्रुत्वा तु वाक्यानि पुरोहितस्य; यान्युक्तवान्भारत धर्मराजः। <br>जिज्ञासयैवाथ कुरूत्तमानां; द्रव्याण्यनेकान्युपसंजहार   ॥01-186-004॥</td></tr>
<tr><td>फलानि माल्यानि सुसंस्कृतानि; चर्माणि वर्माणि तथासनानि। <br>गाश्चैव राजन्नथ चैव रज्जू;र्द्रव्याणि चान्यानि कृषीनिमित्तम्   ॥01-186-005॥</td></tr>
<tr><td>अन्येषु शिल्पेषु च यान्यपि स्युः; सर्वाणि कॢप्तान्यखिलेन तत्र। <br>क्रीडानिमित्तानि च यानि तानि; सर्वाणि तत्रोपजहार राजा   ॥01-186-006॥</td></tr>
<tr><td>रथाश्ववर्माणि च भानुमन्ति; खड्गा महान्तोऽश्वरथाश्च चित्राः। <br>धनूंषि चाग्र्याणि शराश्च मुख्याः; शक्त्यृष्टयः काञ्चनभूषिताश्च   ॥01-186-007॥</td></tr>
<tr><td>प्रासा भुशुण्ड्यश्च परश्वधाश्च; सांग्रामिकं चैव तथैव सर्वम्। <br>शय्यासनान्युत्तमसंस्कृतानि; तथैव चासन्विविधानि तत्र   ॥01-186-008॥</td></tr>
<tr><td>कुन्ती तु कृष्णां परिगृह्य साध्वी;मन्तःपुरं द्रुपदस्याविवेष। <br>स्त्रियश्च तां कौरवराजपत्नीं; प्रत्यर्चयां चक्रुरदीनसत्त्वाः   ॥01-186-009॥</td></tr>
<tr><td>तान्सिंहविक्रान्तगतीनवेक्ष्य; महर्षभाक्षानजिनोत्तरीयान्। <br>गूढोत्तरांसान्भुजगेन्द्रभोग;प्रलम्बबाहून्पुरुषप्रवीरान्   ॥01-186-010॥</td></tr>
<tr><td>राजा च राज्ञः सचिवाश्च सर्वे; पुत्राश्च राज्ञः सुहृदस्तथैव। <br>प्रेष्याश्च सर्वे निखिलेन राज;न्हर्षं समापेतुरतीव तत्र   ॥01-186-011॥</td></tr>
<tr><td>ते तत्र वीराः परमासनेषु; सपादपीठेष्वविशङ्कमानाः। <br>यथानुपूर्व्या विविशुर्नराग्र्या;स्तदा महार्हेषु न विस्मयन्तः   ॥01-186-012॥</td></tr>
<tr><td>उच्चावचं पार्थिवभोजनीयं; पात्रीषु जाम्बूनदराजतीषु। <br>दासाश्च दास्यश्च सुमृष्टवेषाः; भोजापकाश्चाप्युपजह्रुरन्नम्   ॥01-186-013॥</td></tr>
<tr><td>ते तत्र भुक्त्वा पुरुषप्रवीरा; यथानुकामं सुभृशं प्रतीताः। <br>उत्क्रम्य सर्वाणि वसूनि तत्र; सांग्रामिकान्याविविशुर्नृवीराः   ॥01-186-014॥</td></tr>
<tr><td>तल्लक्षयित्वा द्रुपदस्य पुत्रो; राजा च सर्वैः सह मन्त्रिमुख्यैः। <br>समर्चयामासुरुपेत्य हृष्टाः; कुन्तीसुतान्पार्थिवपुत्रपौत्रान्   ॥01-186-015॥</td></tr>
</table>
<table border = "1"><tr><td>Verse</td></tr>
<tr><td> व्यास उवाच। <br>पुरा वै नैमिषारण्ये देवाः सत्रमुपासते। <br>तत्र वैवस्वतो राजञ्शामित्रमकरोत्तदा   ॥01-189-001॥</td></tr>
<tr><td>ततो यमो दीक्षितस्तत्र राज;न्नामारयत्किंचिदपि प्रजाभ्यः। <br>ततः प्रजास्ता बहुला बभूवुः; कालातिपातान्मरणात्प्रहीणाः   ॥01-189-002॥</td></tr>
<tr><td>ततस्तु शक्रो वरुणः कुबेरः; साध्या रुद्रा वसवश्चाश्विनौ च। <br>प्रणेतारं भुवनस्य प्रजापतिं; समाजग्मुस्तत्र देवास्तथान्ये   ॥01-189-003॥</td></tr>
<tr><td>ततोऽब्रुवँल्लोकगुरुं समेता; भयं नस्तीव्रं मानुषाणां विवृद्ध्या। <br>तस्माद्भयादुद्विजन्तः सुखेप्सवः; प्रयाम सर्वे शरणं भवन्तम्   ॥01-189-004॥</td></tr>
<tr><td> ब्रह्मोवाच। <br>किं वो भयं मानुषेभ्यो यूयं सर्वे यदामराः। <br>मा वो मर्त्यसकाशाद्वै भयं भवतु कर्हिचित्   ॥01-189-005॥</td></tr>
<tr><td> देवा ऊचुः। <br>मर्त्या ह्यमर्त्याः संवृत्ता न विशेषोऽस्ति कश्चन। <br>अविशेषादुद्विजन्तो विशेषार्थमिहागताः   ॥01-189-006॥</td></tr>
<tr><td> ब्रह्मोवाच। <br>वैवस्वतो व्यापृतः सत्रहेतो;स्तेन त्विमे न म्रियन्ते मनुष्याः। <br>तस्मिन्नेकाग्रे कृतसर्वकार्ये; तत एषां भवितैवान्तकालः   ॥01-189-007॥</td></tr>
<tr><td>वैवस्वतस्यापि तनुर्विभूता; वीर्येण युष्माकमुत प्रयुक्ता। <br>सैषामन्तो भविता ह्यन्तकाले; तनुर्हि वीर्यं भविता नरेषु   ॥01-189-008॥</td></tr>
<tr><td> व्यास उवाच। <br>ततस्तु ते पूर्वजदेववाक्यं; श्रुत्वा देवा यत्र देवा यजन्ते। <br>समासीनास्ते समेता महाबला; भागीरथ्यां ददृशुः पुण्डरीकम्   ॥01-189-009॥</td></tr>
<tr><td>दृष्ट्वा च तद्विस्मितास्ते बभूवु;स्तेषामिन्द्रस्तत्र शूरो जगाम। <br>सोऽपश्यद्योषामथ पावकप्रभां; यत्र गङ्गा सततं संप्रसूता   ॥01-189-010॥</td></tr>
<tr><td>सा तत्र योषा रुदती जलार्थिनी; गङ्गां देवीं व्यवगाह्यावतिष्ठत्। <br>तस्याश्रुबिन्दुः पतितो जले वै; तत्पद्ममासीदथ तत्र काञ्चनम्   ॥01-189-011॥</td></tr>
<tr><td>तदद्भुतं प्रेक्ष्य वज्री तदानी;मपृच्छत्तां योषितमन्तिकाद्वै। <br>का त्वं कथं रोदिषि कस्य हेतो;र्वाक्यं तथ्यं कामयेह ब्रवीहि   ॥01-189-012॥</td></tr>
<tr><td> स्त्र्युवाच। <br>त्वं वेत्स्यसे मामिह यास्मि शक्र; यदर्थं चाहं रोदिमि मन्दभाग्या। <br>आगच्छ राजन्पुरतोऽहं गमिष्ये; द्रष्टासि तद्रोदिमि यत्कृतेऽहम्   ॥01-189-013॥</td></tr>
<tr><td> व्यास उवाच। <br>तां गच्छन्तीमन्वगच्छत्तदानीं; सोऽपश्यदारात्तरुणं दर्शनीयम्। <br>सिंहासनस्थं युवतीसहायं; क्रीडन्तमक्षैर्गिरिराजमूर्ध्नि   ॥01-189-014॥</td></tr>
<tr><td>तमब्रवीद्देवराजो ममेदं; त्वं विद्धि विश्वं भुवनं वशे स्थितम्। <br>ईशोऽहमस्मीति समन्युरब्रवी;द्दृष्ट्वा तमक्षैः सुभृशं प्रमत्तम्   ॥01-189-015॥</td></tr>
<tr><td>क्रुद्धं तु शक्रं प्रसमीक्ष्य देवो; जहास शक्रं च शनैरुदैक्षत। <br>संस्तम्भितोऽभूदथ देवराज;स्तेनेक्षितः स्थाणुरिवावतस्थे   ॥01-189-016॥</td></tr>
<tr><td>यदा तु पर्याप्तमिहास्य क्रीडया; तदा देवीं रुदतीं तामुवाच। <br>आनीयतामेष यतोऽहमारा;न्मैनं दर्पः पुनरप्याविशेत   ॥01-189-017॥</td></tr>
<tr><td>ततः शक्रः स्पृष्टमात्रस्तया तु; स्रस्तैरङ्गैः पतितोऽभूद्धरण्याम्। <br>तमब्रवीद्भगवानुग्रतेजा; मैवं पुनः शक्र कृथाः कथंचित्   ॥01-189-018॥</td></tr>
<tr><td>विवर्तयैनं च महाद्रिराजं; बलं च वीर्यं च तवाप्रमेयम्। <br>विवृत्य चैवाविश मध्यमस्य; यत्रासते त्वद्विधाः सूर्यभासः   ॥01-189-019॥</td></tr>
<tr><td>स तद्विवृत्य शिखरं महागिरे;स्तुल्यद्युतींश्चतुरोऽन्यान्ददर्श। <br>स तानभिप्रेक्ष्य बभूव दुःखितः; कच्चिन्नाहं भविता वै यथेमे   ॥01-189-020॥</td></tr>
<tr><td>ततो देवो गिरिशो वज्रपाणिं; विवृत्य नेत्रे कुपितोऽभ्युवाच। <br>दरीमेतां प्रविश त्वं शतक्रतो; यन्मां बाल्यादवमंस्थाः पुरस्तात्   ॥01-189-021॥</td></tr>
<tr><td>उक्तस्त्वेवं विभुना देवराजः; प्रवेपमानो भृशमेवाभिषङ्गात्। <br>स्रस्तैरङ्गैरनिलेनेव नुन्न;मश्वत्थपत्रं गिरिराजमूर्ध्नि   ॥01-189-022॥</td></tr>
<tr><td>स प्राञ्जलिर्विनतेनाननेन; प्रवेपमानः सहसैवमुक्तः। <br>उवाच चेदं बहुरूपमुग्रं; द्रष्टा शेषस्य भगवंस्त्वं भवाद्य   ॥01-189-023॥</td></tr>
<tr><td>तमब्रवीदुग्रधन्वा प्रहस्य; नैवंशीलाः शेषमिहाप्नुवन्ति। <br>एतेऽप्येवं भवितारः पुरस्ता;त्तस्मादेतां दरिमाविश्य शेध्वम्   ॥01-189-024॥</td></tr>
<tr><td>शेषोऽप्येवं भविता वो न संशयो; योनिं सर्वे मानुषीमाविशध्वम्। <br>तत्र यूयं कर्म कृत्वाविषह्यं; बहूनन्यान्निधनं प्रापयित्वा   ॥01-189-025॥</td></tr>
<tr><td>आगन्तारः पुनरेवेन्द्रलोकं; स्वकर्मणा पूर्वजितं महार्हम्। <br>सर्वं मया भाषितमेतदेवं; कर्तव्यमन्यद्विविधार्थवच्च   ॥01-189-026॥</td></tr>
<tr><td> पूर्वेन्द्रा ऊचुः। <br>गमिष्यामो मानुषं देवलोका;द्दुराधरो विहितो यत्र मोक्षः। <br>देवास्त्वस्मानादधीरञ्जनन्यां; धर्मो वायुर्मघवानश्विनौ च   ॥01-189-027॥</td></tr>
<tr><td> व्यास उवाच। <br>एतच्छ्रुत्वा वज्रपाणिर्वचस्तु; देवश्रेष्ठं पुनरेवेदमाह। <br>वीर्येणाहं पुरुषं कार्यहेतो;र्दद्यामेषां पञ्चमं मत्प्रसूतम्   ॥01-189-028॥</td></tr>
<tr><td>तेषां कामं भगवानुग्रधन्वा; प्रादादिष्टं सन्निसर्गाद्यथोक्तम्। <br>तां चाप्येषां योषितं लोककान्तां; श्रियं भार्यां व्यदधान्मानुषेषु   ॥01-189-029॥</td></tr>
<tr><td>तैरेव सार्धं तु ततः स देवो; जगाम नारायणमप्रमेयम्। <br>स चापि तद्व्यदधात्सर्वमेव; ततः सर्वे संबभूवुर्धरण्याम्   ॥01-189-030॥</td></tr>
<tr><td>स चापि केशौ हरिरुद्बबर्ह; शुक्लमेकमपरं चापि कृष्णम्। <br>तौ चापि केशौ विशतां यदूनां; कुले स्त्रियौ रोहिणीं देवकीं च। <br>तयोरेको बलदेवो बभूव; कृष्णो द्वितीयः केशवः संबभूव   ॥01-189-031॥</td></tr>
<tr><td>ये ते पूर्वं शक्ररूपा निरुद्धा;स्तस्यां दर्यां पर्वतस्योत्तरस्य। <br>इहैव ते पाण्डवा वीर्यवन्तः; शक्रस्यांशः पाण्डवः सव्यसाची   ॥01-189-032॥</td></tr>
<tr><td>एवमेते पाण्डवाः संबभूवु;र्ये ते राजन्पूर्वमिन्द्रा बभूवुः। <br>लक्ष्मीश्चैषां पूर्वमेवोपदिष्टा; भार्या यैषा द्रौपदी दिव्यरूपा   ॥01-189-033॥</td></tr>
<tr><td>कथं हि स्त्री कर्मणोऽन्ते महीतला;त्समुत्तिष्ठेदन्यतो दैवयोगात्। <br>यस्या रूपं सोमसूर्यप्रकाशं; गन्धश्चाग्र्यः क्रोशमात्रात्प्रवाति   ॥01-189-034॥</td></tr>
<tr><td>इदं चान्यत्प्रीतिपूर्वं नरेन्द्र; ददामि ते वरमत्यद्भुतं च। <br>दिव्यं चक्षुः पश्य कुन्तीसुतांस्त्वं; पुण्यैर्दिव्यैः पूर्वदेहैरुपेतान्   ॥01-189-035॥</td></tr>
<tr><td> वैशंपायन उवाच। <br>ततो व्यासः परमोदारकर्मा; शुचिर्विप्रस्तपसा तस्य राज्ञः। <br>चक्षुर्दिव्यं प्रददौ तान्स सर्वा;न्राजापश्यत्पूर्वदेहैर्यथावत्   ॥01-189-036॥</td></tr>
<tr><td>ततो दिव्यान्हेमकिरीटमालिनः; शक्रप्रख्यान्पावकादित्यवर्णान्। <br>बद्धापीडांश्चारुरूपांश्च यूनो; व्यूढोरस्कांस्तालमात्रान्ददर्श   ॥01-189-037॥</td></tr>
<tr><td>दिव्यैर्वस्त्रैररजोभिः सुवर्णै;र्माल्यैश्चाग्र्यैः शोभमानानतीव। <br>साक्षात्त्र्यक्षान्वसवो वाथ दिव्या;नादित्यान्वा सर्वगुणोपपन्नान्। <br>तान्पूर्वेन्द्रानेवमीक्ष्याभिरूपा;न्प्रीतो राजा द्रुपदो विस्मितश्च   ॥01-189-038॥</td></tr>
<tr><td>दिव्यां मायां तामवाप्याप्रमेयां; तां चैवाग्र्यां श्रियमिव रूपिणीं च। <br>योग्यां तेषां रूपतेजोयशोभिः; पत्नीमृद्धां दृष्टवान्पार्थिवेन्द्रः   ॥01-189-039॥</td></tr>
<tr><td>स तद्दृष्ट्वा महदाश्चर्यरूपं; जग्राह पादौ सत्यवत्याः सुतस्य। <br>नैतच्चित्रं परमर्षे त्वयीति; प्रसन्नचेताः स उवाच चैनम्   ॥01-189-040॥</td></tr>
<tr><td> व्यास उवाच। <br>आसीत्तपोवने काचिदृषेः कन्या महात्मनः। <br>नाध्यगच्छत्पतिं सा तु कन्या रूपवती सती   ॥01-189-041॥</td></tr>
<tr><td>तोषयामास तपसा सा किलोग्रेण शंकरम्। <br>तामुवाचेश्वरः प्रीतो वृणु काममिति स्वयम्   ॥01-189-042॥</td></tr>
<tr><td>सैवमुक्ताब्रवीत्कन्या देवं वरदमीश्वरम्। <br>पतिं सर्वगुणोपेतमिच्छामीति पुनः पुनः   ॥01-189-043॥</td></tr>
<tr><td>ददौ तस्यै स देवेशस्तं वरं प्रीतिमांस्तदा। <br>पञ्च ते पतयः श्रेष्ठा भविष्यन्तीति शंकरः   ॥01-189-044॥</td></tr>
<tr><td>सा प्रसादयती देवमिदं भूयोऽभ्यभाषत। <br>एकं पतिं गुणोपेतं त्वत्तोऽर्हामीति वै तदा। <br>तां देवदेवः प्रीतात्मा पुनः प्राह शुभं वचः   ॥01-189-045॥</td></tr>
<tr><td>पञ्चकृत्वस्त्वया उक्तः पतिं देहीत्यहं पुनः। <br>तत्तथा भविता भद्रे तव तद्भद्रमस्तु ते। <br>देहमन्यं गतायास्ते यथोक्तं तद्भविष्यति   ॥01-189-046॥</td></tr>
<tr><td>द्रुपदैषा हि सा जज्ञे सुता ते देवरूपिणी। <br>पञ्चानां विहिता पत्नी कृष्णा पार्षत्यनिन्दिता   ॥01-189-047॥</td></tr>
<tr><td>स्वर्गश्रीः पाण्डवार्थाय समुत्पन्ना महामखे। <br>सेह तप्त्वा तपो घोरं दुहितृत्वं तवागता   ॥01-189-048॥</td></tr>
<tr><td>सैषा देवी रुचिरा देवजुष्टा; पञ्चानामेका स्वकृतेन कर्मणा। <br>सृष्टा स्वयं देवपत्नी स्वयम्भुवा; श्रुत्वा राजन्द्रुपदेष्टं कुरुष्व   ॥01-189-049॥</td></tr>
</table>
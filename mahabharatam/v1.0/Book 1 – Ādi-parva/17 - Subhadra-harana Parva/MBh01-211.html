<table border = "1"><tr><td>Verse</td></tr>
<tr><td> वैशंपायन उवाच। <br>ततः कतिपयाहस्य तस्मिन्रैवतके गिरौ। <br>वृष्ण्यन्धकानामभवत्सुमहानुत्सवो नृप   ॥01-211-001॥</td></tr>
<tr><td>तत्र दानं ददुर्वीरा ब्राह्मणानां सहस्रशः। <br>भोजवृष्ण्यन्धकाश्चैव महे तस्य गिरेस्तदा   ॥01-211-002॥</td></tr>
<tr><td>प्रासादै रत्नचित्रैश्च गिरेस्तस्य समन्ततः। <br>स देशः शोभितो राजन्दीपवृक्षैश्च सर्वशः   ॥01-211-003॥</td></tr>
<tr><td>वादित्राणि च तत्र स्म वादकाः समवादयन्। <br>ननृतुर्नर्तकाश्चैव जगुर्गानानि गायनाः   ॥01-211-004॥</td></tr>
<tr><td>अलंकृताः कुमाराश्च वृष्णीनां सुमहौजसः। <br>यानैर्हाटकचित्राङ्गैश्चञ्चूर्यन्ते स्म सर्वशः   ॥01-211-005॥</td></tr>
<tr><td>पौराश्च पादचारेण यानैरुच्चावचैस्तथा। <br>सदाराः सानुयात्राश्च शतशोऽथ सहस्रशः   ॥01-211-006॥</td></tr>
<tr><td>ततो हलधरः क्षीबो रेवतीसहितः प्रभुः। <br>अनुगम्यमानो गन्धर्वैरचरत्तत्र भारत   ॥01-211-007॥</td></tr>
<tr><td>तथैव राजा वृष्णीनामुग्रसेनः प्रतापवान्। <br>उपगीयमानो गन्धर्वैः स्त्रीसहस्रसहायवान्   ॥01-211-008॥</td></tr>
<tr><td>रौक्मिणेयश्च साम्बश्च क्षीबौ समरदुर्मदौ। <br>दिव्यमाल्याम्बरधरौ विजह्रातेऽमराविव   ॥01-211-009॥</td></tr>
<tr><td>अक्रूरः सारणश्चैव गदो भानुर्विडूरथः। <br>निशठश्चारुदेष्णश्च पृथुर्विपृथुरेव च   ॥01-211-010॥</td></tr>
<tr><td>सत्यकः सात्यकिश्चैव भङ्गकारसहाचरौ। <br>हार्दिक्यः कृतवर्मा च ये चान्ये नानुकीर्तिताः   ॥01-211-011॥</td></tr>
<tr><td>एते परिवृताः स्त्रीभिर्गन्धर्वैश्च पृथक्पृथक्। <br>तमुत्सवं रैवतके शोभयां चक्रिरे तदा   ॥01-211-012॥</td></tr>
<tr><td>तदा कोलाहले तस्मिन्वर्तमाने महाशुभे। <br>वासुदेवश्च पार्थश्च सहितौ परिजग्मतुः   ॥01-211-013॥</td></tr>
<tr><td>तत्र चङ्क्रम्यमाणौ तौ वसुदेवसुतां शुभाम्। <br>अलंकृतां सखीमध्ये भद्रां ददृशतुस्तदा   ॥01-211-014॥</td></tr>
<tr><td>दृष्ट्वैव तामर्जुनस्य कन्दर्पः समजायत। <br>तं तथैकाग्रमनसं कृष्णः पार्थमलक्षयत्   ॥01-211-015॥</td></tr>
<tr><td>अथाब्रवीत्पुष्कराक्षः प्रहसन्निव भारत। <br>वनेचरस्य किमिदं कामेनालोड्यते मनः   ॥01-211-016॥</td></tr>
<tr><td>ममैषा भगिनी पार्थ सारणस्य सहोदरा। <br>यदि ते वर्तते बुद्धिर्वक्ष्यामि पितरं स्वयम्   ॥01-211-017॥</td></tr>
<tr><td> अर्जुन उवाच। <br>दुहिता वसुदेवस्य वासुदेवस्य च स्वसा। <br>रूपेण चैव संपन्ना कमिवैषा न मोहयेत्   ॥01-211-018॥</td></tr>
<tr><td>कृतमेव तु कल्याणं सर्वं मम भवेद्ध्रुवम्। <br>यदि स्यान्मम वार्ष्णेयी महिषीयं स्वसा तव   ॥01-211-019॥</td></tr>
<tr><td>प्राप्तौ तु क उपायः स्यात्तद्ब्रवीहि जनार्दन। <br>आस्थास्यामि तथा सर्वं यदि शक्यं नरेण तत्   ॥01-211-020॥</td></tr>
<tr><td> वासुदेव उवाच। <br>स्वयंवरः क्षत्रियाणां विवाहः पुरुषर्षभ। <br>स च संशयितः पार्थ स्वभावस्यानिमित्ततः   ॥01-211-021॥</td></tr>
<tr><td>प्रसह्य हरणं चापि क्षत्रियाणां प्रशस्यते। <br>विवाहहेतोः शूराणामिति धर्मविदो विदुः   ॥01-211-022॥</td></tr>
<tr><td>स त्वमर्जुन कल्याणीं प्रसह्य भगिनीं मम। <br>हर स्वयंवरे ह्यस्याः को वै वेद चिकीर्षितम्   ॥01-211-023॥</td></tr>
<tr><td> वैशंपायन उवाच। <br>ततोऽर्जुनश्च कृष्णश्च विनिश्चित्येतिकृत्यताम्। <br>शीघ्रगान्पुरुषान्राजन्प्रेषयामासतुस्तदा   ॥01-211-024॥</td></tr>
<tr><td>धर्मराजाय तत्सर्वमिन्द्रप्रस्थगताय वै। <br>श्रुत्वैव च महाबाहुरनुजज्ञे स पाण्डवः   ॥01-211-025॥</td></tr>
</table>
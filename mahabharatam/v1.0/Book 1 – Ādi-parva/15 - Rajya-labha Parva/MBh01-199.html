<table border = "1"><tr><td>Verse</td></tr>
<tr><td> द्रुपद उवाच। <br>एवमेतन्महाप्राज्ञ यथात्थ विदुराद्य माम्। <br>ममापि परमो हर्षः संबन्धेऽस्मिन्कृते विभो   ॥01-199-001॥</td></tr>
<tr><td>गमनं चापि युक्तं स्याद्गृहमेषां महात्मनाम्। <br>न तु तावन्मया युक्तमेतद्वक्तुं स्वयं गिरा   ॥01-199-002॥</td></tr>
<tr><td>यदा तु मन्यते वीरः कुन्तीपुत्रो युधिष्ठिरः। <br>भीमसेनार्जुनौ चैव यमौ च पुरुषर्षभौ   ॥01-199-003॥</td></tr>
<tr><td>रामकृष्णौ च धर्मज्ञौ तदा गच्छन्तु पाण्डवाः। <br>एतौ हि पुरुषव्याघ्रावेषां प्रियहिते रतौ   ॥01-199-004॥</td></tr>
<tr><td> युधिष्ठिर उवाच। <br>परवन्तो वयं राजंस्त्वयि सर्वे सहानुगाः। <br>यथा वक्ष्यसि नः प्रीत्या करिष्यामस्तथा वयम्   ॥01-199-005॥</td></tr>
<tr><td> वैशंपायन उवाच। <br>ततोऽब्रवीद्वासुदेवो गमनं मम रोचते। <br>यथा वा मन्यते राजा द्रुपदः सर्वधर्मवित्   ॥01-199-006॥</td></tr>
<tr><td> द्रुपद उवाच। <br>यथैव मन्यते वीरो दाशार्हः पुरुषोत्तमः। <br>प्राप्तकालं महाबाहुः सा बुद्धिर्निश्चिता मम   ॥01-199-007॥</td></tr>
<tr><td>यथैव हि महाभागाः कौन्तेया मम सांप्रतम्। <br>तथैव वासुदेवस्य पाण्डुपुत्रा न संशयः   ॥01-199-008॥</td></tr>
<tr><td>न तद्ध्यायति कौन्तेयो धर्मपुत्रो युधिष्ठिरः। <br>यदेषां पुरुषव्याघ्रः श्रेयो ध्यायति केशवः   ॥01-199-009॥</td></tr>
<tr><td> वैशंपायन उवाच। <br>ततस्ते समनुज्ञाता द्रुपदेन महात्मना। <br>पाण्डवाश्चैव कृष्णश्च विदुरश्च महामतिः   ॥01-199-010॥</td></tr>
<tr><td>आदाय द्रौपदीं कृष्णां कुन्तीं चैव यशस्विनीम्। <br>सविहारं सुखं जग्मुर्नगरं नागसाह्वयम्   ॥01-199-011॥</td></tr>
<tr><td>श्रुत्वा चोपस्थितान्वीरान्धृतराष्ट्रोऽपि कौरवः। <br>प्रतिग्रहाय पाण्डूनां प्रेषयामास कौरवान्   ॥01-199-012॥</td></tr>
<tr><td>विकर्णं च महेष्वासं चित्रसेनं च भारत। <br>द्रोणं च परमेष्वासं गौतमं कृपमेव च   ॥01-199-013॥</td></tr>
<tr><td>तैस्ते परिवृता वीराः शोभमाना महारथाः। <br>नगरं हास्तिनपुरं शनैः प्रविविशुस्तदा   ॥01-199-014॥</td></tr>
<tr><td>कौतूहलेन नगरं दीर्यमाणमिवाभवत्। <br>यत्र ते पुरुषव्याघ्राः शोकदुःखविनाशनाः   ॥01-199-015॥</td></tr>
<tr><td>तत उच्चावचा वाचः प्रियाः प्रियचिकीर्षुभिः। <br>उदीरिता अशृण्वंस्ते पाण्डवा हृदयंगमाः   ॥01-199-016॥</td></tr>
<tr><td>अयं स पुरुषव्याघ्रः पुनरायाति धर्मवित्। <br>यो नः स्वानिव दायादान्धर्मेण परिरक्षति   ॥01-199-017॥</td></tr>
<tr><td>अद्य पाण्डुर्महाराजो वनादिव वनप्रियः। <br>आगतः प्रियमस्माकं चिकीर्षुर्नात्र संशयः   ॥01-199-018॥</td></tr>
<tr><td>किं नु नाद्य कृतं तावत्सर्वेषां नः परं प्रियम्। <br>यन्नः कुन्तीसुता वीरा भर्तारः पुनरागताः   ॥01-199-019॥</td></tr>
<tr><td>यदि दत्तं यदि हुतं विद्यते यदि नस्तपः। <br>तेन तिष्ठन्तु नगरे पाण्डवाः शरदां शतम्   ॥01-199-020॥</td></tr>
<tr><td>ततस्ते धृतराष्ट्रस्य भीष्मस्य च महात्मनः। <br>अन्येषां च तदर्हाणां चक्रुः पादाभिवन्दनम्   ॥01-199-021॥</td></tr>
<tr><td>कृत्वा तु कुशलप्रश्नं सर्वेण नगरेण ते। <br>समाविशन्त वेश्मानि धृतराष्ट्रस्य शासनात्   ॥01-199-022॥</td></tr>
<tr><td>विश्रान्तास्ते महात्मानः कंचित्कालं महाबलाः। <br>आहूता धृतराष्ट्रेण राज्ञा शांतनवेन च   ॥01-199-023॥</td></tr>
<tr><td> धृतराष्ट्र उवाच। <br>भ्रातृभिः सह कौन्तेय निबोधेदं वचो मम। <br>पुनर्वो विग्रहो मा भूत्खाण्डवप्रस्थमाविश   ॥01-199-024॥</td></tr>
<tr><td>न च वो वसतस्तत्र कश्चिच्छक्तः प्रबाधितुम्। <br>संरक्ष्यमाणान्पार्थेन त्रिदशानिव वज्रिणा। <br>अर्धं राज्यस्य संप्राप्य खाण्डवप्रस्थमाविश   ॥01-199-025॥</td></tr>
<tr><td> वैशंपायन उवाच। <br>प्रतिगृह्य तु तद्वाक्यं नृपं सर्वे प्रणम्य च। <br>प्रतस्थिरे ततो घोरं वनं तन्मनुजर्षभाः। <br>अर्धं राज्यस्य संप्राप्य खाण्डवप्रस्थमाविशन्   ॥01-199-026॥</td></tr>
<tr><td>ततस्ते पाण्डवास्तत्र गत्वा कृष्णपुरोगमाः। <br>मण्डयां चक्रिरे तद्वै पुरं स्वर्गवदच्युताः   ॥01-199-027॥</td></tr>
<tr><td>ततः पुण्ये शिवे देशे शान्तिं कृत्वा महारथाः। <br>नगरं मापयामासुर्द्वैपायनपुरोगमाः   ॥01-199-028॥</td></tr>
<tr><td>सागरप्रतिरूपाभिः परिखाभिरलंकृतम्। <br>प्राकारेण च संपन्नं दिवमावृत्य तिष्ठता   ॥01-199-029॥</td></tr>
<tr><td>पाण्डुराभ्रप्रकाशेन हिमराशिनिभेन च। <br>शुशुभे तत्पुरश्रेष्ठं नागैर्भोगवती यथा   ॥01-199-030॥</td></tr>
<tr><td>द्विपक्षगरुडप्रख्यैर्द्वारैर्घोरप्रदर्शनैः। <br>गुप्तमभ्रचयप्रख्यैर्गोपुरैर्मन्दरोपमैः   ॥01-199-031॥</td></tr>
<tr><td>विविधैरतिनिर्विद्धैः शस्त्रोपेतैः सुसंवृतैः। <br>शक्तिभिश्चावृतं तद्धि द्विजिह्वैरिव पन्नगैः। <br>तल्पैश्चाभ्यासिकैर्युक्तं शुशुभे योधरक्षितम्   ॥01-199-032॥</td></tr>
<tr><td>तीक्ष्णाङ्कुशशतघ्नीभिर्यन्त्रजालैश्च शोभितम्। <br>आयसैश्च महाचक्रैः शुशुभे तत्पुरोत्तमम्   ॥01-199-033॥</td></tr>
<tr><td>सुविभक्तमहारथ्यं देवताबाधवर्जितम्। <br>विरोचमानं विविधैः पाण्डुरैर्भवनोत्तमैः   ॥01-199-034॥</td></tr>
<tr><td>तत्त्रिविष्टपसंकाशमिन्द्रप्रस्थं व्यरोचत। <br>मेघवृन्दमिवाकाशे वृद्धं विद्युत्समावृतम्   ॥01-199-035॥</td></tr>
<tr><td>तत्र रम्ये शुभे देशे कौरव्यस्य निवेशनम्। <br>शुशुभे धनसंपूर्णं धनाध्यक्षक्षयोपमम्   ॥01-199-036॥</td></tr>
<tr><td>तत्रागच्छन्द्विजा राजन्सर्ववेदविदां वराः। <br>निवासं रोचयन्ति स्म सर्वभाषाविदस्तथा   ॥01-199-037॥</td></tr>
<tr><td>वणिजश्चाभ्ययुस्तत्र देशे दिग्भ्यो धनार्थिनः। <br>सर्वशिल्पविदश्चैव वासायाभ्यागमंस्तदा   ॥01-199-038॥</td></tr>
<tr><td>उद्यानानि च रम्याणि नगरस्य समन्ततः। <br>आम्रैराम्रातकैर्नीपैरशोकैश्चम्पकैस्तथा   ॥01-199-039॥</td></tr>
<tr><td>पुंनागैर्नागपुष्पैश्च लकुचैः पनसैस्तथा। <br>शालतालकदम्बैश्च बकुलैश्च सकेतकैः   ॥01-199-040॥</td></tr>
<tr><td>मनोहरैः पुष्पितैश्च फलभारावनामितैः। <br>प्राचीनामलकैर्लोध्रैरङ्कोलैश्च सुपुष्पितैः   ॥01-199-041॥</td></tr>
<tr><td>जम्बूभिः पाटलाभिश्च कुब्जकैरतिमुक्तकैः। <br>करवीरैः पारिजातैरन्यैश्च विविधैर्द्रुमैः   ॥01-199-042॥</td></tr>
<tr><td>नित्यपुष्पफलोपेतैर्नानाद्विजगणायुतम्। <br>मत्तबर्हिणसंघुष्टं कोकिलैश्च सदामदैः   ॥01-199-043॥</td></tr>
<tr><td>गृहैरादर्शविमलैर्विविधैश्च लतागृहैः। <br>मनोहरैश्चित्रगृहैस्तथा जगतिपर्वतैः। <br>वापीभिर्विविधाभिश्च पूर्णाभिः परमाम्भसा   ॥01-199-044॥</td></tr>
<tr><td>सरोभिरतिरम्यैश्च पद्मोत्पलसुगन्धिभिः। <br>हंसकारण्डवयुतैश्चक्रवाकोपशोभितैः   ॥01-199-045॥</td></tr>
<tr><td>रम्याश्च विविधास्तत्र पुष्करिण्यो वनावृताः। <br>तडागानि च रम्याणि बृहन्ति च महान्ति च   ॥01-199-046॥</td></tr>
<tr><td>तेषां पुण्यजनोपेतं राष्ट्रमावसतां महत्। <br>पाण्डवानां महाराज शश्वत्प्रीतिरवर्धत   ॥01-199-047॥</td></tr>
<tr><td>तत्र भीष्मेण राज्ञा च धर्मप्रणयने कृते। <br>पाण्डवाः समपद्यन्त खाण्डवप्रस्थवासिनः   ॥01-199-048॥</td></tr>
<tr><td>पञ्चभिस्तैर्महेष्वासैरिन्द्रकल्पैः समन्वितम्। <br>शुशुभे तत्पुरश्रेष्ठं नागैर्भोगवती यथा   ॥01-199-049॥</td></tr>
<tr><td>तान्निवेश्य ततो वीरो रामेण सह केशवः। <br>ययौ द्वारवतीं राजन्पाण्डवानुमते तदा   ॥01-199-050॥</td></tr>
</table>
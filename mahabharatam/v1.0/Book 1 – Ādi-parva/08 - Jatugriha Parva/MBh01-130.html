<table border = "1"><tr><td>Verse</td></tr>
<tr><td> वैशंपायन उवाच। <br>धृतराष्ट्रस्तु पुत्रस्य श्रुत्वा वचनमीदृशम्। <br>मुहूर्तमिव संचिन्त्य दुर्योधनमथाब्रवीत्   ॥01-130-001॥</td></tr>
<tr><td>धर्मनित्यः सदा पाण्डुर्ममासीत्प्रियकृद्धितः। <br>सर्वेषु ज्ञातिषु तथा मयि त्वासीद्विशेषतः   ॥01-130-002॥</td></tr>
<tr><td>नास्य किंचिन्न जानामि भोजनादि चिकीर्षितम्। <br>निवेदयति नित्यं हि मम राज्यं धृतव्रतः   ॥01-130-003॥</td></tr>
<tr><td>तस्य पुत्रो यथा पाण्डुस्तथा धर्मपरायणः। <br>गुणवाँल्लोकविख्यातः पौराणां च सुसंमतः   ॥01-130-004॥</td></tr>
<tr><td>स कथं शक्यमस्माभिरपक्रष्टुं बलादितः। <br>पितृपैतामहाद्राज्यात्ससहायो विशेषतः   ॥01-130-005॥</td></tr>
<tr><td>भृता हि पाण्डुनामात्या बलं च सततं भृतम्। <br>भृताः पुत्राश्च पौत्राश्च तेषामपि विशेषतः   ॥01-130-006॥</td></tr>
<tr><td>ते पुरा सत्कृतास्तात पाण्डुना पौरवा जनाः। <br>कथं युधिष्ठिरस्यार्थे न नो हन्युः सबान्धवान्   ॥01-130-007॥</td></tr>
<tr><td> दुर्योधन उवाच। <br>एवमेतन्मया तात भावितं दोषमात्मनि। <br>दृष्ट्वा प्रकृतयः सर्वा अर्थमानेन योजिताः   ॥01-130-008॥</td></tr>
<tr><td>ध्रुवमस्मत्सहायास्ते भविष्यन्ति प्रधानतः। <br>अर्थवर्गः सहामात्यो मत्संस्थोऽद्य महीपते   ॥01-130-009॥</td></tr>
<tr><td>स भवान्पाण्डवानाशु विवासयितुमर्हति। <br>मृदुनैवाभ्युपायेन नगरं वारणावतम्   ॥01-130-010॥</td></tr>
<tr><td>यदा प्रतिष्ठितं राज्यं मयि राजन्भविष्यति। <br>तदा कुन्ती सहापत्या पुनरेष्यति भारत   ॥01-130-011॥</td></tr>
<tr><td> धृतराष्ट्र उवाच। <br>दुर्योधन ममाप्येतद्धृदि संपरिवर्तते। <br>अभिप्रायस्य पापत्वान्नैतत्तु विवृणोम्यहम्   ॥01-130-012॥</td></tr>
<tr><td>न च भीष्मो न च द्रोणो न क्षत्ता न च गौतमः। <br>विवास्यमानान्कौन्तेयाननुमंस्यन्ति कर्हिचित्   ॥01-130-013॥</td></tr>
<tr><td>समा हि कौरवेयाणां वयमेते च पुत्रक। <br>नैते विषममिच्छेयुर्धर्मयुक्ता मनस्विनः   ॥01-130-014॥</td></tr>
<tr><td>ते वयं कौरवेयाणामेतेषां च महात्मनाम्। <br>कथं न वध्यतां तात गच्छेम जगतस्तथा   ॥01-130-015॥</td></tr>
<tr><td> दुर्योधन उवाच। <br>मध्यस्थः सततं भीष्मो द्रोणपुत्रो मयि स्थितः। <br>यतः पुत्रस्ततो द्रोणो भविता नात्र सांशयः   ॥01-130-016॥</td></tr>
<tr><td>कृपः शारद्वतश्चैव यत एते त्रयस्ततः। <br>द्रोणं च भागिनेयं च न स त्यक्ष्यति कर्हिचित्   ॥01-130-017॥</td></tr>
<tr><td>क्षत्तार्थबद्धस्त्वस्माकं प्रच्छन्नं तु यतः परे। <br>न चैकः स समर्थोऽस्मान्पाण्डवार्थे प्रबाधितुम्   ॥01-130-018॥</td></tr>
<tr><td>स विश्रब्धः पाण्डुपुत्रान्सह मात्रा विवासय। <br>वारणावतमद्यैव नात्र दोषो भविष्यति   ॥01-130-019॥</td></tr>
<tr><td>विनिद्रकरणं घोरं हृदि शल्यमिवार्पितम्। <br>शोकपावकमुद्भूतं कर्मणैतेन नाशय   ॥01-130-020॥</td></tr>
</table>
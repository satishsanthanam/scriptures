<table border = "1"><tr><td>Verse</td></tr>
<tr><td> वैशंपायन उवाच। <br>ततः स्रस्तोत्तरपटः सप्रस्वेदः सवेपथुः। <br>विवेशाधिरथो रङ्गं यष्टिप्राणो ह्वयन्निव   ॥01-127-001॥</td></tr>
<tr><td>तमालोक्य धनुस्त्यक्त्वा पितृगौरवयन्त्रितः। <br>कर्णोऽभिषेकार्द्रशिराः शिरसा समवन्दत   ॥01-127-002॥</td></tr>
<tr><td>ततः पादाववच्छाद्य पटान्तेन ससंभ्रमः। <br>पुत्रेति परिपूर्णार्थमब्रवीद्रथसारथिः   ॥01-127-003॥</td></tr>
<tr><td>परिष्वज्य च तस्याथ मूर्धानं स्नेहविक्लवः। <br>अङ्गराज्याभिषेकार्द्रमश्रुभिः सिषिचे पुनः   ॥01-127-004॥</td></tr>
<tr><td>तं दृष्ट्वा सूतपुत्रोऽयमिति निश्चित्य पाण्डवः। <br>भीमसेनस्तदा वाक्यमब्रवीत्प्रहसन्निव   ॥01-127-005॥</td></tr>
<tr><td>न त्वमर्हसि पार्थेन सूतपुत्र रणे वधम्। <br>कुलस्य सदृशस्तूर्णं प्रतोदो गृह्यतां त्वया   ॥01-127-006॥</td></tr>
<tr><td>अङ्गराज्यं च नार्हस्त्वमुपभोक्तुं नराधम। <br>श्वा हुताशसमीपस्थं पुरोडाशमिवाध्वरे   ॥01-127-007॥</td></tr>
<tr><td>एवमुक्तस्ततः कर्णः किंचित्प्रस्फुरिताधरः। <br>गगनस्थं विनिःश्वस्य दिवाकरमुदैक्षत   ॥01-127-008॥</td></tr>
<tr><td>ततो दुर्योधनः कोपादुत्पपात महाबलः। <br>भ्रातृपद्मवनात्तस्मान्मदोत्कट इव द्विपः   ॥01-127-009॥</td></tr>
<tr><td>सोऽब्रवीद्भीमकर्माणं भीमसेनमवस्थितम्। <br>वृकोदर न युक्तं ते वचनं वक्तुमीदृशम्   ॥01-127-010॥</td></tr>
<tr><td>क्षत्रियाणां बलं ज्येष्ठं योद्धव्यं क्षत्रबन्धुना। <br>शूराणां च नदीनां च प्रभवा दुर्विदाः किल   ॥01-127-011॥</td></tr>
<tr><td>सलिलादुत्थितो वह्निर्येन व्याप्तं चराचरम्। <br>दधीचस्यास्थितो वज्रं कृतं दानवसूदनम्   ॥01-127-012॥</td></tr>
<tr><td>आग्नेयः कृत्तिकापुत्रो रौद्रो गाङ्गेय इत्यपि। <br>श्रूयते भगवान्देवः सर्वगुह्यमयो गुहः   ॥01-127-013॥</td></tr>
<tr><td>क्षत्रियाभ्यश्च ये जाता ब्राह्मणास्ते च विश्रुताः। <br>आचार्यः कलशाज्जातः शरस्तम्बाद्गुरुः कृपः। <br>भवतां च यथा जन्म तदप्यागमितं नृपैः   ॥01-127-014॥</td></tr>
<tr><td>सकुण्डलं सकवचं दिव्यलक्षणलक्षितम्। <br>कथमादित्यसंकाशं मृगी व्याघ्रं जनिष्यति   ॥01-127-015॥</td></tr>
<tr><td>पृथिवीराज्यमर्होऽयं नाङ्गराज्यं नरेश्वरः। <br>अनेन बाहुवीर्येण मया चाज्ञानुवर्तिना   ॥01-127-016॥</td></tr>
<tr><td>यस्य वा मनुजस्येदं न क्षान्तं मद्विचेष्टितम्। <br>रथमारुह्य पद्भ्यां वा विनामयतु कार्मुकम्   ॥01-127-017॥</td></tr>
<tr><td>ततः सर्वस्य रङ्गस्य हाहाकारो महानभूत्। <br>साधुवादानुसंबद्धः सूर्यश्चास्तमुपागमत्   ॥01-127-018॥</td></tr>
<tr><td>ततो दुर्योधनः कर्णमालम्ब्याथ करे नृप। <br>दीपिकाग्निकृतालोकस्तस्माद्रङ्गाद्विनिर्ययौ   ॥01-127-019॥</td></tr>
<tr><td>पाण्डवाश्च सहद्रोणाः सकृपाश्च विशां पते। <br>भीष्मेण सहिताः सर्वे ययुः स्वं स्वं निवेशनम्   ॥01-127-020॥</td></tr>
<tr><td>अर्जुनेति जनः कश्चित्कश्चित्कर्णेति भारत। <br>कश्चिद्दुर्योधनेत्येवं ब्रुवन्तः प्रस्थितास्तदा   ॥01-127-021॥</td></tr>
<tr><td>कुन्त्याश्च प्रत्यभिज्ञाय दिव्यलक्षणसूचितम्। <br>पुत्रमङ्गेश्वरं स्नेहाच्छन्ना प्रीतिरवर्धत   ॥01-127-022॥</td></tr>
<tr><td>दुर्योधनस्यापि तदा कर्णमासाद्य पार्थिव। <br>भयमर्जुनसांजातं क्षिप्रमन्तरधीयत   ॥01-127-023॥</td></tr>
<tr><td>स चापि वीरः कृतशस्त्रनिश्रमः; परेण साम्नाभ्यवदत्सुयोधनम्। <br>युधिष्ठिरस्याप्यभवत्तदा मति;र्न कर्णतुल्योऽस्ति धनुर्धरः क्षितौ   ॥01-127-024॥</td></tr>
</table>
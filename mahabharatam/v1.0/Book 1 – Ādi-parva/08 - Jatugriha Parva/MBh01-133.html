<table border = "1"><tr><td>Verse</td></tr>
<tr><td> वैशंपायन उवाच। <br>पाण्डवास्तु रथान्युक्त्वा सदश्वैरनिलोपमैः। <br>आरोहमाणा भीष्मस्य पादौ जगृहुरार्तवत्   ॥01-133-001॥</td></tr>
<tr><td>राज्ञश्च धृतराष्ट्रस्य द्रोणस्य च महात्मनः। <br>अन्येषां चैव वृद्धानां विदुरस्य कृपस्य च   ॥01-133-002॥</td></tr>
<tr><td>एवं सर्वान्कुरून्वृद्धानभिवाद्य यतव्रताः। <br>समालिङ्ग्य समानांश्च बालैश्चाप्यभिवादिताः   ॥01-133-003॥</td></tr>
<tr><td>सर्वा मातॄस्तथापृष्ट्वा कृत्वा चैव प्रदक्षिणम्। <br>सर्वाः प्रकृतयश्चैव प्रययुर्वारणावतम्   ॥01-133-004॥</td></tr>
<tr><td>विदुरश्च महाप्राज्ञस्तथान्ये कुरुपुंगवाः। <br>पौराश्च पुरुषव्याघ्रानन्वयुः शोककर्शिताः   ॥01-133-005॥</td></tr>
<tr><td>तत्र केचिद्ब्रुवन्ति स्म ब्राह्मणा निर्भयास्तदा। <br>शोचमानाः पाण्डुपुत्रानतीव भरतर्षभ   ॥01-133-006॥</td></tr>
<tr><td>विषमं पश्यते राजा सर्वथा तमसावृतः। <br>धृतराष्ट्रः सुदुर्बुद्धिर्न च धर्मं प्रपश्यति   ॥01-133-007॥</td></tr>
<tr><td>न हि पापमपापात्मा रोचयिष्यति पाण्डवः। <br>भीमो वा बलिनां श्रेष्ठः कौन्तेयो वा धनंजयः। <br>कुत एव महाप्राज्ञौ माद्रीपुत्रौ करिष्यतः   ॥01-133-008॥</td></tr>
<tr><td>तद्राज्यं पितृतः प्राप्तं धृतराष्ट्रो न मृष्यते। <br>अधर्ममखिलं किं नु भीष्मोऽयमनुमन्यते। <br>विवास्यमानानस्थाने कौन्तेयान्भरतर्षभान्   ॥01-133-009॥</td></tr>
<tr><td>पितेव हि नृपोऽस्माकमभूच्छांतनवः पुरा। <br>विचित्रवीर्यो राजर्षिः पाण्डुश्च कुरुनन्दनः   ॥01-133-010॥</td></tr>
<tr><td>स तस्मिन्पुरुषव्याघ्रे दिष्टभावं गते सति। <br>राजपुत्रानिमान्बालान्धृतराष्ट्रो न मृष्यते   ॥01-133-011॥</td></tr>
<tr><td>वयमेतदमृष्यन्तः सर्व एव पुरोत्तमात्। <br>गृहान्विहाय गच्छामो यत्र याति युधिष्ठिरः   ॥01-133-012॥</td></tr>
<tr><td>तांस्तथावादिनः पौरान्दुःखितान्दुःखकर्शितः। <br>उवाच परमप्रीतो धर्मराजो युधिष्ठिरः   ॥01-133-013॥</td></tr>
<tr><td>पिता मान्यो गुरुः श्रेष्ठो यदाह पृथिवीपतिः। <br>अशङ्कमानैस्तत्कार्यमस्माभिरिति नो व्रतम्   ॥01-133-014॥</td></tr>
<tr><td>भवन्तः सुहृदोऽस्माकमस्मान्कृत्वा प्रदक्षिणम्। <br>आशीर्भिरभिनन्द्यास्मान्निवर्तध्वं यथागृहम्   ॥01-133-015॥</td></tr>
<tr><td>यदा तु कार्यमस्माकं भवद्भिरुपपत्स्यते। <br>तदा करिष्यथ मम प्रियाणि च हितानि च   ॥01-133-016॥</td></tr>
<tr><td>ते तथेति प्रतिज्ञाय कृत्वा चैतान्प्रदक्षिणम्। <br>आशीर्भिरभिनन्द्यैनाञ्जग्मुर्नगरमेव हि   ॥01-133-017॥</td></tr>
<tr><td>पौरेषु तु निवृत्तेषु विदुरः सर्वधर्मवित्। <br>बोधयन्पाण्डवश्रेष्ठमिदं वचनमब्रवीत्। <br>प्राज्ञः प्राज्ञं प्रलापज्ञः सम्यग्धर्मार्थदर्शिवान्   ॥01-133-018॥</td></tr>
<tr><td>विज्ञायेदं तथा कुर्यादापदं निस्तरेद्यथा। <br>अलोहं निशितं शस्त्रं शरीरपरिकर्तनम्। <br>यो वेत्ति न तमाघ्नन्ति प्रतिघातविदं द्विषः   ॥01-133-019॥</td></tr>
<tr><td>कक्षघ्नः शिशिरघ्नश्च महाकक्षे बिलौकसः। <br>न दहेदिति चात्मानं यो रक्षति स जीवति   ॥01-133-020॥</td></tr>
<tr><td>नाचक्षुर्वेत्ति पन्थानं नाचक्षुर्विन्दते दिशः। <br>नाधृतिर्भूतिमाप्नोति बुध्यस्वैवं प्रबोधितः   ॥01-133-021॥</td></tr>
<tr><td>अनाप्तैर्दत्तमादत्ते नरः शस्त्रमलोहजम्। <br>श्वाविच्छरणमासाद्य प्रमुच्येत हुताशनात्   ॥01-133-022॥</td></tr>
<tr><td>चरन्मार्गान्विजानाति नक्षत्रैर्विन्दते दिशः। <br>आत्मना चात्मनः पञ्च पीडयन्नानुपीड्यते   ॥01-133-023॥</td></tr>
<tr><td>अनुशिष्ट्वानुगत्वा च कृत्वा चैनान्प्रदक्षिणम्। <br>पाण्डवानभ्यनुज्ञाय विदुरः प्रययौ गृहान्   ॥01-133-024॥</td></tr>
<tr><td>निवृत्ते विदुरे चैव भीष्मे पौरजने तथा। <br>अजातशत्रुमामन्त्र्य कुन्ती वचनमब्रवीत्   ॥01-133-025॥</td></tr>
<tr><td>क्षत्ता यदब्रवीद्वाक्यं जनमध्येऽब्रुवन्निव। <br>त्वया च तत्तथेत्युक्तो जानीमो न च तद्वयम्   ॥01-133-026॥</td></tr>
<tr><td>यदि तच्छक्यमस्माभिः श्रोतुं न च सदोषवत्। <br>श्रोतुमिच्छामि तत्सर्वं संवादं तव तस्य च   ॥01-133-027॥</td></tr>
<tr><td> युधिष्ठिर उवाच। <br>विषादग्नेश्च बोद्धव्यमिति मां विदुरोऽब्रवीत्। <br>पन्थाश्च वो नाविदितः कश्चित्स्यादिति चाब्रवीत्   ॥01-133-028॥</td></tr>
<tr><td>जितेन्द्रियश्च वसुधां प्राप्स्यसीति च माब्रवीत्। <br>विज्ञातमिति तत्सर्वमित्युक्तो विदुरो मया   ॥01-133-029॥</td></tr>
<tr><td> वैशंपायन उवाच। <br>अष्टमेऽहनि रोहिण्यां प्रयाताः फल्गुनस्य ते। <br>वारणावतमासाद्य ददृशुर्नागरं जनम्   ॥01-133-030॥</td></tr>
</table>
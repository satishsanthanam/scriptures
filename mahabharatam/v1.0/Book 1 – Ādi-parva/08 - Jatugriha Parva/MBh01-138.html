<table border = "1"><tr><td>Verse</td></tr>
<tr><td> वैशंपायन उवाच। <br>तेन विक्रमता तूर्णमूरुवेगसमीरितम्। <br>प्रववावनिलो राजञ्शुचिशुक्रागमे यथा   ॥01-138-001॥</td></tr>
<tr><td>स मृद्नन्पुष्पितांश्चैव फलितांश्च वनस्पतीन्। <br>आरुजन्दारुगुल्मांश्च पथस्तस्य समीपजान्   ॥01-138-002॥</td></tr>
<tr><td>तथा वृक्षान्भञ्जमानो जगामामितविक्रमः। <br>तस्य वेगेन पाण्डूनां मूर्च्छेव समजायत   ॥01-138-003॥</td></tr>
<tr><td>असकृच्चापि संतीर्य दूरपारं भुजप्लवैः। <br>पथि प्रच्छन्नमासेदुर्धार्तराष्ट्रभयात्तदा   ॥01-138-004॥</td></tr>
<tr><td>कृच्छ्रेण मातरं त्वेकां सुकुमारीं यशस्विनीम्। <br>अवहत्तत्र पृष्ठेन रोधःसु विषमेषु च   ॥01-138-005॥</td></tr>
<tr><td>आगमंस्ते वनोद्देशमल्पमूलफलोदकम्। <br>क्रूरपक्षिमृगं घोरं सायाह्ने भरतर्षभाः   ॥01-138-006॥</td></tr>
<tr><td>घोरा समभवत्संध्या दारुणा मृगपक्षिणः। <br>अप्रकाशा दिशः सर्वा वातैरासन्ननार्तवैः   ॥01-138-007॥</td></tr>
<tr><td>ते श्रमेण च कौरव्यास्तृष्णया च प्रपीडिताः। <br>नाशक्नुवंस्तदा गन्तुं निद्रया च प्रवृद्धया   ॥01-138-008॥</td></tr>
<tr><td>ततो भीमो वनं घोरं प्रविश्य विजनं महत्। <br>न्यग्रोधं विपुलच्छायं रमणीयमुपाद्रवत्   ॥01-138-009॥</td></tr>
<tr><td>तत्र निक्षिप्य तान्सर्वानुवाच भरतर्षभः। <br>पानीयं मृगयामीह विश्रमध्वमिति प्रभो   ॥01-138-010॥</td></tr>
<tr><td>एते रुवन्ति मधुरं सारसा जलचारिणः। <br>ध्रुवमत्र जलस्थायो महानिति मतिर्मम   ॥01-138-011॥</td></tr>
<tr><td>अनुज्ञातः स गच्छेति भ्रात्रा ज्येष्ठेन भारत। <br>जगाम तत्र यत्र स्म रुवन्ति जलचारिणः   ॥01-138-012॥</td></tr>
<tr><td>स तत्र पीत्वा पानीयं स्नात्वा च भरतर्षभ। <br>उत्तरीयेण पानीयमाजहार तदा नृप   ॥01-138-013॥</td></tr>
<tr><td>गव्यूतिमात्रादागत्य त्वरितो मातरं प्रति। <br>स सुप्तां मातरं दृष्ट्वा भ्रातॄंश्च वसुधातले। <br>भृशं दुःखपरीतात्मा विललाप वृकोदरः   ॥01-138-014॥</td></tr>
<tr><td>शयनेषु परार्ध्येषु ये पुरा वारणावते। <br>नाधिजग्मुस्तदा निद्रां तेऽद्य सुप्ता महीतले   ॥01-138-015॥</td></tr>
<tr><td>स्वसारं वसुदेवस्य शत्रुसंघावमर्दिनः। <br>कुन्तिभोजसुतां कुन्तीं सर्वलक्षणपूजिताम्   ॥01-138-016॥</td></tr>
<tr><td>स्नुषां विचित्रवीर्यस्य भार्यां पाण्डोर्महात्मनः। <br>प्रासादशयनां नित्यं पुण्डरीकान्तरप्रभाम्   ॥01-138-017॥</td></tr>
<tr><td>सुकुमारतरां स्त्रीणां महार्हशयनोचिताम्। <br>शयानां पश्यताद्येह पृथिव्यामतथोचिताम्   ॥01-138-018॥</td></tr>
<tr><td>धर्मादिन्द्राच्च वायोश्च सुषुवे या सुतानिमान्। <br>सेयं भूमौ परिश्रान्ता शेते ह्यद्यातथोचिता   ॥01-138-019॥</td></tr>
<tr><td>किं नु दुःखतरं शक्यं मया द्रष्टुमतः परम्। <br>योऽहमद्य नरव्याघ्रान्सुप्तान्पश्यामि भूतले   ॥01-138-020॥</td></tr>
<tr><td>त्रिषु लोकेषु यद्राज्यं धर्मविद्योऽर्हते नृपः। <br>सोऽयं भूमौ परिश्रान्तः शेते प्राकृतवत्कथम्   ॥01-138-021॥</td></tr>
<tr><td>अयं नीलाम्बुदश्यामो नरेष्वप्रतिमो भुवि। <br>शेते प्राकृतवद्भूमावतो दुःखतरं नु किम्   ॥01-138-022॥</td></tr>
<tr><td>अश्विनाविव देवानां याविमौ रूपसंपदा। <br>तौ प्राकृतवदद्येमौ प्रसुप्तौ धरणीतले   ॥01-138-023॥</td></tr>
<tr><td>ज्ञातयो यस्य नैव स्युर्विषमाः कुलपांसनाः। <br>स जीवेत्सुसुखं लोके ग्रामे द्रुम इवैकजः   ॥01-138-024॥</td></tr>
<tr><td>एको वृक्षो हि यो ग्रामे भवेत्पर्णफलान्वितः। <br>चैत्यो भवति निर्ज्ञातिरर्चनीयः सुपूजितः   ॥01-138-025॥</td></tr>
<tr><td>येषां च बहवः शूरा ज्ञातयो धर्मसंश्रिताः। <br>ते जीवन्ति सुखं लोके भवन्ति च निरामयाः   ॥01-138-026॥</td></tr>
<tr><td>बलवन्तः समृद्धार्था मित्रबान्धवनन्दनाः। <br>जीवन्त्यन्योन्यमाश्रित्य द्रुमाः काननजा इव   ॥01-138-027॥</td></tr>
<tr><td>वयं तु धृतराष्ट्रेण सपुत्रेण दुरात्मना। <br>विवासिता न दग्धाश्च कथंचित्तस्य शासनात्   ॥01-138-028॥</td></tr>
<tr><td>तस्मान्मुक्ता वयं दाहादिमं वृक्षमुपाश्रिताः। <br>कां दिशं प्रतिपत्स्यामः प्राप्ताः क्लेशमनुत्तमम्   ॥01-138-029॥</td></tr>
<tr><td>नातिदूरे च नगरं वनादस्माद्धि लक्षये। <br>जागर्तव्ये स्वपन्तीमे हन्त जागर्म्यहं स्वयम्   ॥01-138-030॥</td></tr>
<tr><td>पास्यन्तीमे जलं पश्चात्प्रतिबुद्धा जितक्लमाः। <br>इति भीमो व्यवस्यैव जजागार स्वयं तदा   ॥01-138-031॥</td></tr>
</table>
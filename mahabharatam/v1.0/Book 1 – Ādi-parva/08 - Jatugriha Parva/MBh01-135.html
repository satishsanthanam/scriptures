<table border = "1"><tr><td>Verse</td></tr>
<tr><td> वैशंपायन उवाच। <br>विदुरस्य सुहृत्कश्चित्खनकः कुशलः क्वचित्। <br>विविक्ते पाण्डवान्राजन्निदं वचनमब्रवीत्   ॥01-135-001॥</td></tr>
<tr><td>प्रहितो विदुरेणास्मि खनकः कुशलो भृशम्। <br>पाण्डवानां प्रियं कार्यमिति किं करवाणि वः   ॥01-135-002॥</td></tr>
<tr><td>प्रच्छन्नं विदुरेणोक्तः श्रेयस्त्वमिह पाण्डवान्। <br>प्रतिपादय विश्वासादिति किं करवाणि वः   ॥01-135-003॥</td></tr>
<tr><td>कृष्णपक्षे चतुर्दश्यां रात्रावस्य पुरोचनः। <br>भवनस्य तव द्वारि प्रदास्यति हुताशनम्   ॥01-135-004॥</td></tr>
<tr><td>मात्रा सह प्रदग्धव्याः पाण्डवाः पुरुषर्षभाः। <br>इति व्यवसितं पार्थ धार्तराष्ट्रस्य मे श्रुतम्   ॥01-135-005॥</td></tr>
<tr><td>किंचिच्च विदुरेणोक्तो म्लेच्छवाचासि पाण्डव। <br>त्वया च तत्तथेत्युक्तमेतद्विश्वासकारणम्   ॥01-135-006॥</td></tr>
<tr><td>उवाच तं सत्यधृतिः कुन्तीपुत्रो युधिष्ठिरः। <br>अभिजानामि सौम्य त्वां सुहृदं विदुरस्य वै   ॥01-135-007॥</td></tr>
<tr><td>शुचिमाप्तं प्रियं चैव सदा च दृढभक्तिकम्। <br>न विद्यते कवेः किंचिदभिज्ञानप्रयोजनम्   ॥01-135-008॥</td></tr>
<tr><td>यथा नः स तथा नस्त्वं निर्विशेषा वयं त्वयि। <br>भवतः स्म यथा तस्य पालयास्मान्यथा कविः   ॥01-135-009॥</td></tr>
<tr><td>इदं शरणमाग्नेयं मदर्थमिति मे मतिः। <br>पुरोचनेन विहितं धार्तराष्ट्रस्य शासनात्   ॥01-135-010॥</td></tr>
<tr><td>स पापः कोशवांश्चैव ससहायश्च दुर्मतिः। <br>अस्मानपि च दुष्टात्मा नित्यकालं प्रबाधते   ॥01-135-011॥</td></tr>
<tr><td>स भवान्मोक्षयत्वस्मान्यत्नेनास्माद्धुताशनात्। <br>अस्मास्विह हि दग्धेषु सकामः स्यात्सुयोधनः   ॥01-135-012॥</td></tr>
<tr><td>समृद्धमायुधागारमिदं तस्य दुरात्मनः। <br>वप्रान्ते निष्प्रतीकारमाश्लिष्येदं कृतं महत्   ॥01-135-013॥</td></tr>
<tr><td>इदं तदशुभं नूनं तस्य कर्म चिकीर्षितम्। <br>प्रागेव विदुरो वेद तेनास्मानन्वबोधयत्   ॥01-135-014॥</td></tr>
<tr><td>सेयमापदनुप्राप्ता क्षत्ता यां दृष्टवान्पुरा। <br>पुरोचनस्याविदितानस्मांस्त्वं विप्रमोचय   ॥01-135-015॥</td></tr>
<tr><td>स तथेति प्रतिश्रुत्य खनको यत्नमास्थितः। <br>परिखामुत्किरन्नाम चकार सुमहद्बिलम्   ॥01-135-016॥</td></tr>
<tr><td>चक्रे च वेश्मनस्तस्य मध्ये नातिमहन्मुखम्। <br>कपाटयुक्तमज्ञातं समं भूम्या च भारत   ॥01-135-017॥</td></tr>
<tr><td>पुरोचनभयाच्चैव व्यदधात्संवृतं मुखम्। <br>स तत्र च गृहद्वारि वसत्यशुभधीः सदा   ॥01-135-018॥</td></tr>
<tr><td>तत्र ते सायुधाः सर्वे वसन्ति स्म क्षपां नृप। <br>दिवा चरन्ति मृगयां पाण्डवेया वनाद्वनम्   ॥01-135-019॥</td></tr>
<tr><td>विश्वस्तवदविश्वस्ता वञ्चयन्तः पुरोचनम्। <br>अतुष्टास्तुष्टवद्राजन्नूषुः परमदुःखिताः   ॥01-135-020॥</td></tr>
<tr><td>न चैनानन्वबुध्यन्त नरा नगरवासिनः। <br>अन्यत्र विदुरामात्यात्तस्मात्खनकसत्तमात्   ॥01-135-021॥</td></tr>
</table>
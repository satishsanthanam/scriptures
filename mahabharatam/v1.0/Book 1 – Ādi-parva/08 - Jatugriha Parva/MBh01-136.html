<table border = "1"><tr><td>Verse</td></tr>
<tr><td> वैशंपायन उवाच। <br>तांस्तु दृष्ट्वा सुमनसः परिसंवत्सरोषितान्। <br>विश्वस्तानिव संलक्ष्य हर्षं चक्रे पुरोचनः   ॥01-136-001॥</td></tr>
<tr><td>पुरोचने तथा हृष्टे कौन्तेयोऽथ युधिष्ठिरः। <br>भीमसेनार्जुनौ चैव यमौ चोवाच धर्मवित्   ॥01-136-002॥</td></tr>
<tr><td>अस्मानयं सुविश्वस्तान्वेत्ति पापः पुरोचनः। <br>वञ्चितोऽयं नृशंसात्मा कालं मन्ये पलायने   ॥01-136-003॥</td></tr>
<tr><td>आयुधागारमादीप्य दग्ध्वा चैव पुरोचनम्। <br>षट्प्राणिनो निधायेह द्रवामोऽनभिलक्षिताः   ॥01-136-004॥</td></tr>
<tr><td>अथ दानापदेशेन कुन्ती ब्राह्मणभोजनम्। <br>चक्रे निशि महद्राजन्नाजग्मुस्तत्र योषितः   ॥01-136-005॥</td></tr>
<tr><td>ता विहृत्य यथाकामं भुक्त्वा पीत्वा च भारत। <br>जग्मुर्निशि गृहानेव समनुज्ञाप्य माधवीम्   ॥01-136-006॥</td></tr>
<tr><td>निषादी पञ्चपुत्रा तु तस्मिन्भोज्ये यदृच्छया। <br>अन्नार्थिनी समभ्यागात्सपुत्रा कालचोदिता   ॥01-136-007॥</td></tr>
<tr><td>सा पीत्वा मदिरां मत्ता सपुत्रा मदविह्वला। <br>सह सर्वैः सुतै राजंस्तस्मिन्नेव निवेशने। <br>सुष्वाप विगतज्ञाना मृतकल्पा नराधिप   ॥01-136-008॥</td></tr>
<tr><td>अथ प्रवाते तुमुले निशि सुप्ते जने विभो। <br>तदुपादीपयद्भीमः शेते यत्र पुरोचनः   ॥01-136-009॥</td></tr>
<tr><td>ततः प्रतापः सुमहाञ्शब्दश्चैव विभावसोः। <br>प्रादुरासीत्तदा तेन बुबुधे स जनव्रजः   ॥01-136-010॥</td></tr>
<tr><td> पौरा ऊचुः। <br>दुर्योधनप्रयुक्तेन पापेनाकृतबुद्धिना। <br>गृहमात्मविनाशाय कारितं दाहितं च यत्   ॥01-136-011॥</td></tr>
<tr><td>अहो धिग्धृतराष्ट्रस्य बुद्धिर्नातिसमञ्जसी। <br>यः शुचीन्पाण्डवान्बालान्दाहयामास मन्त्रिणा   ॥01-136-012॥</td></tr>
<tr><td>दिष्ट्या त्विदानीं पापात्मा दग्धोऽयमतिदुर्मतिः। <br>अनागसः सुविश्वस्तान्यो ददाह नरोत्तमान्   ॥01-136-013॥</td></tr>
<tr><td> वैशंपायन उवाच। <br>एवं ते विलपन्ति स्म वारणावतका जनाः। <br>परिवार्य गृहं तच्च तस्थू रात्रौ समन्ततः   ॥01-136-014॥</td></tr>
<tr><td>पाण्डवाश्चापि ते राजन्मात्रा सह सुदुःखिताः। <br>बिलेन तेन निर्गत्य जग्मुर्गूढमलक्षिताः   ॥01-136-015॥</td></tr>
<tr><td>तेन निद्रोपरोधेन साध्वसेन च पाण्डवाः। <br>न शेकुः सहसा गन्तुं सह मात्रा परंतपाः   ॥01-136-016॥</td></tr>
<tr><td>भीमसेनस्तु राजेन्द्र भीमवेगपराक्रमः। <br>जगाम भ्रातॄनादाय सर्वान्मातरमेव च   ॥01-136-017॥</td></tr>
<tr><td>स्कन्धमारोप्य जननीं यमावङ्केन वीर्यवान्। <br>पार्थौ गृहीत्वा पाणिभ्यां भ्रातरौ सुमहाबलौ   ॥01-136-018॥</td></tr>
<tr><td>तरसा पादपान्भञ्जन्महीं पद्भ्यां विदारयन्। <br>स जगामाशु तेजस्वी वातरंहा वृकोदरः   ॥01-136-019॥</td></tr>
</table>
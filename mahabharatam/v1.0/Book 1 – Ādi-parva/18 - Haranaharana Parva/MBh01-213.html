<table border = "1"><tr><td>Verse</td></tr>
<tr><td> वैशंपायन उवाच। <br>उक्तवन्तो यदा वाक्यमसकृत्सर्ववृष्णयः। <br>ततोऽब्रवीद्वासुदेवो वाक्यं धर्मार्थसंहितम्   ॥01-213-001॥</td></tr>
<tr><td>नावमानं कुलस्यास्य गुडाकेशः प्रयुक्तवान्। <br>संमानोऽभ्यधिकस्तेन प्रयुक्तोऽयमसंशयम्   ॥01-213-002॥</td></tr>
<tr><td>अर्थलुब्धान्न वः पार्थो मन्यते सात्वतान्सदा। <br>स्वयंवरमनाधृष्यं मन्यते चापि पाण्डवः   ॥01-213-003॥</td></tr>
<tr><td>प्रदानमपि कन्यायाः पशुवत्कोऽनुमंस्यते। <br>विक्रयं चाप्यपत्यस्य कः कुर्यात्पुरुषो भुवि   ॥01-213-004॥</td></tr>
<tr><td>एतान्दोषांश्च कौन्तेयो दृष्टवानिति मे मतिः। <br>अतः प्रसह्य हृतवान्कन्यां धर्मेण पाण्डवः   ॥01-213-005॥</td></tr>
<tr><td>उचितश्चैव संबन्धः सुभद्रा च यशस्विनी। <br>एष चापीदृशः पार्थः प्रसह्य हृतवानिति   ॥01-213-006॥</td></tr>
<tr><td>भरतस्यान्वये जातं शंतनोश्च महात्मनः। <br>कुन्तिभोजात्मजापुत्रं को बुभूषेत नार्जुनम्   ॥01-213-007॥</td></tr>
<tr><td>न च पश्यामि यः पार्थं विक्रमेण पराजयेत्। <br>अपि सर्वेषु लोकेषु सेन्द्ररुद्रेषु मारिष   ॥01-213-008॥</td></tr>
<tr><td>स च नाम रथस्तादृङ्मदीयास्ते च वाजिनः। <br>योद्धा पार्थश्च शीघ्रास्त्रः को नु तेन समो भवेत्   ॥01-213-009॥</td></tr>
<tr><td>तमनुद्रुत्य सान्त्वेन परमेण धनंजयम्। <br>निवर्तयध्वं संहृष्टा ममैषा परमा मतिः   ॥01-213-010॥</td></tr>
<tr><td>यदि निर्जित्य वः पार्थो बलाद्गच्छेत्स्वकं पुरम्। <br>प्रणश्येद्वो यशः सद्यो न तु सान्त्वे पराजयः   ॥01-213-011॥</td></tr>
<tr><td>तच्छ्रुत्वा वासुदेवस्य तथा चक्रुर्जनाधिप। <br>निवृत्तश्चार्जुनस्तत्र विवाहं कृतवांस्ततः   ॥01-213-012॥</td></tr>
<tr><td>उषित्वा तत्र कौन्तेयः संवत्सरपराः क्षपाः। <br>पुष्करेषु ततः शिष्टं कालं वर्तितवान्प्रभुः। <br>पूर्णे तु द्वादशे वर्षे खाण्डवप्रस्थमाविशत्   ॥01-213-013॥</td></tr>
<tr><td>अभिगम्य स राजानं विनयेन समाहितः। <br>अभ्यर्च्य ब्राह्मणान्पार्थो द्रौपदीमभिजग्मिवान्   ॥01-213-014॥</td></tr>
<tr><td>तं द्रौपदी प्रत्युवाच प्रणयात्कुरुनन्दनम्। <br>तत्रैव गच्छ कौन्तेय यत्र सा सात्वतात्मजा। <br>सुबद्धस्यापि भारस्य पूर्वबन्धः श्लथायते   ॥01-213-015॥</td></tr>
<tr><td>तथा बहुविधं कृष्णां विलपन्तीं धनंजयः। <br>सान्त्वयामास भूयश्च क्षमयामास चासकृत्   ॥01-213-016॥</td></tr>
<tr><td>सुभद्रां त्वरमाणश्च रक्तकौशेयवाससम्। <br>पार्थः प्रस्थापयामास कृत्वा गोपालिकावपुः   ॥01-213-017॥</td></tr>
<tr><td>साधिकं तेन रूपेण शोभमाना यशस्विनी। <br>भवनं श्रेष्ठमासाद्य वीरपत्नी वराङ्गना। <br>ववन्दे पृथुताम्राक्षी पृथां भद्रा यशस्विनी   ॥01-213-018॥</td></tr>
<tr><td>ततोऽभिगम्य त्वरिता पूर्णेन्दुसदृशानना। <br>ववन्दे द्रौपदीं भद्रा प्रेष्याहमिति चाब्रवीत्   ॥01-213-019॥</td></tr>
<tr><td>प्रत्युत्थाय च तां कृष्णा स्वसारं माधवस्य ताम्। <br>सस्वजे चावदत्प्रीता निःसपत्नोऽस्तु ते पतिः। <br>तथैव मुदिता भद्रा तामुवाचैवमस्त्विति   ॥01-213-020॥</td></tr>
<tr><td>ततस्ते हृष्टमनसः पाण्डवेया महारथाः। <br>कुन्ती च परमप्रीता बभूव जनमेजय   ॥01-213-021॥</td></tr>
<tr><td>श्रुत्वा तु पुण्डरीकाक्षः संप्राप्तं स्वपुरोत्तमम्। <br>अर्जुनं पाण्डवश्रेष्ठमिन्द्रप्रस्थगतं तदा   ॥01-213-022॥</td></tr>
<tr><td>आजगाम विशुद्धात्मा सह रामेण केशवः। <br>वृष्ण्यन्धकमहामात्रैः सह वीरैर्महारथैः   ॥01-213-023॥</td></tr>
<tr><td>भ्रातृभिश्च कुमारैश्च योधैश्च शतशो वृतः। <br>सैन्येन महता शौरिरभिगुप्तः परंतपः   ॥01-213-024॥</td></tr>
<tr><td>तत्र दानपतिर्धीमानाजगाम महायशाः। <br>अक्रूरो वृष्णिवीराणां सेनापतिररिंदमः   ॥01-213-025॥</td></tr>
<tr><td>अनाधृष्टिर्महातेजा उद्धवश्च महायशाः। <br>साक्षाद्बृहस्पतेः शिष्यो महाबुद्धिर्महायशाः   ॥01-213-026॥</td></tr>
<tr><td>सत्यकः सात्यकिश्चैव कृतवर्मा च सात्वतः। <br>प्रद्युम्नश्चैव साम्बश्च निशठः शङ्कुरेव च   ॥01-213-027॥</td></tr>
<tr><td>चारुदेष्णश्च विक्रान्तो झिल्ली विपृथुरेव च। <br>सारणश्च महाबाहुर्गदश्च विदुषां वरः   ॥01-213-028॥</td></tr>
<tr><td>एते चान्ये च बहवो वृष्णिभोजान्धकास्तथा। <br>आजग्मुः खाण्डवप्रस्थमादाय हरणं बहु   ॥01-213-029॥</td></tr>
<tr><td>ततो युधिष्ठिरो राजा श्रुत्वा माधवमागतम्। <br>प्रतिग्रहार्थं कृष्णस्य यमौ प्रास्थापयत्तदा   ॥01-213-030॥</td></tr>
<tr><td>ताभ्यां प्रतिगृहीतं तद्वृष्णिचक्रं समृद्धिमत्। <br>विवेश खाण्डवप्रस्थं पताकाध्वजशोभितम्   ॥01-213-031॥</td></tr>
<tr><td>सिक्तसंमृष्टपन्थानं पुष्पप्रकरशोभितम्। <br>चन्दनस्य रसैः शीतैः पुण्यगन्धैर्निषेवितम्   ॥01-213-032॥</td></tr>
<tr><td>दह्यतागुरुणा चैव देशे देशे सुगन्धिना। <br>सुसंमृष्टजनाकीर्णं वणिग्भिरुपशोभितम्   ॥01-213-033॥</td></tr>
<tr><td>प्रतिपेदे महाबाहुः सह रामेण केशवः। <br>वृष्ण्यन्धकमहाभोजैः संवृतः पुरुषोत्तमः   ॥01-213-034॥</td></tr>
<tr><td>संपूज्यमानः पौरैश्च ब्राह्मणैश्च सहस्रशः। <br>विवेश भवनं राज्ञः पुरंदरगृहोपमम्   ॥01-213-035॥</td></tr>
<tr><td>युधिष्ठिरस्तु रामेण समागच्छद्यथाविधि। <br>मूर्ध्नि केशवमाघ्राय पर्यष्वजत बाहुना   ॥01-213-036॥</td></tr>
<tr><td>तं प्रीयमाणं कृष्णस्तु विनयेनाभ्यपूजयत्। <br>भीमं च पुरुषव्याघ्रं विधिवत्प्रत्यपूजयत्   ॥01-213-037॥</td></tr>
<tr><td>तांश्च वृष्ण्यन्धकश्रेष्ठान्धर्मराजो युधिष्ठिरः। <br>प्रतिजग्राह सत्कारैर्यथाविधि यथोपगम्   ॥01-213-038॥</td></tr>
<tr><td>गुरुवत्पूजयामास कांश्चित्कांश्चिद्वयस्यवत्। <br>कांश्चिदभ्यवदत्प्रेम्णा कैश्चिदप्यभिवादितः   ॥01-213-039॥</td></tr>
<tr><td>ततो ददौ वासुदेवो जन्यार्थे धनमुत्तमम्। <br>हरणं वै सुभद्राया ज्ञातिदेयं महायशाः   ॥01-213-040॥</td></tr>
<tr><td>रथानां काञ्चनाङ्गानां किङ्किणीजालमालिनाम्। <br>चतुर्युजामुपेतानां सूतैः कुशलसंमतैः। <br>सहस्रं प्रददौ कृष्णो गवामयुतमेव च   ॥01-213-041॥</td></tr>
<tr><td>श्रीमान्माथुरदेश्यानां दोग्ध्रीणां पुण्यवर्चसाम्। <br>वडवानां च शुभ्राणां चन्द्रांशुसमवर्चसाम्। <br>ददौ जनार्दनः प्रीत्या सहस्रं हेमभूषणम्   ॥01-213-042॥</td></tr>
<tr><td>तथैवाश्वतरीणां च दान्तानां वातरंहसाम्। <br>शतान्यञ्जनकेशीनां श्वेतानां पञ्च पञ्च च   ॥01-213-043॥</td></tr>
<tr><td>स्नापनोत्सादने चैव सुयुक्तं वयसान्वितम्। <br>स्त्रीणां सहस्रं गौरीणां सुवेषाणां सुवर्चसाम्   ॥01-213-044॥</td></tr>
<tr><td>सुवर्णशतकण्ठीनामरोगाणां सुवाससाम्। <br>परिचर्यासु दक्षाणां प्रददौ पुष्करेक्षणः   ॥01-213-045॥</td></tr>
<tr><td>कृताकृतस्य मुख्यस्य कनकस्याग्निवर्चसः। <br>मनुष्यभारान्दाशार्हो ददौ दश जनार्दनः   ॥01-213-046॥</td></tr>
<tr><td>गजानां तु प्रभिन्नानां त्रिधा प्रस्रवतां मदम्। <br>गिरिकूटनिकाशानां समरेष्वनिवर्तिनाम्   ॥01-213-047॥</td></tr>
<tr><td>कॢप्तानां पटुघण्टानां वराणां हेममालिनाम्। <br>हस्त्यारोहैरुपेतानां सहस्रं साहसप्रियः   ॥01-213-048॥</td></tr>
<tr><td>रामः पादग्राहणिकं ददौ पार्थाय लाङ्गली। <br>प्रीयमाणो हलधरः संबन्धप्रीतिमावहन्   ॥01-213-049॥</td></tr>
<tr><td>स महाधनरत्नौघो वस्त्रकम्बलफेनवान्। <br>महागजमहाग्राहः पताकाशैवलाकुलः   ॥01-213-050॥</td></tr>
<tr><td>पाण्डुसागरमाविद्धः प्रविवेश महानदः। <br>पूर्णमापूरयंस्तेषां द्विषच्छोकावहोऽभवत्   ॥01-213-051॥</td></tr>
<tr><td>प्रतिजग्राह तत्सर्वं धर्मराजो युधिष्ठिरः। <br>पूजयामास तांश्चैव वृष्ण्यन्धकमहारथान्   ॥01-213-052॥</td></tr>
<tr><td>ते समेता महात्मानः कुरुवृष्ण्यन्धकोत्तमाः। <br>विजह्रुरमरावासे नराः सुकृतिनो यथा   ॥01-213-053॥</td></tr>
<tr><td>तत्र तत्र महापानैरुत्कृष्टतलनादितैः। <br>यथायोगं यथाप्रीति विजह्रुः कुरुवृष्णयः   ॥01-213-054॥</td></tr>
<tr><td>एवमुत्तमवीर्यास्ते विहृत्य दिवसान्बहून्। <br>पूजिताः कुरुभिर्जग्मुः पुनर्द्वारवतीं पुरीम्   ॥01-213-055॥</td></tr>
<tr><td>रामं पुरस्कृत्य ययुर्वृष्ण्यन्धकमहारथाः। <br>रत्नान्यादाय शुभ्राणि दत्तानि कुरुसत्तमैः   ॥01-213-056॥</td></tr>
<tr><td>वासुदेवस्तु पार्थेन तत्रैव सह भारत। <br>उवास नगरे रम्ये शक्रप्रस्थे महामनाः। <br>व्यचरद्यमुनाकूले पार्थेन सह भारत   ॥01-213-057॥</td></tr>
<tr><td>ततः सुभद्रा सौभद्रं केशवस्य प्रिया स्वसा। <br>जयन्तमिव पौलोमी द्युतिमन्तमजीजनत्   ॥01-213-058॥</td></tr>
<tr><td>दीर्घबाहुं महासत्त्वमृषभाक्षमरिंदमम्। <br>सुभद्रा सुषुवे वीरमभिमन्युं नरर्षभम्   ॥01-213-059॥</td></tr>
<tr><td>अभीश्च मन्युमांश्चैव ततस्तमरिमर्दनम्। <br>अभिमन्युमिति प्राहुरार्जुनिं पुरुषर्षभम्   ॥01-213-060॥</td></tr>
<tr><td>स सात्वत्यामतिरथः संबभूव धनंजयात्। <br>मखे निर्मथ्यमानाद्वा शमीगर्भाद्धुताशनः   ॥01-213-061॥</td></tr>
<tr><td>यस्मिञ्जाते महाबाहुः कुन्तीपुत्रो युधिष्ठिरः। <br>अयुतं गा द्विजातिभ्यः प्रादान्निष्कांश्च तावतः   ॥01-213-062॥</td></tr>
<tr><td>दयितो वासुदेवस्य बाल्यात्प्रभृति चाभवत्। <br>पितॄणां चैव सर्वेषां प्रजानामिव चन्द्रमाः   ॥01-213-063॥</td></tr>
<tr><td>जन्मप्रभृति कृष्णश्च चक्रे तस्य क्रियाः शुभाः। <br>स चापि ववृधे बालः शुक्लपक्षे यथा शशी   ॥01-213-064॥</td></tr>
<tr><td>चतुष्पादं दशविधं धनुर्वेदमरिंदमः। <br>अर्जुनाद्वेद वेदज्ञात्सकलं दिव्यमानुषम्   ॥01-213-065॥</td></tr>
<tr><td>विज्ञानेष्वपि चास्त्राणां सौष्ठवे च महाबलः। <br>क्रियास्वपि च सर्वासु विशेषानभ्यशिक्षयत्   ॥01-213-066॥</td></tr>
<tr><td>आगमे च प्रयोगे च चक्रे तुल्यमिवात्मनः। <br>तुतोष पुत्रं सौभद्रं प्रेक्षमाणो धनंजयः   ॥01-213-067॥</td></tr>
<tr><td>सर्वसंहननोपेतं सर्वलक्षणलक्षितम्। <br>दुर्धर्षमृषभस्कन्धं व्यात्ताननमिवोरगम्   ॥01-213-068॥</td></tr>
<tr><td>सिंहदर्पं महेष्वासं मत्तमातङ्गविक्रमम्। <br>मेघदुन्दुभिनिर्घोषं पूर्णचन्द्रनिभाननम्   ॥01-213-069॥</td></tr>
<tr><td>कृष्णस्य सदृशं शौर्ये वीर्ये रूपे तथाकृतौ। <br>ददर्श पुत्रं बीभत्सुर्मघवानिव तं यथा   ॥01-213-070॥</td></tr>
<tr><td>पाञ्चाल्यपि च पञ्चभ्यः पतिभ्यः शुभलक्षणा। <br>लेभे पञ्च सुतान्वीराञ्शुभान्पञ्चाचलानिव   ॥01-213-071॥</td></tr>
<tr><td>युधिष्ठिरात्प्रतिविन्ध्यं सुतसोमं वृकोदरात्। <br>अर्जुनाच्छ्रुतकर्माणं शतानीकं च नाकुलिम्   ॥01-213-072॥</td></tr>
<tr><td>सहदेवाच्छ्रुतसेनमेतान्पञ्च महारथान्। <br>पाञ्चाली सुषुवे वीरानादित्यानदितिर्यथा   ॥01-213-073॥</td></tr>
<tr><td>शास्त्रतः प्रतिविन्ध्यं तमूचुर्विप्रा युधिष्ठिरम्। <br>परप्रहरणज्ञाने प्रतिविन्ध्यो भवत्वयम्   ॥01-213-074॥</td></tr>
<tr><td>सुते सोमसहस्रे तु सोमार्कसमतेजसम्। <br>सुतसोमं महेष्वासं सुषुवे भीमसेनतः   ॥01-213-075॥</td></tr>
<tr><td>श्रुतं कर्म महत्कृत्वा निवृत्तेन किरीटिना। <br>जातः पुत्रस्तवेत्येवं श्रुतकर्मा ततोऽभवत्   ॥01-213-076॥</td></tr>
<tr><td>शतानीकस्य राजर्षेः कौरव्यः कुरुनन्दनः। <br>चक्रे पुत्रं सनामानं नकुलः कीर्तिवर्धनम्   ॥01-213-077॥</td></tr>
<tr><td>ततस्त्वजीजनत्कृष्णा नक्षत्रे वह्निदैवते। <br>सहदेवात्सुतं तस्माच्छ्रुतसेनेति तं विदुः   ॥01-213-078॥</td></tr>
<tr><td>एकवर्षान्तरास्त्वेव द्रौपदेया यशस्विनः। <br>अन्वजायन्त राजेन्द्र परस्परहिते रताः   ॥01-213-079॥</td></tr>
<tr><td>जातकर्माण्यानुपूर्व्याच्चूडोपनयनानि च। <br>चकार विधिवद्धौम्यस्तेषां भरतसत्तम   ॥01-213-080॥</td></tr>
<tr><td>कृत्वा च वेदाध्ययनं ततः सुचरितव्रताः। <br>जगृहुः सर्वमिष्वस्त्रमर्जुनाद्दिव्यमानुषम्   ॥01-213-081॥</td></tr>
<tr><td>देवगर्भोपमैः पुत्रैर्व्यूढोरस्कैर्महाबलैः। <br>अन्विता राजशार्दूल पाण्डवा मुदमाप्नुवन्   ॥01-213-082॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>एतच्छ्रुत्वा तु कौन्तेयाः शल्यविद्धा इवाभवन्। <br>सर्वे चास्वस्थमनसो बभूवुस्ते महारथाः   ॥01-156-001॥</td></tr>
<tr><td>ततः कुन्ती सुतान्दृष्ट्वा विभ्रान्तान्गतचेतसः। <br>युधिष्ठिरमुवाचेदं वचनं सत्यवादिनी   ॥01-156-002॥</td></tr>
<tr><td>चिररात्रोषिताः स्मेह ब्राह्मणस्य निवेशने। <br>रममाणाः पुरे रम्ये लब्धभैक्षा युधिष्ठिर   ॥01-156-003॥</td></tr>
<tr><td>यानीह रमणीयानि वनान्युपवनानि च। <br>सर्वाणि तानि दृष्टानि पुनः पुनररिंदम   ॥01-156-004॥</td></tr>
<tr><td>पुनर्दृष्टानि तान्येव प्रीणयन्ति न नस्तथा। <br>भैक्षं च न तथा वीर लभ्यते कुरुनन्दन   ॥01-156-005॥</td></tr>
<tr><td>ते वयं साधु पाञ्चालान्गच्छाम यदि मन्यसे। <br>अपूर्वदर्शनं तात रमणीयं भविष्यति   ॥01-156-006॥</td></tr>
<tr><td>सुभिक्षाश्चैव पाञ्चालाः श्रूयन्ते शत्रुकर्शन। <br>यज्ञसेनश्च राजासौ ब्रह्मण्य इति शुश्रुमः   ॥01-156-007॥</td></tr>
<tr><td>एकत्र चिरवासो हि क्षमो न च मतो मम। <br>ते तत्र साधु गच्छामो यदि त्वं पुत्र मन्यसे   ॥01-156-008॥</td></tr>
<tr><td> युधिष्ठिर उवाच। <br>भवत्या यन्मतं कार्यं तदस्माकं परं हितम्। <br>अनुजांस्तु न जानामि गच्छेयुर्नेति वा पुनः   ॥01-156-009॥</td></tr>
<tr><td> वैशंपायन उवाच। <br>ततः कुन्ती भीमसेनमर्जुनं यमजौ तथा। <br>उवाच गमनं ते च तथेत्येवाब्रुवंस्तदा   ॥01-156-010॥</td></tr>
<tr><td>तत आमन्त्र्य तं विप्रं कुन्ती राजन्सुतैः सह। <br>प्रतस्थे नगरीं रम्यां द्रुपदस्य महात्मनः   ॥01-156-011॥</td></tr>
</table>
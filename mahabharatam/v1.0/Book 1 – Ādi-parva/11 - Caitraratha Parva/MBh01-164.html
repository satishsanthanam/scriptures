<table border = "1"><tr><td>Verse</td></tr>
<tr><td> वैशंपायन उवाच। <br>स गन्धर्ववचः श्रुत्वा तत्तदा भरतर्षभ। <br>अर्जुनः परया प्रीत्या पूर्णचन्द्र इवाबभौ   ॥01-164-001॥</td></tr>
<tr><td>उवाच च महेष्वासो गन्धर्वं कुरुसत्तमः। <br>जातकौतूहलोऽतीव वसिष्ठस्य तपोबलात्   ॥01-164-002॥</td></tr>
<tr><td>वसिष्ठ इति यस्यैतदृषेर्नाम त्वयेरितम्। <br>एतदिच्छाम्यहं श्रोतुं यथावत्तद्वदस्व मे   ॥01-164-003॥</td></tr>
<tr><td>य एष गन्धर्वपते पूर्वेषां नः पुरोहितः। <br>आसीदेतन्ममाचक्ष्व क एष भगवानृषिः   ॥01-164-004॥</td></tr>
<tr><td> गन्धर्व उवाच। <br>तपसा निर्जितौ शश्वदजेयावमरैरपि। <br>कामक्रोधावुभौ यस्य चरणौ संववाहतुः   ॥01-164-005॥</td></tr>
<tr><td>यस्तु नोच्छेदनं चक्रे कुशिकानामुदारधीः। <br>विश्वामित्रापराधेन धारयन्मन्युमुत्तमम्   ॥01-164-006॥</td></tr>
<tr><td>पुत्रव्यसनसंतप्तः शक्तिमानपि यः प्रभुः। <br>विश्वामित्रविनाशाय न मेने कर्म दारुणम्   ॥01-164-007॥</td></tr>
<tr><td>मृतांश्च पुनराहर्तुं यः स पुत्रान्यमक्षयात्। <br>कृतान्तं नातिचक्राम वेलामिव महोदधिः   ॥01-164-008॥</td></tr>
<tr><td>यं प्राप्य विजितात्मानं महात्मानं नराधिपाः। <br>इक्ष्वाकवो महीपाला लेभिरे पृथिवीमिमाम्   ॥01-164-009॥</td></tr>
<tr><td>पुरोहितवरं प्राप्य वसिष्ठमृषिसत्तमम्। <br>ईजिरे क्रतुभिश्चापि नृपास्ते कुरुनन्दन   ॥01-164-010॥</td></tr>
<tr><td>स हि तान्याजयामास सर्वान्नृपतिसत्तमान्। <br>ब्रह्मर्षिः पाण्डवश्रेष्ठ बृहस्पतिरिवामरान्   ॥01-164-011॥</td></tr>
<tr><td>तस्माद्धर्मप्रधानात्मा वेदधर्मविदीप्सितः। <br>ब्राह्मणो गुणवान्कश्चित्पुरोधाः प्रविमृश्यताम्   ॥01-164-012॥</td></tr>
<tr><td>क्षत्रियेण हि जातेन पृथिवीं जेतुमिच्छता। <br>पूर्वं पुरोहितः कार्यः पार्थ राज्याभिवृद्धये   ॥01-164-013॥</td></tr>
<tr><td>महीं जिगीषता राज्ञा ब्रह्म कार्यं पुरःसरम्। <br>तस्मात्पुरोहितः कश्चिद्गुणवानस्तु वो द्विजः   ॥01-164-014॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>वसत्सु तेषु प्रच्छन्नं पाण्डवेषु महात्मसु। <br>आजगामाथ तान्द्रष्टुं व्यासः सत्यवतीसुतः   ॥01-157-001॥</td></tr>
<tr><td>तमागतमभिप्रेक्ष्य प्रत्युद्गम्य परंतपाः। <br>प्रणिपत्याभिवाद्यैनं तस्थुः प्राञ्जलयस्तदा   ॥01-157-002॥</td></tr>
<tr><td>समनुज्ञाप्य तान्सर्वानासीनान्मुनिरब्रवीत्। <br>प्रसन्नः पूजितः पार्थैः प्रीतिपूर्वमिदं वचः   ॥01-157-003॥</td></tr>
<tr><td>अपि धर्मेण वर्तध्वं शास्त्रेण च परंतपाः। <br>अपि विप्रेषु वः पूजा पूजार्हेषु न हीयते   ॥01-157-004॥</td></tr>
<tr><td>अथ धर्मार्थवद्वाक्यमुक्त्वा स भगवानृषिः। <br>विचित्राश्च कथास्तास्ताः पुनरेवेदमब्रवीत्   ॥01-157-005॥</td></tr>
<tr><td>आसीत्तपोवने काचिदृषेः कन्या महात्मनः। <br>विलग्नमध्या सुश्रोणी सुभ्रूः सर्वगुणान्विता   ॥01-157-006॥</td></tr>
<tr><td>कर्मभिः स्वकृतैः सा तु दुर्भगा समपद्यत। <br>नाध्यगच्छत्पतिं सा तु कन्या रूपवती सती   ॥01-157-007॥</td></tr>
<tr><td>तपस्तप्तुमथारेभे पत्यर्थमसुखा ततः। <br>तोषयामास तपसा सा किलोग्रेण शंकरम्   ॥01-157-008॥</td></tr>
<tr><td>तस्याः स भगवांस्तुष्टस्तामुवाच तपस्विनीम्। <br>वरं वरय भद्रं ते वरदोऽस्मीति भामिनि   ॥01-157-009॥</td></tr>
<tr><td>अथेश्वरमुवाचेदमात्मनः सा वचो हितम्। <br>पतिं सर्वगुणोपेतमिच्छामीति पुनः पुनः   ॥01-157-010॥</td></tr>
<tr><td>तामथ प्रत्युवाचेदमीशानो वदतां वरः। <br>पञ्च ते पतयो भद्रे भविष्यन्तीति शंकरः   ॥01-157-011॥</td></tr>
<tr><td>प्रतिब्रुवन्तीमेकं मे पतिं देहीति शंकरम्। <br>पुनरेवाब्रवीद्देव इदं वचनमुत्तमम्   ॥01-157-012॥</td></tr>
<tr><td>पञ्चकृत्वस्त्वया उक्तः पतिं देहीत्यहं पुनः। <br>देहमन्यं गतायास्ते यथोक्तं तद्भविष्यति   ॥01-157-013॥</td></tr>
<tr><td>द्रुपदस्य कुले जाता कन्या सा देवरूपिणी। <br>निर्दिष्टा भवतां पत्नी कृष्णा पार्षत्यनिन्दिता   ॥01-157-014॥</td></tr>
<tr><td>पाञ्चालनगरं तस्मात्प्रविशध्वं महाबलाः। <br>सुखिनस्तामनुप्राप्य भविष्यथ न संशयः   ॥01-157-015॥</td></tr>
<tr><td>एवमुक्त्वा महाभागः पाण्डवानां पितामहः। <br>पार्थानामन्त्र्य कुन्तीं च प्रातिष्ठत महातपाः   ॥01-157-016॥</td></tr>
</table>
<table border = "1"><tr><td>Verse</td></tr>
<tr><td> अर्जुन उवाच। <br>तापत्य इति यद्वाक्यमुक्तवानसि मामिह। <br>तदहं ज्ञातुमिच्छामि तापत्यार्थविनिश्चयम्   ॥01-160-001॥</td></tr>
<tr><td>तपती नाम का चैषा तापत्या यत्कृते वयम्। <br>कौन्तेया हि वयं साधो तत्त्वमिच्छामि वेदितुम्   ॥01-160-002॥</td></tr>
<tr><td> वैशंपायन उवाच। <br>एवमुक्तः स गन्धर्वः कुन्तीपुत्रं धनंजयम्। <br>विश्रुतां त्रिषु लोकेषु श्रावयामास वै कथाम्   ॥01-160-003॥</td></tr>
<tr><td> गन्धर्व उवाच। <br>हन्त ते कथयिष्यामि कथामेतां मनोरमाम्। <br>यथावदखिलां पार्थ धर्म्यां धर्मभृतां वर   ॥01-160-004॥</td></tr>
<tr><td>उक्तवानस्मि येन त्वां तापत्य इति यद्वचः। <br>तत्तेऽहं कथयिष्यामि शृणुष्वैकमना मम   ॥01-160-005॥</td></tr>
<tr><td>य एष दिवि धिष्ण्येन नाकं व्याप्नोति तेजसा। <br>एतस्य तपती नाम बभूवासदृशी सुता   ॥01-160-006॥</td></tr>
<tr><td>विवस्वतो वै कौन्तेय सावित्र्यवरजा विभो। <br>विश्रुता त्रिषु लोकेषु तपती तपसा युता   ॥01-160-007॥</td></tr>
<tr><td>न देवी नासुरी चैव न यक्षी न च राक्षसी। <br>नाप्सरा न च गन्धर्वी तथारूपेण काचन   ॥01-160-008॥</td></tr>
<tr><td>सुविभक्तानवद्याङ्गी स्वसितायतलोचना। <br>स्वाचारा चैव साध्वी च सुवेषा चैव भामिनी   ॥01-160-009॥</td></tr>
<tr><td>न तस्याः सदृशं कंचित्त्रिषु लोकेषु भारत। <br>भर्तारं सविता मेने रूपशीलकुलश्रुतैः   ॥01-160-010॥</td></tr>
<tr><td>संप्राप्तयौवनां पश्यन्देयां दुहितरं तु ताम्। <br>नोपलेभे ततः शान्तिं संप्रदानं विचिन्तयन्   ॥01-160-011॥</td></tr>
<tr><td>अर्थर्क्षपुत्रः कौन्तेय कुरूणामृषभो बली। <br>सूर्यमाराधयामास नृपः संवरणः सदा   ॥01-160-012॥</td></tr>
<tr><td>अर्घ्यमाल्योपहारैश्च शश्वच्च नृपतिर्यतः। <br>नियमैरुपवासैश्च तपोभिर्विविधैरपि   ॥01-160-013॥</td></tr>
<tr><td>शुश्रूषुरनहंवादी शुचिः पौरवनन्दनः। <br>अंशुमन्तं समुद्यन्तं पूजयामास भक्तिमान्   ॥01-160-014॥</td></tr>
<tr><td>ततः कृतज्ञं धर्मज्ञं रूपेणासदृशं भुवि। <br>तपत्याः सदृशं मेने सूर्यः संवरणं पतिम्   ॥01-160-015॥</td></tr>
<tr><td>दातुमैच्छत्ततः कन्यां तस्मै संवरणाय ताम्। <br>नृपोत्तमाय कौरव्य विश्रुताभिजनाय वै   ॥01-160-016॥</td></tr>
<tr><td>यथा हि दिवि दीप्तांशुः प्रभासयति तेजसा। <br>तथा भुवि महीपालो दीप्त्या संवरणोऽभवत्   ॥01-160-017॥</td></tr>
<tr><td>यथार्चयन्ति चादित्यमुद्यन्तं ब्रह्मवादिनः। <br>तथा संवरणं पार्थ ब्राह्मणावरजाः प्रजाः   ॥01-160-018॥</td></tr>
<tr><td>स सोममति कान्तत्वादादित्यमति तेजसा। <br>बभूव नृपतिः श्रीमान्सुहृदां दुर्हृदामपि   ॥01-160-019॥</td></tr>
<tr><td>एवंगुणस्य नृपतेस्तथावृत्तस्य कौरव। <br>तस्मै दातुं मनश्चक्रे तपतीं तपनः स्वयम्   ॥01-160-020॥</td></tr>
<tr><td>स कदाचिदथो राजा श्रीमानुरुयशा भुवि। <br>चचार मृगयां पार्थ पर्वतोपवने किल   ॥01-160-021॥</td></tr>
<tr><td>चरतो मृगयां तस्य क्षुत्पिपासाश्रमान्वितः। <br>ममार राज्ञः कौन्तेय गिरावप्रतिमो हयः   ॥01-160-022॥</td></tr>
<tr><td>स मृताश्वश्चरन्पार्थ पद्भ्यामेव गिरौ नृपः। <br>ददर्शासदृशीं लोके कन्यामायतलोचनाम्   ॥01-160-023॥</td></tr>
<tr><td>स एक एकामासाद्य कन्यां तामरिमर्दनः। <br>तस्थौ नृपतिशार्दूलः पश्यन्नविचलेक्षणः   ॥01-160-024॥</td></tr>
<tr><td>स हि तां तर्कयामास रूपतो नृपतिः श्रियम्। <br>पुनः संतर्कयामास रवेर्भ्रष्टामिव प्रभाम्   ॥01-160-025॥</td></tr>
<tr><td>गिरिप्रस्थे तु सा यस्मिन्स्थिता स्वसितलोचना। <br>स सवृक्षक्षुपलतो हिरण्मय इवाभवत्   ॥01-160-026॥</td></tr>
<tr><td>अवमेने च तां दृष्ट्वा सर्वप्राणभृतां वपुः। <br>अवाप्तं चात्मनो मेने स राजा चक्षुषः फलम्   ॥01-160-027॥</td></tr>
<tr><td>जन्मप्रभृति यत्किंचिद्दृष्टवान्स महीपतिः। <br>रूपं न सदृशं तस्यास्तर्कयामास किंचन   ॥01-160-028॥</td></tr>
<tr><td>तया बद्धमनश्चक्षुः पाशैर्गुणमयैस्तदा। <br>न चचाल ततो देशाद्बुबुधे न च किंचन   ॥01-160-029॥</td></tr>
<tr><td>अस्या नूनं विशालाक्ष्याः सदेवासुरमानुषम्। <br>लोकं निर्मथ्य धात्रेदं रूपमाविष्कृतं कृतम्   ॥01-160-030॥</td></tr>
<tr><td>एवं स तर्कयामास रूपद्रविणसंपदा। <br>कन्यामसदृशीं लोके नृपः संवरणस्तदा   ॥01-160-031॥</td></tr>
<tr><td>तां च दृष्ट्वैव कल्याणीं कल्याणाभिजनो नृपः। <br>जगाम मनसा चिन्तां काममार्गणपीडितः   ॥01-160-032॥</td></tr>
<tr><td>दह्यमानः स तीव्रेण नृपतिर्मन्मथाग्निना। <br>अप्रगल्भां प्रगल्भः स तामुवाच यशस्विनीम्   ॥01-160-033॥</td></tr>
<tr><td>कासि कस्यासि रम्भोरु किमर्थं चेह तिष्ठसि। <br>कथं च निर्जनेऽरण्ये चरस्येका शुचिस्मिते   ॥01-160-034॥</td></tr>
<tr><td>त्वं हि सर्वानवद्याङ्गी सर्वाभरणभूषिता। <br>विभूषणमिवैतेषां भूषणानामभीप्सितम्   ॥01-160-035॥</td></tr>
<tr><td>न देवीं नासुरीं चैव न यक्षीं न च राक्षसीम्। <br>न च भोगवतीं मन्ये न गन्धर्वीं न मानुषीम्   ॥01-160-036॥</td></tr>
<tr><td>या हि दृष्टा मया काश्चिच्छ्रुता वापि वराङ्गनाः। <br>न तासां सदृशीं मन्ये त्वामहं मत्तकाशिनि   ॥01-160-037॥</td></tr>
<tr><td>एवं तां स महीपालो बभाषे न तु सा तदा। <br>कामार्तं निर्जनेऽरण्ये प्रत्यभाषत किंचन   ॥01-160-038॥</td></tr>
<tr><td>ततो लालप्यमानस्य पार्थिवस्यायतेक्षणा। <br>सौदामिनीव साभ्रेषु तत्रैवान्तरधीयत   ॥01-160-039॥</td></tr>
<tr><td>तामन्विच्छन्स नृपतिः परिचक्राम तत्तदा। <br>वनं वनजपत्राक्षीं भ्रमन्नुन्मत्तवत्तदा   ॥01-160-040॥</td></tr>
<tr><td>अपश्यमानः स तु तां बहु तत्र विलप्य च। <br>निश्चेष्टः कौरवश्रेष्ठो मुहूर्तं स व्यतिष्ठत   ॥01-160-041॥</td></tr>
</table>
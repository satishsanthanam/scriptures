<table border = "1"><tr><td>Verse</td></tr>
<tr><td> गन्धर्व उवाच। <br>एवमुक्तः स विप्रर्षिर्वसिष्ठेन महात्मना। <br>न्ययच्छदात्मनः कोपं सर्वलोकपराभवात्   ॥01-172-001॥</td></tr>
<tr><td>ईजे च स महातेजाः सर्ववेदविदां वरः। <br>ऋषी राक्षससत्रेण शाक्तेयोऽथ पराशरः   ॥01-172-002॥</td></tr>
<tr><td>ततो वृद्धांश्च बालांश्च राक्षसान्स महामुनिः। <br>ददाह वितते यज्ञे शक्तेर्वधमनुस्मरन्   ॥01-172-003॥</td></tr>
<tr><td>न हि तं वारयामास वसिष्ठो रक्षसां वधात्। <br>द्वितीयामस्य मा भाङ्क्षं प्रतिज्ञामिति निश्चयात्   ॥01-172-004॥</td></tr>
<tr><td>त्रयाणां पावकानां स सत्रे तस्मिन्महामुनिः। <br>आसीत्पुरस्ताद्दीप्तानां चतुर्थ इव पावकः   ॥01-172-005॥</td></tr>
<tr><td>तेन यज्ञेन शुभ्रेण हूयमानेन युक्तितः। <br>तद्विदीपितमाकाशं सूर्येणेव घनात्यये   ॥01-172-006॥</td></tr>
<tr><td>तं वसिष्ठादयः सर्वे मुनयस्तत्र मेनिरे। <br>तेजसा दिवि दीप्यन्तं द्वितीयमिव भास्करम्   ॥01-172-007॥</td></tr>
<tr><td>ततः परमदुष्प्रापमन्यैरृषिरुदारधीः। <br>समापिपयिषुः सत्रं तमत्रिः समुपागमत्   ॥01-172-008॥</td></tr>
<tr><td>तथा पुलस्त्यः पुलहः क्रतुश्चैव महाक्रतुम्। <br>उपाजग्मुरमित्रघ्न रक्षसां जीवितेप्सया   ॥01-172-009॥</td></tr>
<tr><td>पुलस्त्यस्तु वधात्तेषां रक्षसां भरतर्षभ। <br>उवाचेदं वचः पार्थ पराशरमरिंदमम्   ॥01-172-010॥</td></tr>
<tr><td>कच्चित्तातापविघ्नं ते कच्चिन्नन्दसि पुत्रक। <br>अजानतामदोषाणां सर्वेषां रक्षसां वधात्   ॥01-172-011॥</td></tr>
<tr><td>प्रजोच्छेदमिमं मह्यं सर्वं सोमपसत्तम। <br>अधर्मिष्ठं वरिष्ठः सन्कुरुषे त्वं पराशर। <br>राजा कल्माषपादश्च दिवमारोढुमिच्छति   ॥01-172-012॥</td></tr>
<tr><td>ये च शक्त्यवराः पुत्रा वसिष्ठस्य महामुनेः। <br>ते च सर्वे मुदा युक्ता मोदन्ते सहिताः सुरैः। <br>सर्वमेतद्वसिष्ठस्य विदितं वै महामुने   ॥01-172-013॥</td></tr>
<tr><td>रक्षसां च समुच्छेद एष तात तपस्विनाम्। <br>निमित्तभूतस्त्वं चात्र क्रतौ वासिष्ठनन्दन। <br>स सत्रं मुञ्च भद्रं ते समाप्तमिदमस्तु ते   ॥01-172-014॥</td></tr>
<tr><td>एवमुक्तः पुलस्त्येन वसिष्ठेन च धीमता। <br>तदा समापयामास सत्रं शाक्तिः पराशरः   ॥01-172-015॥</td></tr>
<tr><td>सर्वराक्षससत्राय संभृतं पावकं मुनिः। <br>उत्तरे हिमवत्पार्श्वे उत्ससर्ज महावने   ॥01-172-016॥</td></tr>
<tr><td>स तत्राद्यापि रक्षांसि वृक्षानश्मान एव च। <br>भक्षयन्दृश्यते वह्निः सदा पर्वणि पर्वणि   ॥01-172-017॥</td></tr>
</table>
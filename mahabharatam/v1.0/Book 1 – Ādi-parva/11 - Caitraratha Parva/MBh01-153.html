<table border = "1"><tr><td>Verse</td></tr>
<tr><td> जनमेजय उवाच। <br>ते तथा पुरुषव्याघ्रा निहत्य बकराक्षसम्। <br>अत ऊर्ध्वं ततो ब्रह्मन्किमकुर्वत पाण्डवाः   ॥01-153-001॥</td></tr>
<tr><td> वैशंपायन उवाच। <br>तत्रैव न्यवसन्राजन्निहत्य बकराक्षसम्। <br>अधीयानाः परं ब्रह्म ब्राह्मणस्य निवेशने   ॥01-153-002॥</td></tr>
<tr><td>ततः कतिपयाहस्य ब्राह्मणः संशितव्रतः। <br>प्रतिश्रयार्थं तद्वेश्म ब्राह्मणस्याजगाम ह   ॥01-153-003॥</td></tr>
<tr><td>स सम्यक्पूजयित्वा तं विद्वान्विप्रर्षभस्तदा। <br>ददौ प्रतिश्रयं तस्मै सदा सर्वातिथिव्रती   ॥01-153-004॥</td></tr>
<tr><td>ततस्ते पाण्डवाः सर्वे सह कुन्त्या नरर्षभाः। <br>उपासां चक्रिरे विप्रं कथयानं कथास्तदा   ॥01-153-005॥</td></tr>
<tr><td>कथयामास देशान्स तीर्थानि विविधानि च। <br>राज्ञां च विविधाश्चर्याः पुराणि विविधानि च   ॥01-153-006॥</td></tr>
<tr><td>स तत्राकथयद्विप्रः कथान्ते जनमेजय। <br>पाञ्चालेष्वद्भुताकारं याज्ञसेन्याः स्वयंवरम्   ॥01-153-007॥</td></tr>
<tr><td>धृष्टद्युम्नस्य चोत्पत्तिमुत्पत्तिं च शिखण्डिनः। <br>अयोनिजत्वं कृष्णाया द्रुपदस्य महामखे   ॥01-153-008॥</td></tr>
<tr><td>तदद्भुततमं श्रुत्वा लोके तस्य महात्मनः। <br>विस्तरेणैव पप्रच्छुः कथां तां पुरुषर्षभाः   ॥01-153-009॥</td></tr>
<tr><td>कथं द्रुपदपुत्रस्य धृष्टद्युम्नस्य पावकात्। <br>वेदिमध्याच्च कृष्णायाः संभवः कथमद्भुतः   ॥01-153-010॥</td></tr>
<tr><td>कथं द्रोणान्महेष्वासात्सर्वाण्यस्त्राण्यशिक्षत। <br>कथं प्रियसखायौ तौ भिन्नौ कस्य कृतेन च   ॥01-153-011॥</td></tr>
<tr><td>एवं तैश्चोदितो राजन्स विप्रः पुरुषर्षभैः। <br>कथयामास तत्सर्वं द्रौपदीसंभवं तदा   ॥01-153-012॥</td></tr>
</table>
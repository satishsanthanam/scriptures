<table border = "1"><tr><td>Verse</td></tr>
<tr><td> गन्धर्व उवाच। <br>एवमुक्त्वा ततस्तूर्णं जगामोर्ध्वमनिन्दिता। <br>स तु राजा पुनर्भूमौ तत्रैव निपपात ह   ॥01-162-001॥</td></tr>
<tr><td>अमात्यः सानुयात्रस्तु तं ददर्श महावने। <br>क्षितौ निपतितं काले शक्रध्वजमिवोच्छ्रितम्   ॥01-162-002॥</td></tr>
<tr><td>तं हि दृष्ट्वा महेष्वासं निरश्वं पतितं क्षितौ। <br>बभूव सोऽस्य सचिवः संप्रदीप्त इवाग्निना   ॥01-162-003॥</td></tr>
<tr><td>त्वरया चोपसंगम्य स्नेहादागतसंभ्रमः। <br>तं समुत्थापयामास नृपतिं काममोहितम्   ॥01-162-004॥</td></tr>
<tr><td>भूतलाद्भूमिपालेशं पितेव पतितं सुतम्। <br>प्रज्ञया वयसा चैव वृद्धः कीर्त्या दमेन च   ॥01-162-005॥</td></tr>
<tr><td>अमात्यस्तं समुत्थाप्य बभूव विगतज्वरः। <br>उवाच चैनं कल्याण्या वाचा मधुरयोत्थितम्। <br>मा भैर्मनुजशार्दूल भद्रं चास्तु तवानघ   ॥01-162-006॥</td></tr>
<tr><td>क्षुत्पिपासापरिश्रान्तं तर्कयामास तं नृपम्। <br>पतितं पातनं संख्ये शात्रवाणां महीतले   ॥01-162-007॥</td></tr>
<tr><td>वारिणाथ सुशीतेन शिरस्तस्याभ्यषेचयत्। <br>अस्पृशन्मुकुटं राज्ञः पुण्डरीकसुगन्धिना   ॥01-162-008॥</td></tr>
<tr><td>ततः प्रत्यागतप्राणस्तद्बलं बलवान्नृपः। <br>सर्वं विसर्जयामास तमेकं सचिवं विना   ॥01-162-009॥</td></tr>
<tr><td>ततस्तस्याज्ञया राज्ञो विप्रतस्थे महद्बलम्। <br>स तु राजा गिरिप्रस्थे तस्मिन्पुनरुपाविशत्   ॥01-162-010॥</td></tr>
<tr><td>ततस्तस्मिन्गिरिवरे शुचिर्भूत्वा कृताञ्जलिः। <br>आरिराधयिषुः सूर्यं तस्थावूर्ध्वभुजः क्षितौ   ॥01-162-011॥</td></tr>
<tr><td>जगाम मनसा चैव वसिष्ठमृषिसत्तमम्। <br>पुरोहितममित्रघ्नस्तदा संवरणो नृपः   ॥01-162-012॥</td></tr>
<tr><td>नक्तंदिनमथैकस्थे स्थिते तस्मिञ्जनाधिपे। <br>अथाजगाम विप्रर्षिस्तदा द्वादशमेऽहनि   ॥01-162-013॥</td></tr>
<tr><td>स विदित्वैव नृपतिं तपत्या हृतमानसम्। <br>दिव्येन विधिना ज्ञात्वा भावितात्मा महानृषिः   ॥01-162-014॥</td></tr>
<tr><td>तथा तु नियतात्मानं स तं नृपतिसत्तमम्। <br>आबभाषे स धर्मात्मा तस्यैवार्थचिकीर्षया   ॥01-162-015॥</td></tr>
<tr><td>स तस्य मनुजेन्द्रस्य पश्यतो भगवानृषिः। <br>ऊर्ध्वमाचक्रमे द्रष्टुं भास्करं भास्करद्युतिः   ॥01-162-016॥</td></tr>
<tr><td>सहस्रांशुं ततो विप्रः कृताञ्जलिरुपस्थितः। <br>वसिष्ठोऽहमिति प्रीत्या स चात्मानं न्यवेदयत्   ॥01-162-017॥</td></tr>
<tr><td>तमुवाच महातेजा विवस्वान्मुनिसत्तमम्। <br>महर्षे स्वागतं तेऽस्तु कथयस्व यथेच्छसि   ॥01-162-018॥</td></tr>
</table>
<table border = "1"><tr><td>Verse</td></tr>
<tr><td> ब्राह्मण उवाच। <br>गङ्गाद्वारं प्रति महान्बभूवर्षिर्महातपाः। <br>भरद्वाजो महाप्राज्ञः सततं संशितव्रतः   ॥01-154-001॥</td></tr>
<tr><td>सोऽभिषेक्तुं गतो गङ्गां पूर्वमेवागतां सतीम्। <br>ददर्शाप्सरसं तत्र घृताचीमाप्लुतामृषिः   ॥01-154-002॥</td></tr>
<tr><td>तस्या वायुर्नदीतीरे वसनं व्यहरत्तदा। <br>अपकृष्टाम्बरां दृष्ट्वा तामृषिश्चकमे ततः   ॥01-154-003॥</td></tr>
<tr><td>तस्यां संसक्तमनसः कौमारब्रह्मचारिणः। <br>हृष्टस्य रेतश्चस्कन्द तदृषिर्द्रोण आदधे   ॥01-154-004॥</td></tr>
<tr><td>ततः समभवद्द्रोणः कुमारस्तस्य धीमतः। <br>अध्यगीष्ट स वेदांश्च वेदाङ्गानि च सर्वशः   ॥01-154-005॥</td></tr>
<tr><td>भरद्वाजस्य तु सखा पृषतो नाम पार्थिवः। <br>तस्यापि द्रुपदो नाम तदा समभवत्सुतः   ॥01-154-006॥</td></tr>
<tr><td>स नित्यमाश्रमं गत्वा द्रोणेन सह पार्षतः। <br>चिक्रीडाध्ययनं चैव चकार क्षत्रियर्षभः   ॥01-154-007॥</td></tr>
<tr><td>ततस्तु पृषतेऽतीते स राजा द्रुपदोऽभवत्। <br>द्रोणोऽपि रामं शुश्राव दित्सन्तं वसु सर्वशः   ॥01-154-008॥</td></tr>
<tr><td>वनं तु प्रस्थितं रामं भरद्वाजसुतोऽब्रवीत्। <br>आगतं वित्तकामं मां विद्धि द्रोणं द्विजर्षभ   ॥01-154-009॥</td></tr>
<tr><td> राम उवाच। <br>शरीरमात्रमेवाद्य मयेदमवशेषितम्। <br>अस्त्राणि वा शरीरं वा ब्रह्मन्नन्यतरं वृणु   ॥01-154-010॥</td></tr>
<tr><td> द्रोण उवाच। <br>अस्त्राणि चैव सर्वाणि तेषां संहारमेव च। <br>प्रयोगं चैव सर्वेषां दातुमर्हति मे भवान्   ॥01-154-011॥</td></tr>
<tr><td> ब्राह्मण उवाच। <br>तथेत्युक्त्वा ततस्तस्मै प्रददौ भृगुनन्दनः। <br>प्रतिगृह्य ततो द्रोणः कृतकृत्योऽभवत्तदा   ॥01-154-012॥</td></tr>
<tr><td>संप्रहृष्टमनाश्चापि रामात्परमसंमतम्। <br>ब्रह्मास्त्रं समनुप्राप्य नरेष्वभ्यधिकोऽभवत्   ॥01-154-013॥</td></tr>
<tr><td>ततो द्रुपदमासाद्य भारद्वाजः प्रतापवान्। <br>अब्रवीत्पुरुषव्याघ्रः सखायं विद्धि मामिति   ॥01-154-014॥</td></tr>
<tr><td> द्रुपद उवाच। <br>नाश्रोत्रियः श्रोत्रियस्य नारथी रथिनः सखा। <br>नाराजा पार्थिवस्यापि सखिपूर्वं किमिष्यते   ॥01-154-015॥</td></tr>
<tr><td> ब्राह्मण उवाच। <br>स विनिश्चित्य मनसा पाञ्चाल्यं प्रति बुद्धिमान्। <br>जगाम कुरुमुख्यानां नगरं नागसाह्वयम्   ॥01-154-016॥</td></tr>
<tr><td>तस्मै पौत्रान्समादाय वसूनि विविधानि च। <br>प्राप्ताय प्रददौ भीष्मः शिष्यान्द्रोणाय धीमते   ॥01-154-017॥</td></tr>
<tr><td>द्रोणः शिष्यांस्ततः सर्वानिदं वचनमब्रवीत्। <br>समानीय तदा विद्वान्द्रुपदस्यासुखाय वै   ॥01-154-018॥</td></tr>
<tr><td>आचार्यवेतनं किंचिद्धृदि संपरिवर्तते। <br>कृतास्त्रैस्तत्प्रदेयं स्यात्तदृतं वदतानघाः   ॥01-154-019॥</td></tr>
<tr><td>यदा च पाण्डवाः सर्वे कृतास्त्राः कृतनिश्रमाः। <br>ततो द्रोणोऽब्रवीद्भूयो वेतनार्थमिदं वचः   ॥01-154-020॥</td></tr>
<tr><td>पार्षतो द्रुपदो नाम छत्रवत्यां नरेश्वरः। <br>तस्यापकृष्य तद्राज्यं मम शीघ्रं प्रदीयताम्   ॥01-154-021॥</td></tr>
<tr><td>ततः पाण्डुसुताः पञ्च निर्जित्य द्रुपदं युधि। <br>द्रोणाय दर्शयामासुर्बद्ध्वा ससचिवं तदा   ॥01-154-022॥</td></tr>
<tr><td> द्रोण उवाच। <br>प्रार्थयामि त्वया सख्यं पुनरेव नराधिप। <br>अराजा किल नो राज्ञः सखा भवितुमर्हति   ॥01-154-023॥</td></tr>
<tr><td>अतः प्रयतितं राज्ये यज्ञसेन मया तव। <br>राजासि दक्षिणे कूले भागीरथ्याहमुत्तरे   ॥01-154-024॥</td></tr>
<tr><td> ब्राह्मण उवाच। <br>असत्कारः स सुमहान्मुहूर्तमपि तस्य तु। <br>न व्येति हृदयाद्राज्ञो दुर्मनाः स कृशोऽभवत्   ॥01-154-025॥</td></tr>
</table>
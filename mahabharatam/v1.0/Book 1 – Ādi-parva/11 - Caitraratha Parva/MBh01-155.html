<table border = "1"><tr><td>Verse</td></tr>
<tr><td> ब्राह्मण उवाच। <br>अमर्षी द्रुपदो राजा कर्मसिद्धान्द्विजर्षभान्। <br>अन्विच्छन्परिचक्राम ब्राह्मणावसथान्बहून्   ॥01-155-001॥</td></tr>
<tr><td>पुत्रजन्म परीप्सन्वै शोकोपहतचेतनः। <br>नास्ति श्रेष्ठं ममापत्यमिति नित्यमचिन्तयत्   ॥01-155-002॥</td></tr>
<tr><td>जातान्पुत्रान्स निर्वेदाद्धिग्बन्धूनिति चाब्रवीत्। <br>निःश्वासपरमश्चासीद्द्रोणं प्रतिचिकीर्षया   ॥01-155-003॥</td></tr>
<tr><td>प्रभावं विनयं शिक्षां द्रोणस्य चरितानि च। <br>क्षात्रेण च बलेनास्य चिन्तयन्नान्वपद्यत। <br>प्रतिकर्तुं नृपश्रेष्ठो यतमानोऽपि भारत   ॥01-155-004॥</td></tr>
<tr><td>अभितः सोऽथ कल्माषीं गङ्गाकूले परिभ्रमन्। <br>ब्राह्मणावसथं पुण्यमाससाद महीपतिः   ॥01-155-005॥</td></tr>
<tr><td>तत्र नास्नातकः कश्चिन्न चासीदव्रती द्विजः। <br>तथैव नामहाभागः सोऽपश्यत्संशितव्रतौ   ॥01-155-006॥</td></tr>
<tr><td>याजोपयाजौ ब्रह्मर्षी शाम्यन्तौ पृषतात्मजः। <br>संहिताध्ययने युक्तौ गोत्रतश्चापि काश्यपौ   ॥01-155-007॥</td></tr>
<tr><td>तारणे युक्तरूपौ तौ ब्राह्मणावृषिसत्तमौ। <br>स तावामन्त्रयामास सर्वकामैरतन्द्रितः   ॥01-155-008॥</td></tr>
<tr><td>बुद्ध्वा तयोर्बलं बुद्धिं कनीयांसमुपह्वरे। <br>प्रपेदे छन्दयन्कामैरुपयाजं धृतव्रतम्   ॥01-155-009॥</td></tr>
<tr><td>पादशुश्रूषणे युक्तः प्रियवाक्सर्वकामदः। <br>अर्हयित्वा यथान्यायमुपयाजमुवाच सः   ॥01-155-010॥</td></tr>
<tr><td>येन मे कर्मणा ब्रह्मन्पुत्रः स्याद्द्रोणमृत्यवे। <br>उपयाज कृते तस्मिन्गवां दातास्मि तेऽर्बुदम्   ॥01-155-011॥</td></tr>
<tr><td>यद्वा तेऽन्यद्द्विजश्रेष्ठ मनसः सुप्रियं भवेत्। <br>सर्वं तत्ते प्रदाताहं न हि मेऽस्त्यत्र संशयः   ॥01-155-012॥</td></tr>
<tr><td>इत्युक्तो नाहमित्येवं तमृषिः प्रत्युवाच ह। <br>आराधयिष्यन्द्रुपदः स तं पर्यचरत्पुनः   ॥01-155-013॥</td></tr>
<tr><td>ततः संवत्सरस्यान्ते द्रुपदं स द्विजोत्तमः। <br>उपयाजोऽब्रवीद्राजन्काले मधुरया गिरा   ॥01-155-014॥</td></tr>
<tr><td>ज्येष्ठो भ्राता ममागृह्णाद्विचरन्वननिर्झरे। <br>अपरिज्ञातशौचायां भूमौ निपतितं फलम्   ॥01-155-015॥</td></tr>
<tr><td>तदपश्यमहं भ्रातुरसांप्रतमनुव्रजन्। <br>विमर्शं संकरादाने नायं कुर्यात्कथंचन   ॥01-155-016॥</td></tr>
<tr><td>दृष्ट्वा फलस्य नापश्यद्दोषा येऽस्यानुबन्धिकाः। <br>विविनक्ति न शौचं यः सोऽन्यत्रापि कथं भवेत्   ॥01-155-017॥</td></tr>
<tr><td>संहिताध्ययनं कुर्वन्वसन्गुरुकुले च यः। <br>भैक्षमुच्छिष्टमन्येषां भुङ्क्ते चापि सदा सदा। <br>कीर्तयन्गुणमन्नानामघृणी च पुनः पुनः   ॥01-155-018॥</td></tr>
<tr><td>तमहं फलार्थिनं मन्ये भ्रातरं तर्कचक्षुषा। <br>तं वै गच्छस्व नृपते स त्वां संयाजयिष्यति   ॥01-155-019॥</td></tr>
<tr><td>जुगुप्समानो नृपतिर्मनसेदं विचिन्तयन्। <br>उपयाजवचः श्रुत्वा नृपतिः सर्वधर्मवित्। <br>अभिसंपूज्य पूजार्हमृषिं याजमुवाच ह   ॥01-155-020॥</td></tr>
<tr><td>अयुतानि ददान्यष्टौ गवां याजय मां विभो। <br>द्रोणवैराभिसंतप्तं त्वं ह्लादयितुमर्हसि   ॥01-155-021॥</td></tr>
<tr><td>स हि ब्रह्मविदां श्रेष्ठो ब्रह्मास्त्रे चाप्यनुत्तमः। <br>तस्माद्द्रोणः पराजैषीन्मां वै स सखिविग्रहे   ॥01-155-022॥</td></tr>
<tr><td>क्षत्रियो नास्ति तुल्योऽस्य पृथिव्यां कश्चिदग्रणीः। <br>कौरवाचार्यमुख्यस्य भारद्वाजस्य धीमतः   ॥01-155-023॥</td></tr>
<tr><td>द्रोणस्य शरजालानि प्राणिदेहहराणि च। <br>षडरत्नि धनुश्चास्य दृश्यतेऽप्रतिमं महत्   ॥01-155-024॥</td></tr>
<tr><td>स हि ब्राह्मणवेगेन क्षात्रं वेगमसंशयम्। <br>प्रतिहन्ति महेष्वासो भारद्वाजो महामनाः   ॥01-155-025॥</td></tr>
<tr><td>क्षत्रोच्छेदाय विहितो जामदग्न्य इवास्थितः। <br>तस्य ह्यस्त्रबलं घोरमप्रसह्यं नरैर्भुवि   ॥01-155-026॥</td></tr>
<tr><td>ब्राह्ममुच्चारयंस्तेजो हुताहुतिरिवानलः। <br>समेत्य स दहत्याजौ क्षत्रं ब्रह्मपुरःसरः। <br>ब्रह्मक्षत्रे च विहिते ब्रह्मतेजो विशिष्यते   ॥01-155-027॥</td></tr>
<tr><td>सोऽहं क्षत्रबलाद्धीनो ब्रह्मतेजः प्रपेदिवान्। <br>द्रोणाद्विशिष्टमासाद्य भवन्तं ब्रह्मवित्तमम्   ॥01-155-028॥</td></tr>
<tr><td>द्रोणान्तकमहं पुत्रं लभेयं युधि दुर्जयम्। <br>तत्कर्म कुरु मे याज निर्वपाम्यर्बुदं गवाम्   ॥01-155-029॥</td></tr>
<tr><td>तथेत्युक्त्वा तु तं याजो याज्यार्थमुपकल्पयत्। <br>गुर्वर्थ इति चाकाममुपयाजमचोदयत्। <br>याजो द्रोणविनाशाय प्रतिजज्ञे तथा च सः   ॥01-155-030॥</td></tr>
<tr><td>ततस्तस्य नरेन्द्रस्य उपयाजो महातपाः। <br>आचख्यौ कर्म वैतानं तदा पुत्रफलाय वै   ॥01-155-031॥</td></tr>
<tr><td>स च पुत्रो महावीर्यो महातेजा महाबलः। <br>इष्यते यद्विधो राजन्भविता ते तथाविधः   ॥01-155-032॥</td></tr>
<tr><td>भारद्वाजस्य हन्तारं सोऽभिसंधाय भूमिपः। <br>आजह्रे तत्तथा सर्वं द्रुपदः कर्मसिद्धये   ॥01-155-033॥</td></tr>
<tr><td>याजस्तु हवनस्यान्ते देवीमाह्वापयत्तदा। <br>प्रैहि मां राज्ञि पृषति मिथुनं त्वामुपस्थितम्   ॥01-155-034॥</td></tr>
<tr><td> देव्युवाच। <br>अवलिप्तं मे मुखं ब्रह्मन्पुण्यान्गन्धान्बिभर्मि च। <br>सुतार्थेनोपरुद्धास्मि तिष्ठ याज मम प्रिये   ॥01-155-035॥</td></tr>
<tr><td> याज उवाच। <br>याजेन श्रपितं हव्यमुपयाजेन मन्त्रितम्। <br>कथं कामं न संदध्यात्सा त्वं विप्रैहि तिष्ठ वा   ॥01-155-036॥</td></tr>
<tr><td> ब्राह्मण उवाच। <br>एवमुक्ते तु याजेन हुते हविषि संस्कृते। <br>उत्तस्थौ पावकात्तस्मात्कुमारो देवसंनिभः   ॥01-155-037॥</td></tr>
<tr><td>ज्वालावर्णो घोररूपः किरीटी वर्म चोत्तमम्। <br>बिभ्रत्सखड्गः सशरो धनुष्मान्विनदन्मुहुः   ॥01-155-038॥</td></tr>
<tr><td>सोऽध्यारोहद्रथवरं तेन च प्रययौ तदा। <br>ततः प्रणेदुः पाञ्चालाः प्रहृष्टाः साधु साध्विति   ॥01-155-039॥</td></tr>
<tr><td>भयापहो राजपुत्रः पाञ्चालानां यशस्करः। <br>राज्ञः शोकापहो जात एष द्रोणवधाय वै। <br>इत्युवाच महद्भूतमदृश्यं खेचरं तदा   ॥01-155-040॥</td></tr>
<tr><td>कुमारी चापि पाञ्चाली वेदिमध्यात्समुत्थिता। <br>सुभगा दर्शनीयाङ्गी वेदिमध्या मनोरमा   ॥01-155-041॥</td></tr>
<tr><td>श्यामा पद्मपलाशाक्षी नीलकुञ्चितमूर्धजा। <br>मानुषं विग्रहं कृत्वा साक्षादमरवर्णिनी   ॥01-155-042॥</td></tr>
<tr><td>नीलोत्पलसमो गन्धो यस्याः क्रोशात्प्रवायति। <br>या बिभर्ति परं रूपं यस्या नास्त्युपमा भुवि   ॥01-155-043॥</td></tr>
<tr><td>तां चापि जातां सुश्रोणीं वागुवाचाशरीरिणी। <br>सर्वयोषिद्वरा कृष्णा क्षयं क्षत्रं निनीषति   ॥01-155-044॥</td></tr>
<tr><td>सुरकार्यमियं काले करिष्यति सुमध्यमा। <br>अस्या हेतोः क्षत्रियाणां महदुत्पत्स्यते भयम्   ॥01-155-045॥</td></tr>
<tr><td>तच्छ्रुत्वा सर्वपाञ्चालाः प्रणेदुः सिंहसंघवत्। <br>न चैतान्हर्षसंपूर्णानियं सेहे वसुंधरा   ॥01-155-046॥</td></tr>
<tr><td>तौ दृष्ट्वा पृषती याजं प्रपेदे वै सुतार्थिनी। <br>न वै मदन्यां जननीं जानीयातामिमाविति   ॥01-155-047॥</td></tr>
<tr><td>तथेत्युवाच तां याजो राज्ञः प्रियचिकीर्षया। <br>तयोश्च नामनी चक्रुर्द्विजाः संपूर्णमानसाः   ॥01-155-048॥</td></tr>
<tr><td>धृष्टत्वादतिधृष्णुत्वाद्धर्माद्द्युत्संभवादपि। <br>धृष्टद्युम्नः कुमारोऽयं द्रुपदस्य भवत्विति   ॥01-155-049॥</td></tr>
<tr><td>कृष्णेत्येवाब्रुवन्कृष्णां कृष्णाभूत्सा हि वर्णतः। <br>तथा तन्मिथुनं जज्ञे द्रुपदस्य महामखे   ॥01-155-050॥</td></tr>
<tr><td>धृष्टद्युम्नं तु पाञ्चाल्यमानीय स्वं विवेशनम्। <br>उपाकरोदस्त्रहेतोर्भारद्वाजः प्रतापवान्   ॥01-155-051॥</td></tr>
<tr><td>अमोक्षणीयं दैवं हि भावि मत्वा महामतिः। <br>तथा तत्कृतवान्द्रोण आत्मकीर्त्यनुरक्षणात्   ॥01-155-052॥</td></tr>
</table>
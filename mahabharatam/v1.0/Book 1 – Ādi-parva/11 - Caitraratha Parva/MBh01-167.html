<table border = "1"><tr><td>Verse</td></tr>
<tr><td> गन्धर्व उवाच। <br>ततो दृष्ट्वाश्रमपदं रहितं तैः सुतैर्मुनिः। <br>निर्जगाम सुदुःखार्तः पुनरेवाश्रमात्ततः   ॥01-167-001॥</td></tr>
<tr><td>सोऽपश्यत्सरितं पूर्णां प्रावृट्काले नवाम्भसा। <br>वृक्षान्बहुविधान्पार्थ वहन्तीं तीरजान्बहून्   ॥01-167-002॥</td></tr>
<tr><td>अथ चिन्तां समापेदे पुनः पौरवनन्दन। <br>अम्भस्यस्या निमज्जेयमिति दुःखसमन्वितः   ॥01-167-003॥</td></tr>
<tr><td>ततः पाशैस्तदात्मानं गाढं बद्ध्वा महामुनिः। <br>तस्या जले महानद्या निममज्ज सुदुःखितः   ॥01-167-004॥</td></tr>
<tr><td>अथ छित्त्वा नदी पाशांस्तस्यारिबलमर्दन। <br>समस्थं तमृषिं कृत्वा विपाशं समवासृजत्   ॥01-167-005॥</td></tr>
<tr><td>उत्ततार ततः पाशैर्विमुक्तः स महानृषिः। <br>विपाशेति च नामास्या नद्याश्चक्रे महानृषिः   ॥01-167-006॥</td></tr>
<tr><td>शोके बुद्धिं ततश्चक्रे न चैकत्र व्यतिष्ठत। <br>सोऽगच्छत्पर्वतांश्चैव सरितश्च सरांसि च   ॥01-167-007॥</td></tr>
<tr><td>ततः स पुनरेवर्षिर्नदीं हैमवतीं तदा। <br>चण्डग्राहवतीं दृष्ट्वा तस्याः स्रोतस्यवापतत्   ॥01-167-008॥</td></tr>
<tr><td>सा तमग्निसमं विप्रमनुचिन्त्य सरिद्वरा। <br>शतधा विद्रुता यस्माच्छतद्रुरिति विश्रुता   ॥01-167-009॥</td></tr>
<tr><td>ततः स्थलगतं दृष्ट्वा तत्राप्यात्मानमात्मना। <br>मर्तुं न शक्यमित्युक्त्वा पुनरेवाश्रमं ययौ   ॥01-167-010॥</td></tr>
<tr><td>वध्वादृश्यन्त्यानुगत आश्रमाभिमुखो व्रजन्। <br>अथ शुश्राव संगत्या वेदाध्ययननिःस्वनम्। <br>पृष्ठतः परिपूर्णार्थैः षड्भिरङ्गैरलंकृतम्   ॥01-167-011॥</td></tr>
<tr><td>अनुव्रजति को न्वेष मामित्येव च सोऽब्रवीत्। <br>अहं त्वदृश्यती नाम्ना तं स्नुषा प्रत्यभाषत। <br>शक्तेर्भार्या महाभाग तपोयुक्ता तपस्विनी   ॥01-167-012॥</td></tr>
<tr><td> वसिष्ठ उवाच। <br>पुत्रि कस्यैष साङ्गस्य वेदस्याध्ययनस्वनः। <br>पुरा साङ्गस्य वेदस्य शक्तेरिव मया श्रुतः   ॥01-167-013॥</td></tr>
<tr><td> अदृश्यन्त्युवाच। <br>अयं कुक्षौ समुत्पन्नः शक्तेर्गर्भः सुतस्य ते। <br>समा द्वादश तस्येह वेदानभ्यसतो मुने   ॥01-167-014॥</td></tr>
<tr><td> गन्धर्व उवाच। <br>एवमुक्तस्ततो हृष्टो वसिष्ठः श्रेष्ठभागृषिः। <br>अस्ति संतानमित्युक्त्वा मृत्योः पार्थ न्यवर्तत   ॥01-167-015॥</td></tr>
<tr><td>ततः प्रतिनिवृत्तः स तया वध्वा सहानघ। <br>कल्माषपादमासीनं ददर्श विजने वने   ॥01-167-016॥</td></tr>
<tr><td>स तु दृष्ट्वैव तं राजा क्रुद्ध उत्थाय भारत। <br>आविष्टो रक्षसोग्रेण इयेषात्तुं ततः स्म तम्   ॥01-167-017॥</td></tr>
<tr><td>अदृश्यन्ती तु तं दृष्ट्वा क्रूरकर्माणमग्रतः। <br>भयसंविग्नया वाचा वसिष्ठमिदमब्रवीत्   ॥01-167-018॥</td></tr>
<tr><td>असौ मृत्युरिवोग्रेण दण्डेन भगवन्नितः। <br>प्रगृहीतेन काष्ठेन राक्षसोऽभ्येति भीषणः   ॥01-167-019॥</td></tr>
<tr><td>तं निवारयितुं शक्तो नान्योऽस्ति भुवि कश्चन। <br>त्वदृतेऽद्य महाभाग सर्ववेदविदां वर   ॥01-167-020॥</td></tr>
<tr><td>त्राहि मां भगवन्पापादस्माद्दारुणदर्शनात्। <br>रक्षो अत्तुमिह ह्यावां नूनमेतच्चिकीर्षति   ॥01-167-021॥</td></tr>
</table>
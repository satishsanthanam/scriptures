<table border = "1"><tr><td>Verse</td></tr>
<tr><td> नारद उवाच। <br>शृणु मे विस्तरेणेममितिहासं पुरातनम्। <br>भ्रातृभीः सहितः पार्थ यथावृत्तं युधिष्ठिर   ॥01-201-001॥</td></tr>
<tr><td>महासुरस्यान्ववाये हिरण्यकशिपोः पुरा। <br>निकुम्भो नाम दैत्येन्द्रस्तेजस्वी बलवानभूत्   ॥01-201-002॥</td></tr>
<tr><td>तस्य पुत्रौ महावीर्यौ जातौ भीमपराक्रमौ। <br>सहान्योन्येन भुञ्जाते विनान्योन्यं न गच्छतः   ॥01-201-003॥</td></tr>
<tr><td>अन्योन्यस्य प्रियकरावन्योन्यस्य प्रियंवदौ। <br>एकशीलसमाचारौ द्विधैवैकं यथा कृतौ   ॥01-201-004॥</td></tr>
<tr><td>तौ विवृद्धौ महावीर्यौ कार्येष्वप्येकनिश्चयौ। <br>त्रैलोक्यविजयार्थाय समास्थायैकनिश्चयम्   ॥01-201-005॥</td></tr>
<tr><td>कृत्वा दीक्षां गतौ विन्ध्यं तत्रोग्रं तेपतुस्तपः। <br>तौ तु दीर्घेण कालेन तपोयुक्तौ बभूवतुः   ॥01-201-006॥</td></tr>
<tr><td>क्षुत्पिपासापरिश्रान्तौ जटावल्कलधारिणौ। <br>मलोपचितसर्वाङ्गौ वायुभक्षौ बभूवतुः   ॥01-201-007॥</td></tr>
<tr><td>आत्ममांसानि जुह्वन्तौ पादाङ्गुष्ठाग्रधिष्ठितौ। <br>ऊर्ध्वबाहू चानिमिषौ दीर्घकालं धृतव्रतौ   ॥01-201-008॥</td></tr>
<tr><td>तयोस्तपःप्रभावेण दीर्घकालं प्रतापितः। <br>धूमं प्रमुमुचे विन्ध्यस्तदद्भुतमिवाभवत्   ॥01-201-009॥</td></tr>
<tr><td>ततो देवाभवन्भीता उग्रं दृष्ट्वा तयोस्तपः। <br>तपोविघातार्थमथो देवा विघ्नानि चक्रिरे   ॥01-201-010॥</td></tr>
<tr><td>रत्नैः प्रलोभयामासुः स्त्रीभिश्चोभौ पुनः पुनः। <br>न च तौ चक्रतुर्भङ्गं व्रतस्य सुमहाव्रतौ   ॥01-201-011॥</td></tr>
<tr><td>अथ मायां पुनर्देवास्तयोश्चक्रुर्महात्मनोः। <br>भगिन्यो मातरो भार्यास्तयोः परिजनस्तथा   ॥01-201-012॥</td></tr>
<tr><td>परिपात्यमाना वित्रस्ताः शूलहस्तेन रक्षसा। <br>स्रस्ताभरणकेशान्ता एकान्तभ्रष्टवाससः   ॥01-201-013॥</td></tr>
<tr><td>अभिधाव्य ततः सर्वास्तौ त्राहीति विचुक्रुशुः। <br>न च तौ चक्रतुर्भङ्गं व्रतस्य सुमहाव्रतौ   ॥01-201-014॥</td></tr>
<tr><td>यदा क्षोभं नोपयाति नार्तिमन्यतरस्तयोः। <br>ततः स्त्रियस्ता भूतं च सर्वमन्तरधीयत   ॥01-201-015॥</td></tr>
<tr><td>ततः पितामहः साक्षादभिगम्य महासुरौ। <br>वरेण छन्दयामास सर्वलोकपितामहः   ॥01-201-016॥</td></tr>
<tr><td>ततः सुन्दोपसुन्दौ तौ भ्रातरौ दृढविक्रमौ। <br>दृष्ट्वा पितामहं देवं तस्थतुः प्राञ्जली तदा   ॥01-201-017॥</td></tr>
<tr><td>ऊचतुश्च प्रभुं देवं ततस्तौ सहितौ तदा। <br>आवयोस्तपसानेन यदि प्रीतः पितामहः   ॥01-201-018॥</td></tr>
<tr><td>मायाविदावस्त्रविदौ बलिनौ कामरूपिणौ। <br>उभावप्यमरौ स्यावः प्रसन्नो यदि नौ प्रभुः   ॥01-201-019॥</td></tr>
<tr><td> पितामह उवाच। <br>ऋतेऽमरत्वमन्यद्वां सर्वमुक्तं भविष्यति। <br>अन्यद्वृणीतां मृत्योश्च विधानममरैः समम्   ॥01-201-020॥</td></tr>
<tr><td>करिष्यावेदमिति यन्महदभ्युत्थितं तपः। <br>युवयोर्हेतुनानेन नामरत्वं विधीयते   ॥01-201-021॥</td></tr>
<tr><td>त्रैलोक्यविजयार्थाय भवद्भ्यामास्थितं तपः। <br>हेतुनानेन दैत्येन्द्रौ न वां कामं करोम्यहम्   ॥01-201-022॥</td></tr>
<tr><td> सुन्दोपसुन्दावूचतुः। <br>त्रिषु लोकेषु यद्भूतं किंचित्स्थावरजङ्गमम्। <br>सर्वस्मान्नौ भयं न स्यादृतेऽन्योन्यं पितामह   ॥01-201-023॥</td></tr>
<tr><td> पितामह उवाच। <br>यत्प्रार्थितं यथोक्तं च काममेतद्ददानि वाम्। <br>मृत्योर्विधानमेतच्च यथावद्वां भविष्यति   ॥01-201-024॥</td></tr>
<tr><td> नारद उवाच। <br>ततः पितामहो दत्त्वा वरमेतत्तदा तयोः। <br>निवर्त्य तपसस्तौ च ब्रह्मलोकं जगाम ह   ॥01-201-025॥</td></tr>
<tr><td>लब्ध्वा वराणि सर्वाणि दैत्येन्द्रावपि तावुभौ। <br>अवध्यौ सर्वलोकस्य स्वमेव भवनं गतौ   ॥01-201-026॥</td></tr>
<tr><td>तौ तु लब्धवरौ दृष्ट्वा कृतकामौ महासुरौ। <br>सर्वः सुहृज्जनस्ताभ्यां प्रमोदमुपजग्मिवान्   ॥01-201-027॥</td></tr>
<tr><td>ततस्तौ तु जटा हित्वा मौलिनौ संबभूवतुः। <br>महार्हाभरणोपेतौ विरजोम्बरधारिणौ   ॥01-201-028॥</td></tr>
<tr><td>अकालकौमुदीं चैव चक्रतुः सार्वकामिकीम्। <br>दैत्येन्द्रौ परमप्रीतौ तयोश्चैव सुहृज्जनः   ॥01-201-029॥</td></tr>
<tr><td>भक्ष्यतां भुज्यतां नित्यं रम्यतां गीयतामिति। <br>पीयतां दीयतां चेति वाच आसन्गृहे गृहे   ॥01-201-030॥</td></tr>
<tr><td>तत्र तत्र महापानैरुत्कृष्टतलनादितैः। <br>हृष्टं प्रमुदितं सर्वं दैत्यानामभवत्पुरम्   ॥01-201-031॥</td></tr>
<tr><td>तैस्तैर्विहारैर्बहुभिर्दैत्यानां कामरूपिणाम्। <br>समाः संक्रीडतां तेषामहरेकमिवाभवत्   ॥01-201-032॥</td></tr>
</table>
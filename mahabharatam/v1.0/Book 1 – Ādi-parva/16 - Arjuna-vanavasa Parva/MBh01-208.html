<table border = "1"><tr><td>Verse</td></tr>
<tr><td> वैशंपायन उवाच। <br>ततः समुद्रे तीर्थानि दक्षिणे भरतर्षभः। <br>अभ्यगच्छत्सुपुण्यानि शोभितानि तपस्विभिः   ॥01-208-001॥</td></tr>
<tr><td>वर्जयन्ति स्म तीर्थानि पञ्च तत्र तु तापसाः। <br>आचीर्णानि तु यान्यासन्पुरस्तात्तु तपस्विभिः   ॥01-208-002॥</td></tr>
<tr><td>अगस्त्यतीर्थं सौभद्रं पौलोमं च सुपावनम्। <br>कारंधमं प्रसन्नं च हयमेधफलं च यत्। <br>भारद्वाजस्य तीर्थं च पापप्रशमनं महत्   ॥01-208-003॥</td></tr>
<tr><td>विविक्तान्युपलक्ष्याथ तानि तीर्थानि पाण्डवः। <br>दृष्ट्वा च वर्ज्यमानानि मुनिभिर्धर्मबुद्धिभिः   ॥01-208-004॥</td></tr>
<tr><td>तपस्विनस्ततोऽपृच्छत्प्राज्ञलिः कुरुनन्दनः। <br>तीर्थानीमानि वर्ज्यन्ते किमर्थं ब्रह्मवादिभिः   ॥01-208-005॥</td></tr>
<tr><td> तापसा ऊचुः। <br>ग्राहाः पञ्च वसन्त्येषु हरन्ति च तपोधनान्। <br>अत एतानि वर्ज्यन्ते तीर्थानि कुरुनन्दन   ॥01-208-006॥</td></tr>
<tr><td> वैशंपायन उवाच। <br>तेषां श्रुत्वा महाबाहुर्वार्यमाणस्तपोधनैः। <br>जगाम तानि तीर्थानि द्रष्टुं पुरुषसत्तमः   ॥01-208-007॥</td></tr>
<tr><td>ततः सौभद्रमासाद्य महर्षेस्तीर्थमुत्तमम्। <br>विगाह्य तरसा शूरः स्नानं चक्रे परंतपः   ॥01-208-008॥</td></tr>
<tr><td>अथ तं पुरुषव्याघ्रमन्तर्जलचरो महान्। <br>निजग्राह जले ग्राहः कुन्तीपुत्रं धनंजयम्   ॥01-208-009॥</td></tr>
<tr><td>स तमादाय कौन्तेयो विस्फुरन्तं जलेचरम्। <br>उदतिष्ठन्महाबाहुर्बलेन बलिनां वरः   ॥01-208-010॥</td></tr>
<tr><td>उत्कृष्ट एव तु ग्राहः सोऽर्जुनेन यशस्विना। <br>बभूव नारी कल्याणी सर्वाभरणभूषिता। <br>दीप्यमाना श्रिया राजन्दिव्यरूपा मनोरमा   ॥01-208-011॥</td></tr>
<tr><td>तदद्भुतं महद्दृष्ट्वा कुन्तीपुत्रो धनंजयः। <br>तां स्त्रियं परमप्रीत इदं वचनमब्रवीत्   ॥01-208-012॥</td></tr>
<tr><td>का वै त्वमसि कल्याणि कुतो वासि जलेचरी। <br>किमर्थं च महत्पापमिदं कृतवती पुरा   ॥01-208-013॥</td></tr>
<tr><td> नार्युवाच। <br>अप्सरास्मि महाबाहो देवारण्यविचारिणी। <br>इष्टा धनपतेर्नित्यं वर्गा नाम महाबल   ॥01-208-014॥</td></tr>
<tr><td>मम सख्यश्चतस्रोऽन्याः सर्वाः कामगमाः शुभाः। <br>ताभिः सार्धं प्रयातास्मि लोकपालनिवेशनम्   ॥01-208-015॥</td></tr>
<tr><td>ततः पश्यामहे सर्वा ब्राह्मणं संशितव्रतम्। <br>रूपवन्तमधीयानमेकमेकान्तचारिणम्   ॥01-208-016॥</td></tr>
<tr><td>तस्य वै तपसा राजंस्तद्वनं तेजसावृतम्। <br>आदित्य इव तं देशं कृत्स्नं स व्यवभासयत्   ॥01-208-017॥</td></tr>
<tr><td>तस्य दृष्ट्वा तपस्तादृग्रूपं चाद्भुतदर्शनम्। <br>अवतीर्णाः स्म तं देशं तपोविघ्नचिकीर्षया   ॥01-208-018॥</td></tr>
<tr><td>अहं च सौरभेयी च समीची बुद्बुदा लता। <br>यौगपद्येन तं विप्रमभ्यगच्छाम भारत   ॥01-208-019॥</td></tr>
<tr><td>गायन्त्यो वै हसन्त्यश्च लोभयन्त्यश्च तं द्विजम्। <br>स च नास्मासु कृतवान्मनो वीर कथंचन। <br>नाकम्पत महातेजाः स्थितस्तपसि निर्मले   ॥01-208-020॥</td></tr>
<tr><td>सोऽशपत्कुपितोऽस्मांस्तु ब्राह्मणः क्षत्रियर्षभ। <br>ग्राहभूता जले यूयं चरिष्यध्वं शतं समाः   ॥01-208-021॥</td></tr>
</table>
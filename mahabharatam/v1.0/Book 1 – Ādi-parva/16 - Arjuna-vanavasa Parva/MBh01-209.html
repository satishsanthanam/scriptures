<table border = "1"><tr><td>Verse</td></tr>
<tr><td> वर्गोवाच। <br>ततो वयं प्रव्यथिताः सर्वा भरतसत्तम। <br>आयाम शरणं विप्रं तं तपोधनमच्युतम्   ॥01-209-001॥</td></tr>
<tr><td>रूपेण वयसा चैव कन्दर्पेण च दर्पिताः। <br>अयुक्तं कृतवत्यः स्म क्षन्तुमर्हसि नो द्विज   ॥01-209-002॥</td></tr>
<tr><td>एष एव वधोऽस्माकं सुपर्याप्तस्तपोधन। <br>यद्वयं संशितात्मानं प्रलोब्धुं त्वामिहागताः   ॥01-209-003॥</td></tr>
<tr><td>अवध्यास्तु स्त्रियः सृष्टा मन्यन्ते धर्मचिन्तकाः। <br>तस्माद्धर्मेण धर्मज्ञ नास्मान्हिंसितुमर्हसि   ॥01-209-004॥</td></tr>
<tr><td>सर्वभूतेषु धर्मज्ञ मैत्रो ब्राह्मण उच्यते। <br>सत्यो भवतु कल्याण एष वादो मनीषिणाम्   ॥01-209-005॥</td></tr>
<tr><td>शरणं च प्रपन्नानां शिष्टाः कुर्वन्ति पालनम्। <br>शरणं त्वां प्रपन्नाः स्म तस्मात्त्वं क्षन्तुमर्हसि   ॥01-209-006॥</td></tr>
<tr><td> वैशंपायन उवाच। <br>एवमुक्तस्तु धर्मात्मा ब्राह्मणः शुभकर्मकृत्। <br>प्रसादं कृतवान्वीर रविसोमसमप्रभः   ॥01-209-007॥</td></tr>
<tr><td> ब्राह्मण उवाच। <br>शतं सहस्रं विश्वं च सर्वमक्षयवाचकम्। <br>परिमाणं शतं त्वेतन्नैतदक्षयवाचकम्   ॥01-209-008॥</td></tr>
<tr><td>यदा च वो ग्राहभूता गृह्णन्तीः पुरुषाञ्जले। <br>उत्कर्षति जलात्कश्चित्स्थलं पुरुषसत्तमः   ॥01-209-009॥</td></tr>
<tr><td>तदा यूयं पुनः सर्वाः स्वरूपं प्रतिपत्स्यथ। <br>अनृतं नोक्तपूर्वं मे हसतापि कदाचन   ॥01-209-010॥</td></tr>
<tr><td>तानि सर्वाणि तीर्थानि इतः प्रभृति चैव ह। <br>नारीतीर्थानि नाम्नेह ख्यातिं यास्यन्ति सर्वशः। <br>पुण्यानि च भविष्यन्ति पावनानि मनीषिणाम्   ॥01-209-011॥</td></tr>
<tr><td> वर्गोवाच। <br>ततोऽभिवाद्य तं विप्रं कृत्वा चैव प्रदक्षिणम्। <br>अचिन्तयामोपसृत्य तस्माद्देशात्सुदुःखिताः   ॥01-209-012॥</td></tr>
<tr><td>क्व नु नाम वयं सर्वाः कालेनाल्पेन तं नरम्। <br>समागच्छेम यो नस्तद्रूपमापादयेत्पुनः   ॥01-209-013॥</td></tr>
<tr><td>ता वयं चिन्तयित्वैवं मुहूर्तादिव भारत। <br>दृष्टवत्यो महाभागं देवर्षिमुत नारदम्   ॥01-209-014॥</td></tr>
<tr><td>सर्वा हृष्टाः स्म तं दृष्ट्वा देवर्षिममितद्युतिम्। <br>अभिवाद्य च तं पार्थ स्थिताः स्म व्यथिताननाः   ॥01-209-015॥</td></tr>
<tr><td>स नोऽपृच्छद्दुःखमूलमुक्तवत्यो वयं च तत्। <br>श्रुत्वा तच्च यथावृत्तमिदं वचनमब्रवीत्   ॥01-209-016॥</td></tr>
<tr><td>दक्षिणे सागरानूपे पञ्च तीर्थानि सन्ति वै। <br>पुण्यानि रमणीयानि तानि गच्छत माचिरम्   ॥01-209-017॥</td></tr>
<tr><td>तत्राशु पुरुषव्याघ्रः पाण्डवो वो धनंजयः। <br>मोक्षयिष्यति शुद्धात्मा दुःखादस्मान्न संशयः   ॥01-209-018॥</td></tr>
<tr><td>तस्य सर्वा वयं वीर श्रुत्वा वाक्यमिहागताः। <br>तदिदं सत्यमेवाद्य मोक्षिताहं त्वयानघ   ॥01-209-019॥</td></tr>
<tr><td>एतास्तु मम वै सख्यश्चतस्रोऽन्या जले स्थिताः। <br>कुरु कर्म शुभं वीर एताः सर्वा विमोक्षय   ॥01-209-020॥</td></tr>
<tr><td> वैशंपायन उवाच। <br>ततस्ताः पाण्डवश्रेष्ठः सर्वा एव विशां पते। <br>तस्माच्छापाददीनात्मा मोक्षयामास वीर्यवान्   ॥01-209-021॥</td></tr>
<tr><td>उत्थाय च जलात्तस्मात्प्रतिलभ्य वपुः स्वकम्। <br>तास्तदाप्सरसो राजन्नदृश्यन्त यथा पुरा   ॥01-209-022॥</td></tr>
<tr><td>तीर्थानि शोधयित्वा तु तथानुज्ञाय ताः प्रभुः। <br>चित्राङ्गदां पुनर्द्रष्टुं मणलूरपुरं ययौ   ॥01-209-023॥</td></tr>
<tr><td>तस्यामजनयत्पुत्रं राजानं बभ्रुवाहनम्। <br>तं दृष्ट्वा पाण्डवो राजन्गोकर्णमभितोऽगमत्   ॥01-209-024॥</td></tr>
</table>
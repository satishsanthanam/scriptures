<table border = "1"><tr><td>Verse</td></tr>
<tr><td>नारायणं नमस्कृत्य नरं चैव नरोत्तमम्। <br>देवीं सरस्वतीं चैव ततो जयमुदीरयेत्   ॥01-001-000॥</td></tr>
<tr><td>लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे   ॥01-001-001॥</td></tr>
<tr><td>समासीनानभ्यगच्छद्ब्रह्मर्षीन्संशितव्रतान्। <br>विनयावनतो भूत्वा कदाचित्सूतनन्दनः   ॥01-001-002॥</td></tr>
<tr><td>तमाश्रममनुप्राप्तं नैमिषारण्यवासिनः। <br>चित्राः श्रोतुं कथास्तत्र परिवव्रुस्तपस्विनः   ॥01-001-003॥</td></tr>
<tr><td>अभिवाद्य मुनींस्तांस्तु सर्वानेव कृताञ्जलिः। <br>अपृच्छत्स तपोवृद्धिं सद्भिश्चैवाभिनन्दितः   ॥01-001-004॥</td></tr>
<tr><td>अथ तेषूपविष्टेषु सर्वेष्वेव तपस्विषु। <br>निर्दिष्टमासनं भेजे विनयाल्लोमहर्षणिः   ॥01-001-005॥</td></tr>
<tr><td>सुखासीनं ततस्तं तु विश्रान्तमुपलक्ष्य च। <br>अथापृच्छदृषिस्तत्र कश्चित्प्रस्तावयन्कथाः   ॥01-001-006॥</td></tr>
<tr><td>कुत आगम्यते सौते क्व चायं विहृतस्त्वया। <br>कालः कमलपत्राक्ष शंसैतत्पृच्छतो मम   ॥01-001-007॥</td></tr>
<tr><td> सूत उवाच। <br>जनमेजयस्य राजर्षेः सर्पसत्रे महात्मनः। <br>समीपे पार्थिवेन्द्रस्य सम्यक्पारिक्षितस्य च   ॥01-001-008॥</td></tr>
<tr><td>कृष्णद्वैपायनप्रोक्ताः सुपुण्या विविधाः कथाः। <br>कथिताश्चापि विधिवद्या वैशंपायनेन वै   ॥01-001-009॥</td></tr>
<tr><td>श्रुत्वाहं ता विचित्रार्था महाभारतसंश्रिताः। <br>बहूनि संपरिक्रम्य तीर्थान्यायतनानि च   ॥01-001-010॥</td></tr>
<tr><td>समन्तपञ्चकं नाम पुण्यं द्विजनिषेवितम्। <br>गतवानस्मि तं देशं युद्धं यत्राभवत्पुरा। <br>पाण्डवानां कुरूणां च सर्वेषां च महीक्षिताम्   ॥01-001-011॥</td></tr>
<tr><td>दिदृक्षुरागतस्तस्मात्समीपं भवतामिह। <br>आयुष्मन्तः सर्व एव ब्रह्मभूता हि मे मताः   ॥01-001-012॥</td></tr>
<tr><td>अस्मिन्यज्ञे महाभागाः सूर्यपावकवर्चसः। <br>कृताभिषेकाः शुचयः कृतजप्या हुताग्नयः। <br>भवन्त आसते स्वस्था ब्रवीमि किमहं द्विजाः   ॥01-001-013॥</td></tr>
<tr><td>पुराणसंश्रिताः पुण्याः कथा वा धर्मसंश्रिताः। <br>इतिवृत्तं नरेन्द्राणामृषीणां च महात्मनाम्   ॥01-001-014॥</td></tr>
<tr><td> ऋषय ऊचुः। <br>द्वैपायनेन यत्प्रोक्तं पुराणं परमर्षिणा। <br>सुरैर्ब्रह्मर्षिभिश्चैव श्रुत्वा यदभिपूजितम्   ॥01-001-015॥</td></tr>
<tr><td>तस्याख्यानवरिष्ठस्य विचित्रपदपर्वणः। <br>सूक्ष्मार्थन्याययुक्तस्य वेदार्थैर्भूषितस्य च   ॥01-001-016॥</td></tr>
<tr><td>भारतस्येतिहासस्य पुण्यां ग्रन्थार्थसंयुताम्। <br>संस्कारोपगतां ब्राह्मीं नानाशास्त्रोपबृंहिताम्   ॥01-001-017॥</td></tr>
<tr><td>जनमेजयस्य यां राज्ञो वैशंपायन उक्तवान्। <br>यथावत्स ऋषिस्तुष्ट्या सत्रे द्वैपायनाज्ञया   ॥01-001-018॥</td></tr>
<tr><td>वेदैश्चतुर्भिः समितां व्यासस्याद्भुतकर्मणः। <br>संहितां श्रोतुमिच्छामो धर्म्यां पापभयापहाम्   ॥01-001-019॥</td></tr>
<tr><td> सूत उवाच। <br>आद्यं पुरुषमीशानं पुरुहूतं पुरुष्टुतम्। <br>ऋतमेकाक्षरं ब्रह्म व्यक्ताव्यक्तं सनातनम्   ॥01-001-020॥</td></tr>
<tr><td>असच्च सच्चैव च यद्विश्वं सदसतः परम्। <br>परावराणां स्रष्टारं पुराणं परमव्ययम्   ॥01-001-021॥</td></tr>
<tr><td>मङ्गल्यं मङ्गलं विष्णुं वरेण्यमनघं शुचिम्। <br>नमस्कृत्य हृषीकेशं चराचरगुरुं हरिम्   ॥01-001-022॥</td></tr>
<tr><td>महर्षेः पूजितस्येह सर्वलोके महात्मनः। <br>प्रवक्ष्यामि मतं कृत्स्नं व्यासस्यामिततेजसः   ॥01-001-023॥</td></tr>
<tr><td>आचख्युः कवयः केचित्संप्रत्याचक्षते परे। <br>आख्यास्यन्ति तथैवान्ये इतिहासमिमं भुवि   ॥01-001-024॥</td></tr>
<tr><td>इदं तु त्रिषु लोकेषु महज्ज्ञानं प्रतिष्ठितम्। <br>विस्तरैश्च समासैश्च धार्यते यद्द्विजातिभिः   ॥01-001-025॥</td></tr>
<tr><td>अलंकृतं शुभैः शब्दैः समयैर्दिव्यमानुषैः। <br>छन्दोवृत्तैश्च विविधैरन्वितं विदुषां प्रियम्   ॥01-001-026॥</td></tr>
<tr><td>निष्प्रभेऽस्मिन्निरालोके सर्वतस्तमसावृते। <br>बृहदण्डमभूदेकं प्रजानां बीजमक्षयम्   ॥01-001-027॥</td></tr>
<tr><td>युगस्यादौ निमित्तं तन्महद्दिव्यं प्रचक्षते। <br>यस्मिंस्तच्छ्रूयते सत्यं ज्योतिर्ब्रह्म सनातनम्   ॥01-001-028॥</td></tr>
<tr><td>अद्भुतं चाप्यचिन्त्यं च सर्वत्र समतां गतम्। <br>अव्यक्तं कारणं सूक्ष्मं यत्तत्सदसदात्मकम्   ॥01-001-029॥</td></tr>
<tr><td>यस्मात्पितामहो जज्ञे प्रभुरेकः प्रजापतिः। <br>ब्रह्मा सुरगुरुः स्थाणुर्मनुः कः परमेष्ठ्यथ   ॥01-001-030॥</td></tr>
<tr><td>प्राचेतसस्तथा दक्षो दक्षपुत्राश्च सप्त ये। <br>ततः प्रजानां पतयः प्राभवन्नेकविंशतिः   ॥01-001-031॥</td></tr>
<tr><td>पुरुषश्चाप्रमेयात्मा यं सर्वमृषयो विदुः। <br>विश्वेदेवास्तथादित्या वसवोऽथाश्विनावपि   ॥01-001-032॥</td></tr>
<tr><td>यक्षाः साध्याः पिशाचाश्च गुह्यकाः पितरस्तथा। <br>ततः प्रसूता विद्वांसः शिष्टा ब्रह्मर्षयोऽमलाः   ॥01-001-033॥</td></tr>
<tr><td>राजर्षयश्च बहवः सर्वैः समुदिता गुणैः। <br>आपो द्यौः पृथिवी वायुरन्तरिक्षं दिशस्तथा   ॥01-001-034॥</td></tr>
<tr><td>संवत्सरर्तवो मासाः पक्षाहोरात्रयः क्रमात्। <br>यच्चान्यदपि तत्सर्वं संभूतं लोकसाक्षिकम्   ॥01-001-035॥</td></tr>
<tr><td>यदिदं दृश्यते किंचिद्भूतं स्थावरजङ्गमम्। <br>पुनः संक्षिप्यते सर्वं जगत्प्राप्ते युगक्षये   ॥01-001-036॥</td></tr>
<tr><td>यथर्तावृतुलिङ्गानि नानारूपाणि पर्यये। <br>दृश्यन्ते तानि तान्येव तथा भावा युगादिषु   ॥01-001-037॥</td></tr>
<tr><td>एवमेतदनाद्यन्तं भूतसंहारकारकम्। <br>अनादिनिधनं लोके चक्रं संपरिवर्तते   ॥01-001-038॥</td></tr>
<tr><td>त्रयस्त्रिंशत्सहस्राणि त्रयस्त्रिंशच्छतानि च। <br>त्रयस्त्रिंशच्च देवानां सृष्टिः संक्षेपलक्षणा   ॥01-001-039॥</td></tr>
<tr><td>दिवस्पुत्रो बृहद्भानुश्चक्षुरात्मा विभावसुः। <br>सविता च ऋचीकोऽर्को भानुराशावहो रविः   ॥01-001-040॥</td></tr>
<tr><td>पुत्रा विवस्वतः सर्वे मह्यस्तेषां तथावरः। <br>देवभ्राट्तनयस्तस्य तस्मात्सुभ्राडिति स्मृतः   ॥01-001-041॥</td></tr>
<tr><td>सुभ्राजस्तु त्रयः पुत्राः प्रजावन्तो बहुश्रुताः। <br>दशज्योतिः शतज्योतिः सहस्रज्योतिरात्मवान्   ॥01-001-042॥</td></tr>
<tr><td>दश पुत्रसहस्राणि दशज्योतेर्महात्मनः। <br>ततो दशगुणाश्चान्ये शतज्योतेरिहात्मजाः   ॥01-001-043॥</td></tr>
<tr><td>भूयस्ततो दशगुणाः सहस्रज्योतिषः सुताः। <br>तेभ्योऽयं कुरुवंशश्च यदूनां भरतस्य च   ॥01-001-044॥</td></tr>
<tr><td>ययातीक्ष्वाकुवंशश्च राजर्षीणां च सर्वशः। <br>संभूता बहवो वंशा भूतसर्गाः सविस्तराः   ॥01-001-045॥</td></tr>
<tr><td>भूतस्थानानि सर्वाणि रहस्यं त्रिविधं च यत्। <br>वेदयोगं सविज्ञानं धर्मोऽर्थः काम एव च   ॥01-001-046॥</td></tr>
<tr><td>धर्मकामार्थशास्त्राणि शास्त्राणि विविधानि च। <br>लोकयात्राविधानं च संभूतं दृष्टवानृषिः   ॥01-001-047॥</td></tr>
<tr><td>इतिहासाः सवैयाख्या विविधाः श्रुतयोऽपि च। <br>इह सर्वमनुक्रान्तमुक्तं ग्रन्थस्य लक्षणम्   ॥01-001-048॥</td></tr>
<tr><td>विस्तीर्यैतन्महज्ज्ञानमृषिः संक्षेपमब्रवीत्। <br>इष्टं हि विदुषां लोके समासव्यासधारणम्   ॥01-001-049॥</td></tr>
<tr><td>मन्वादि भारतं केचिदास्तीकादि तथापरे। <br>तथोपरिचराद्यन्ये विप्राः सम्यगधीयते   ॥01-001-050॥</td></tr>
<tr><td>विविधं संहिताज्ञानं दीपयन्ति मनीषिणः। <br>व्याख्यातुं कुशलाः केचिद्ग्रन्थं धारयितुं परे   ॥01-001-051॥</td></tr>
<tr><td>तपसा ब्रह्मचर्येण व्यस्य वेदं सनातनम्। <br>इतिहासमिमं चक्रे पुण्यं सत्यवतीसुतः   ॥01-001-052॥</td></tr>
<tr><td>पराशरात्मजो विद्वान्ब्रह्मर्षिः संशितव्रतः। <br>मातुर्नियोगाद्धर्मात्मा गाङ्गेयस्य च धीमतः   ॥01-001-053॥</td></tr>
<tr><td>क्षेत्रे विचित्रवीर्यस्य कृष्णद्वैपायनः पुरा। <br>त्रीनग्नीनिव कौरव्याञ्जनयामास वीर्यवान्   ॥01-001-054॥</td></tr>
<tr><td>उत्पाद्य धृतराष्ट्रं च पाण्डुं विदुरमेव च। <br>जगाम तपसे धीमान्पुनरेवाश्रमं प्रति   ॥01-001-055॥</td></tr>
<tr><td>तेषु जातेषु वृद्धेषु गतेषु परमां गतिम्। <br>अब्रवीद्भारतं लोके मानुषेऽस्मिन्महानृषिः   ॥01-001-056॥</td></tr>
<tr><td>जनमेजयेन पृष्टः सन्ब्राह्मणैश्च सहस्रशः। <br>शशास शिष्यमासीनं वैशंपायनमन्तिके   ॥01-001-057॥</td></tr>
<tr><td>स सदस्यैः सहासीनः श्रावयामास भारतम्। <br>कर्मान्तरेषु यज्ञस्य चोद्यमानः पुनः पुनः   ॥01-001-058॥</td></tr>
<tr><td>विस्तरं कुरुवंशस्य गान्धार्या धर्मशीलताम्। <br>क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत्   ॥01-001-059॥</td></tr>
<tr><td>वासुदेवस्य माहात्म्यं पाण्डवानां च सत्यताम्। <br>दुर्वृत्तं धार्तराष्ट्राणामुक्तवान्भगवानृषिः   ॥01-001-060॥</td></tr>
<tr><td>चतुर्विंशतिसाहस्रीं चक्रे भारतसंहिताम्। <br>उपाख्यानैर्विना तावद्भारतं प्रोच्यते बुधैः   ॥01-001-061॥</td></tr>
<tr><td>ततोऽध्यर्धशतं भूयः संक्षेपं कृतवानृषिः। <br>अनुक्रमणिमध्यायं वृत्तान्तानां सपर्वणाम्   ॥01-001-062॥</td></tr>
<tr><td>इदं द्वैपायनः पूर्वं पुत्रमध्यापयच्छुकम्। <br>ततोऽन्येभ्योऽनुरूपेभ्यः शिष्येभ्यः प्रददौ प्रभुः   ॥01-001-063॥</td></tr>
<tr><td>नारदोऽश्रावयद्देवानसितो देवलः पितॄन्। <br>गन्धर्वयक्षरक्षांसि श्रावयामास वै शुकः   ॥01-001-064॥</td></tr>
<tr><td>दुर्योधनो मन्युमयो महाद्रुमः; स्कन्धः कर्णः शकुनिस्तस्य शाखाः। <br>दुःशासनः पुष्पफले समृद्धे; मूलं राजा धृतराष्ट्रोऽमनीषी   ॥01-001-065॥</td></tr>
<tr><td>युधिष्ठिरो धर्ममयो महाद्रुमः; स्कन्धोऽर्जुनो भीमसेनोऽस्य शाखाः। <br>माद्रीसुतौ पुष्पफले समृद्धे; मूलं कृष्णो ब्रह्म च ब्राह्मणाश्च   ॥01-001-066॥</td></tr>
<tr><td>पाण्डुर्जित्वा बहून्देशान्युधा विक्रमणेन च। <br>अरण्ये मृगयाशीलो न्यवसत्सजनस्तदा   ॥01-001-067॥</td></tr>
<tr><td>मृगव्यवायनिधने कृच्छ्रां प्राप स आपदम्। <br>जन्मप्रभृति पार्थानां तत्राचारविधिक्रमः   ॥01-001-068॥</td></tr>
<tr><td>मात्रोरभ्युपपत्तिश्च धर्मोपनिषदं प्रति। <br>धर्मस्य वायोः शक्रस्य देवयोश्च तथाश्विनोः   ॥01-001-069॥</td></tr>
<tr><td>तापसैः सह संवृद्धा मातृभ्यां परिरक्षिताः। <br>मेध्यारण्येषु पुण्येषु महतामाश्रमेषु च   ॥01-001-070॥</td></tr>
<tr><td>ऋषिभिश्च तदानीता धार्तराष्ट्रान्प्रति स्वयम्। <br>शिशवश्चाभिरूपाश्च जटिला ब्रह्मचारिणः   ॥01-001-071॥</td></tr>
<tr><td>पुत्राश्च भ्रातरश्चेमे शिष्याश्च सुहृदश्च वः। <br>पाण्डवा एत इत्युक्त्वा मुनयोऽन्तर्हितास्ततः   ॥01-001-072॥</td></tr>
<tr><td>तांस्तैर्निवेदितान्दृष्ट्वा पाण्डवान्कौरवास्तदा। <br>शिष्टाश्च वर्णाः पौरा ये ते हर्षाच्चुक्रुशुर्भृशम्   ॥01-001-073॥</td></tr>
<tr><td>आहुः केचिन्न तस्यैते तस्यैत इति चापरे। <br>यदा चिरमृतः पाण्डुः कथं तस्येति चापरे   ॥01-001-074॥</td></tr>
<tr><td>स्वागतं सर्वथा दिष्ट्या पाण्डोः पश्याम संततिम्। <br>उच्यतां स्वागतमिति वाचोऽश्रूयन्त सर्वशः   ॥01-001-075॥</td></tr>
<tr><td>तस्मिन्नुपरते शब्दे दिशः सर्वा विनादयन्। <br>अन्तर्हितानां भूतानां निस्वनस्तुमुलोऽभवत्   ॥01-001-076॥</td></tr>
<tr><td>पुष्पवृष्टिः शुभा गन्धाः शङ्खदुन्दुभिनिस्वनाः। <br>आसन्प्रवेशे पार्थानां तदद्भुतमिवाभवत्   ॥01-001-077॥</td></tr>
<tr><td>तत्प्रीत्या चैव सर्वेषां पौराणां हर्षसंभवः। <br>शब्द आसीन्महांस्तत्र दिवस्पृक्कीर्तिवर्धनः   ॥01-001-078॥</td></tr>
<tr><td>तेऽप्यधीत्याखिलान्वेदाञ्शास्त्राणि विविधानि च। <br>न्यवसन्पाण्डवास्तत्र पूजिता अकुतोभयाः   ॥01-001-079॥</td></tr>
<tr><td>युधिष्ठिरस्य शौचेन प्रीताः प्रकृतयोऽभवन्। <br>धृत्या च भीमसेनस्य विक्रमेणार्जुनस्य च   ॥01-001-080॥</td></tr>
<tr><td>गुरुशुश्रूषया कुन्त्या यमयोर्विनयेन च। <br>तुतोष लोकः सकलस्तेषां शौर्यगुणेन च   ॥01-001-081॥</td></tr>
<tr><td>समवाये ततो राज्ञां कन्यां भर्तृस्वयंवराम्। <br>प्राप्तवानर्जुनः कृष्णां कृत्वा कर्म सुदुष्करम्   ॥01-001-082॥</td></tr>
<tr><td>ततः प्रभृति लोकेऽस्मिन्पूज्यः सर्वधनुष्मताम्। <br>आदित्य इव दुष्प्रेक्ष्यः समरेष्वपि चाभवत्   ॥01-001-083॥</td></tr>
<tr><td>स सर्वान्पार्थिवाञ्जित्वा सर्वांश्च महतो गणान्। <br>आजहारार्जुनो राज्ञे राजसूयं महाक्रतुम्   ॥01-001-084॥</td></tr>
<tr><td>अन्नवान्दक्षिणावांश्च सर्वैः समुदितो गुणैः। <br>युधिष्ठिरेण संप्राप्तो राजसूयो महाक्रतुः   ॥01-001-085॥</td></tr>
<tr><td>सुनयाद्वासुदेवस्य भीमार्जुनबलेन च। <br>घातयित्वा जरासंधं चैद्यं च बलगर्वितम्   ॥01-001-086॥</td></tr>
<tr><td>दुर्योधनमुपागच्छन्नर्हणानि ततस्ततः। <br>मणिकाञ्चनरत्नानि गोहस्त्यश्वधनानि च   ॥01-001-087॥</td></tr>
<tr><td>समृद्धां तां तथा दृष्ट्वा पाण्डवानां तदा श्रियम्। <br>ईर्ष्यासमुत्थः सुमहांस्तस्य मन्युरजायत   ॥01-001-088॥</td></tr>
<tr><td>विमानप्रतिमां चापि मयेन सुकृतां सभाम्। <br>पाण्डवानामुपहृतां स दृष्ट्वा पर्यतप्यत   ॥01-001-089॥</td></tr>
<tr><td>यत्रावहसितश्चासीत्प्रस्कन्दन्निव संभ्रमात्। <br>प्रत्यक्षं वासुदेवस्य भीमेनानभिजातवत्   ॥01-001-090॥</td></tr>
<tr><td>स भोगान्विविधान्भुञ्जन्रत्नानि विविधानि च। <br>कथितो धृतराष्ट्रस्य विवर्णो हरिणः कृशः   ॥01-001-091॥</td></tr>
<tr><td>अन्वजानात्ततो द्यूतं धृतराष्ट्रः सुतप्रियः। <br>तच्छ्रुत्वा वासुदेवस्य कोपः समभवन्महान्   ॥01-001-092॥</td></tr>
<tr><td>नातिप्रीतमनाश्चासीद्विवादांश्चान्वमोदत। <br>द्यूतादीननयान्घोरान्प्रवृद्धांश्चाप्युपैक्षत   ॥01-001-093॥</td></tr>
<tr><td>निरस्य विदुरं द्रोणं भीष्मं शारद्वतं कृपम्। <br>विग्रहे तुमुले तस्मिन्नहन्क्षत्रं परस्परम्   ॥01-001-094॥</td></tr>
<tr><td>जयत्सु पाण्डुपुत्रेषु श्रुत्वा सुमहदप्रियम्। <br>दुर्योधनमतं ज्ञात्वा कर्णस्य शकुनेस्तथा। <br>धृतराष्ट्रश्चिरं ध्यात्वा संजयं वाक्यमब्रवीत्   ॥01-001-095॥</td></tr>
<tr><td>शृणु संजय मे सर्वं न मेऽसूयितुमर्हसि। <br>श्रुतवानसि मेधावी बुद्धिमान्प्राज्ञसंमतः   ॥01-001-096॥</td></tr>
<tr><td>न विग्रहे मम मतिर्न च प्रीये कुरुक्षये। <br>न मे विशेषः पुत्रेषु स्वेषु पाण्डुसुतेषु च   ॥01-001-097॥</td></tr>
<tr><td>वृद्धं मामभ्यसूयन्ति पुत्रा मन्युपरायणाः। <br>अहं त्वचक्षुः कार्पण्यात्पुत्रप्रीत्या सहामि तत्। <br>मुह्यन्तं चानुमुह्यामि दुर्योधनमचेतनम्   ॥01-001-098॥</td></tr>
<tr><td>राजसूये श्रियं दृष्ट्वा पाण्डवस्य महौजसः। <br>तच्चावहसनं प्राप्य सभारोहणदर्शने   ॥01-001-099॥</td></tr>
<tr><td>अमर्षितः स्वयं जेतुमशक्तः पाण्डवान्रणे। <br>निरुत्साहश्च संप्राप्तुं श्रियमक्षत्रियो यथा। <br>गान्धारराजसहितश्छद्मद्यूतममन्त्रयत्   ॥01-001-100॥</td></tr>
<tr><td>तत्र यद्यद्यथा ज्ञातं मया संजय तच्छृणु। <br>श्रुत्वा हि मम वाक्यानि बुद्ध्या युक्तानि तत्त्वतः। <br>ततो ज्ञास्यसि मां सौते प्रज्ञाचक्षुषमित्युत   ॥01-001-101॥</td></tr>
<tr><td>यदाश्रौषं धनुरायम्य चित्रं; विद्धं लक्ष्यं पातितं वै पृथिव्याम्। <br>कृष्णां हृतां पश्यतां सर्वराज्ञां; तदा नाशंसे विजयाय संजय   ॥01-001-102॥</td></tr>
<tr><td>यदाश्रौषं द्वारकायां सुभद्रां; प्रसह्योढां माधवीमर्जुनेन। <br>इन्द्रप्रस्थं वृष्णिवीरौ च यातौ; तदा नाशंसे विजयाय संजय   ॥01-001-103॥</td></tr>
<tr><td>यदाश्रौषं देवराजं प्रवृष्टं; शरैर्दिव्यैर्वारितं चार्जुनेन। <br>अग्निं तथा तर्पितं खाण्डवे च; तदा नाशंसे विजयाय संजय   ॥01-001-104॥</td></tr>
<tr><td>यदाश्रौषं हृतराज्यं युधिष्ठिरं; पराजितं सौबलेनाक्षवत्याम्। <br>अन्वागतं भ्रातृभिरप्रमेयै;स्तदा नाशंसे विजयाय संजय   ॥01-001-105॥</td></tr>
<tr><td>यदाश्रौषं द्रौपदीमश्रुकण्ठीं; सभां नीतां दुःखितामेकवस्त्राम्। <br>रजस्वलां नाथवतीमनाथव;त्तदा नाशंसे विजयाय संजय   ॥01-001-106॥</td></tr>
<tr><td>यदाश्रौषं विविधास्तात चेष्टा; धर्मात्मनां प्रस्थितानां वनाय। <br>ज्येष्ठप्रीत्या क्लिश्यतां पाण्डवानां; तदा नाशंसे विजयाय संजय   ॥01-001-107॥</td></tr>
<tr><td>यदाश्रौषं स्नातकानां सहस्रै;रन्वागतं धर्मराजं वनस्थम्। <br>भिक्षाभुजां ब्राह्मणानां महात्मनां; तदा नाशंसे विजयाय संजय   ॥01-001-108॥</td></tr>
<tr><td>यदाश्रौषमर्जुनो देवदेवं; किरातरूपं त्र्यम्बकं तोष्य युद्धे। <br>अवाप तत्पाशुपतं महास्त्रं; तदा नाशंसे विजयाय संजय   ॥01-001-109॥</td></tr>
<tr><td>यदाश्रौषं त्रिदिवस्थं धनंजयं; शक्रात्साक्षाद्दिव्यमस्त्रं यथावत्। <br>अधीयानं शंसितं सत्यसंधं; तदा नाशंसे विजयाय संजय   ॥01-001-110॥</td></tr>
<tr><td>यदाश्रौषं वैश्रवणेन सार्धं; समागतं भीममन्यांश्च पार्थान्। <br>तस्मिन्देशे मानुषाणामगम्ये; तदा नाशंसे विजयाय संजय   ॥01-001-111॥</td></tr>
<tr><td>यदाश्रौषं घोषयात्रागतानां; बन्धं गन्धर्वैर्मोक्षणं चार्जुनेन। <br>स्वेषां सुतानां कर्णबुद्धौ रतानां; तदा नाशंसे विजयाय संजय   ॥01-001-112॥</td></tr>
<tr><td>यदाश्रौषं यक्षरूपेण धर्मं; समागतं धर्मराजेन सूत। <br>प्रश्नानुक्तान्विब्रुवन्तं च सम्य;क्तदा नाशंसे विजयाय संजय   ॥01-001-113॥</td></tr>
<tr><td>यदाश्रौषं मामकानां वरिष्ठा;न्धनंजयेनैकरथेन भग्नान्। <br>विराटराष्ट्रे वसता महात्मना; तदा नाशंसे विजयाय संजय   ॥01-001-114॥</td></tr>
<tr><td>यदाश्रौषं सत्कृतां मत्स्यराज्ञा; सुतां दत्तामुत्तरामर्जुनाय। <br>तां चार्जुनः प्रत्यगृह्णात्सुतार्थे; तदा नाशंसे विजयाय संजय   ॥01-001-115॥</td></tr>
<tr><td>यदाश्रौषं निर्जितस्याधनस्य; प्रव्राजितस्य स्वजनात्प्रच्युतस्य। <br>अक्षौहिणीः सप्त युधिष्ठिरस्य; तदा नाशंसे विजयाय संजय   ॥01-001-116॥</td></tr>
<tr><td>यदाश्रौषं नरनारायणौ तौ; कृष्णार्जुनौ वदतो नारदस्य। <br>अहं द्रष्टा ब्रह्मलोके सदेति; तदा नाशंसे विजयाय संजय   ॥01-001-117॥</td></tr>
<tr><td>यदाश्रौषं माधवं वासुदेवं; सर्वात्मना पाण्डवार्थे निविष्टम्। <br>यस्येमां गां विक्रममेकमाहु;स्तदा नाशंसे विजयाय संजय   ॥01-001-118॥</td></tr>
<tr><td>यदाश्रौषं कर्णदुर्योधनाभ्यां; बुद्धिं कृतां निग्रहे केशवस्य। <br>तं चात्मानं बहुधा दर्शयानं; तदा नाशंसे विजयाय संजय   ॥01-001-119॥</td></tr>
<tr><td>यदाश्रौषं वासुदेवे प्रयाते; रथस्यैकामग्रतस्तिष्ठमानाम्। <br>आर्तां पृथां सान्त्वितां केशवेन; तदा नाशंसे विजयाय संजय   ॥01-001-120॥</td></tr>
<tr><td>यदाश्रौषं मन्त्रिणं वासुदेवं; तथा भीष्मं शांतनवं च तेषाम्। <br>भारद्वाजं चाशिषोऽनुब्रुवाणं; तदा नाशंसे विजयाय संजय   ॥01-001-121॥</td></tr>
<tr><td>यदाश्रौषं कर्ण उवाच भीष्मं; नाहं योत्स्ये युध्यमाने त्वयीति। <br>हित्वा सेनामपचक्राम चैव; तदा नाशंसे विजयाय संजय   ॥01-001-122॥</td></tr>
<tr><td>यदाश्रौषं वासुदेवार्जुनौ तौ; तथा धनुर्गाण्डिवमप्रमेयम्। <br>त्रीण्युग्रवीर्याणि समागतानि; तदा नाशंसे विजयाय संजय   ॥01-001-123॥</td></tr>
<tr><td>यदाश्रौषं कश्मलेनाभिपन्ने; रथोपस्थे सीदमानेऽर्जुने वै। <br>कृष्णं लोकान्दर्शयानं शरीरे; तदा नाशंसे विजयाय संजय   ॥01-001-124॥</td></tr>
<tr><td>यदाश्रौषं भीष्मममित्रकर्शनं; निघ्नन्तमाजावयुतं रथानाम्। <br>नैषां कश्चिद्वध्यते दृश्यरूप;स्तदा नाशंसे विजयाय संजय   ॥01-001-125॥</td></tr>
<tr><td>यदाश्रौषं भीष्ममत्यन्तशूरं; हतं पार्थेनाहवेष्वप्रधृष्यम्। <br>शिखण्डिनं पुरतः स्थापयित्वा; तदा नाशंसे विजयाय संजय   ॥01-001-126॥</td></tr>
<tr><td>यदाश्रौषं शरतल्पे शयानं; वृद्धं वीरं सादितं चित्रपुङ्खैः। <br>भीष्मं कृत्वा सोमकानल्पशेषां;स्तदा नाशंसे विजयाय संजय   ॥01-001-127॥</td></tr>
<tr><td>यदाश्रौषं शांतनवे शयाने; पानीयार्थे चोदितेनार्जुनेन। <br>भूमिं भित्त्वा तर्पितं तत्र भीष्मं; तदा नाशंसे विजयाय संजय   ॥01-001-128॥</td></tr>
<tr><td>यदाश्रौषं शुक्रसूर्यौ च युक्तौ; कौन्तेयानामनुलोमौ जयाय। <br>नित्यं चास्माञ्श्वापदा व्याभषन्त;स्तदा नाशंसे विजयाय संजय   ॥01-001-129॥</td></tr>
<tr><td>यदा द्रोणो विविधानस्त्रमार्गा;न्विदर्शयन्समरे चित्रयोधी। <br>न पाण्डवाञ्श्रेष्ठतमान्निहन्ति; तदा नाशंसे विजयाय संजय   ॥01-001-130॥</td></tr>
<tr><td>यदाश्रौषं चास्मदीयान्महारथा;न्व्यवस्थितानर्जुनस्यान्तकाय। <br>संशप्तकान्निहतानर्जुनेन; तदा नाशंसे विजयाय संजय   ॥01-001-131॥</td></tr>
<tr><td>यदाश्रौषं व्यूहमभेद्यमन्यै;र्भारद्वाजेनात्तशस्त्रेण गुप्तम्। <br>भित्त्वा सौभद्रं वीरमेकं प्रविष्टं; तदा नाशंसे विजयाय संजय   ॥01-001-132॥</td></tr>
<tr><td>यदाभिमन्युं परिवार्य बालं; सर्वे हत्वा हृष्टरूपा बभूवुः। <br>महारथाः पार्थमशक्नुवन्त;स्तदा नाशंसे विजयाय संजय   ॥01-001-133॥</td></tr>
<tr><td>यदाश्रौषमभिमन्युं निहत्य; हर्षान्मूढान्क्रोशतो धार्तराष्ट्रान्। <br>क्रोधं मुक्तं सैन्धवे चार्जुनेन; तदा नाशंसे विजयाय संजय   ॥01-001-134॥</td></tr>
<tr><td>यदाश्रौषं सैन्धवार्थे प्रतिज्ञां; प्रतिज्ञातां तद्वधायार्जुनेन। <br>सत्यां निस्तीर्णां शत्रुमध्ये च तेन; तदा नाशंसे विजयाय संजय   ॥01-001-135॥</td></tr>
<tr><td>यदाश्रौषं श्रान्तहये धनंजये; मुक्त्वा हयान्पाययित्वोपवृत्तान्। <br>पुनर्युक्त्वा वासुदेवं प्रयातं; तदा नाशंसे विजयाय संजय   ॥01-001-136॥</td></tr>
<tr><td>यदाश्रौषं वाहनेष्वाश्वसत्सु; रथोपस्थे तिष्ठता गाण्डिवेन। <br>सर्वान्योधान्वारितानर्जुनेन; तदा नाशंसे विजयाय संजय   ॥01-001-137॥</td></tr>
<tr><td>यदाश्रौषं नागबलैर्दुरुत्सहं; द्रोणानीकं युयुधानं प्रमथ्य। <br>यातं वार्ष्णेयं यत्र तौ कृष्णपार्थौ; तदा नाशंसे विजयाय संजय   ॥01-001-138॥</td></tr>
<tr><td>यदाश्रौषं कर्णमासाद्य मुक्तं; वधाद्भीमं कुत्सयित्वा वचोभिः। <br>धनुष्कोट्या तुद्य कर्णेन वीरं; तदा नाशंसे विजयाय संजय   ॥01-001-139॥</td></tr>
<tr><td>यदा द्रोणः कृतवर्मा कृपश्च; कर्णो द्रौणिर्मद्रराजश्च शूरः। <br>अमर्षयन्सैन्धवं वध्यमानं; तदा नाशंसे विजयाय संजय   ॥01-001-140॥</td></tr>
<tr><td>यदाश्रौषं देवराजेन दत्तां; दिव्यां शक्तिं व्यंसितां माधवेन। <br>घटोत्कचे राक्षसे घोररूपे; तदा नाशंसे विजयाय संजय   ॥01-001-141॥</td></tr>
<tr><td>यदाश्रौषं कर्णघटोत्कचाभ्यां; युद्धे मुक्तां सूतपुत्रेण शक्तिम्। <br>यया वध्यः समरे सव्यसाची; तदा नाशंसे विजयाय संजय   ॥01-001-142॥</td></tr>
<tr><td>यदाश्रौषं द्रोणमाचार्यमेकं; धृष्टद्युम्नेनाभ्यतिक्रम्य धर्मम्। <br>रथोपस्थे प्रायगतं विशस्तं; तदा नाशंसे विजयाय संजय   ॥01-001-143॥</td></tr>
<tr><td>यदाश्रौषं द्रौणिना द्वैरथस्थं; माद्रीपुत्रं नकुलं लोकमध्ये। <br>समं युद्धे पाण्डवं युध्यमानं; तदा नाशंसे विजयाय संजय   ॥01-001-144॥</td></tr>
<tr><td>यदा द्रोणे निहते द्रोणपुत्रो; नारायणं दिव्यमस्त्रं विकुर्वन्। <br>नैषामन्तं गतवान्पाण्डवानां; तदा नाशंसे विजयाय संजय   ॥01-001-145॥</td></tr>
<tr><td>यदाश्रौषं कर्णमत्यन्तशूरं; हतं पार्थेनाहवेष्वप्रधृष्यम्। <br>तस्मिन्भ्रातॄणां विग्रहे देवगुह्ये; तदा नाशंसे विजयाय संजय   ॥01-001-146॥</td></tr>
<tr><td>यदाश्रौषं द्रोणपुत्रं कृपं च; दुःशासनं कृतवर्माणमुग्रम्। <br>युधिष्ठिरं शून्यमधर्षयन्तं; तदा नाशंसे विजयाय संजय   ॥01-001-147॥</td></tr>
<tr><td>यदाश्रौषं निहतं मद्रराजं; रणे शूरं धर्मराजेन सूत। <br>सदा संग्रामे स्पर्धते यः स कृष्णं; तदा नाशंसे विजयाय संजय   ॥01-001-148॥</td></tr>
<tr><td>यदाश्रौषं कलहद्यूतमूलं; मायाबलं सौबलं पाण्डवेन। <br>हतं संग्रामे सहदेवेन पापं; तदा नाशंसे विजयाय संजय   ॥01-001-149॥</td></tr>
<tr><td>यदाश्रौषं श्रान्तमेकं शयानं; ह्रदं गत्वा स्तम्भयित्वा तदम्भः। <br>दुर्योधनं विरथं भग्नदर्पं; तदा नाशंसे विजयाय संजय   ॥01-001-150॥</td></tr>
<tr><td>यदाश्रौषं पाण्डवांस्तिष्ठमाना;न्गङ्गाह्रदे वासुदेवेन सार्धम्। <br>अमर्षणं धर्षयतः सुतं मे; तदा नाशंसे विजयाय संजय   ॥01-001-151॥</td></tr>
<tr><td>यदाश्रौषं विविधांस्तात मार्गा;न्गदायुद्धे मण्डलं संचरन्तम्। <br>मिथ्या हतं वासुदेवस्य बुद्ध्या; तदा नाशंसे विजयाय संजय   ॥01-001-152॥</td></tr>
<tr><td>यदाश्रौषं द्रोणपुत्रादिभिस्तै;र्हतान्पाञ्चालान्द्रौपदेयांश्च सुप्तान्। <br>कृतं बीभत्समयशस्यं च कर्म; तदा नाशंसे विजयाय संजय   ॥01-001-153॥</td></tr>
<tr><td>यदाश्रौषं भीमसेनानुयातेन; अश्वत्थाम्ना परमास्त्रं प्रयुक्तम्। <br>क्रुद्धेनैषीकमवधीद्येन गर्भं; तदा नाशंसे विजयाय संजय   ॥01-001-154॥</td></tr>
<tr><td>यदाश्रौषं ब्रह्मशिरोऽर्जुनेन; मुक्तं स्वस्तीत्यस्त्रमस्त्रेण शान्तम्। <br>अश्वत्थाम्ना मणिरत्नं च दत्तं; तदा नाशंसे विजयाय संजय   ॥01-001-155॥</td></tr>
<tr><td>यदाश्रौषं द्रोणपुत्रेण गर्भे; वैराट्या वै पात्यमाने महास्त्रे। <br>द्वैपायनः केशवो द्रोणपुत्रं; परस्परेणाभिशापैः शशाप   ॥01-001-156॥</td></tr>
<tr><td>शोच्या गान्धारी पुत्रपौत्रैर्विहीना; तथा वध्वः पितृभिर्भ्रातृभिश्च। <br>कृतं कार्यं दुष्करं पाण्डवेयैः; प्राप्तं राज्यमसपत्नं पुनस्तैः   ॥01-001-157॥</td></tr>
<tr><td>कष्टं युद्धे दश शेषाः श्रुता मे; त्रयोऽस्माकं पाण्डवानां च सप्त। <br>द्व्यूना विंशतिराहताक्षौहिणीनां; तस्मिन्संग्रामे विग्रहे क्षत्रियाणाम्   ॥01-001-158॥</td></tr>
<tr><td>तमसा त्वभ्यवस्तीर्णो मोह आविशतीव माम्। <br>संज्ञां नोपलभे सूत मनो विह्वलतीव मे   ॥01-001-159॥</td></tr>
<tr><td>इत्युक्त्वा धृतराष्ट्रोऽथ विलप्य बहुदुःखितः। <br>मूर्च्छितः पुनराश्वस्तः संजयं वाक्यमब्रवीत्   ॥01-001-160॥</td></tr>
<tr><td>संजयैवंगते प्राणांस्त्यक्तुमिच्छामि माचिरम्। <br>स्तोकं ह्यपि न पश्यामि फलं जीवितधारणे   ॥01-001-161॥</td></tr>
<tr><td>तं तथावादिनं दीनं विलपन्तं महीपतिम्। <br>गावल्गणिरिदं धीमान्महार्थं वाक्यमब्रवीत्   ॥01-001-162॥</td></tr>
<tr><td>श्रुतवानसि वै राज्ञो महोत्साहान्महाबलान्। <br>द्वैपायनस्य वदतो नारदस्य च धीमतः   ॥01-001-163॥</td></tr>
<tr><td>महत्सु राजवंशेषु गुणैः समुदितेषु च। <br>जातान्दिव्यास्त्रविदुषः शक्रप्रतिमतेजसः   ॥01-001-164॥</td></tr>
<tr><td>धर्मेण पृथिवीं जित्वा यज्ञैरिष्ट्वाप्तदक्षिणैः। <br>अस्मिँल्लोके यशः प्राप्य ततः कालवशं गताः   ॥01-001-165॥</td></tr>
<tr><td>वैन्यं महारथं वीरं सृञ्जयं जयतां वरम्। <br>सुहोत्रं रन्तिदेवं च कक्षीवन्तं तथौशिजम्   ॥01-001-166॥</td></tr>
<tr><td>बाह्लीकं दमनं शैब्यं शर्यातिमजितं जितम्। <br>विश्वामित्रममित्रघ्नमम्बरीषं महाबलम्   ॥01-001-167॥</td></tr>
<tr><td>मरुत्तं मनुमिक्ष्वाकुं गयं भरतमेव च। <br>रामं दाशरथिं चैव शशबिन्दुं भगीरथम्   ॥01-001-168॥</td></tr>
<tr><td>ययातिं शुभकर्माणं देवैर्यो याजितः स्वयम्। <br>चैत्ययूपाङ्किता भूमिर्यस्येयं सवनाकरा   ॥01-001-169॥</td></tr>
<tr><td>इति राज्ञां चतुर्विंशन्नारदेन सुरर्षिणा। <br>पुत्रशोकाभितप्ताय पुरा शैब्याय कीर्तिताः   ॥01-001-170॥</td></tr>
<tr><td>तेभ्यश्चान्ये गताः पूर्वं राजानो बलवत्तराः। <br>महारथा महात्मानः सर्वैः समुदिता गुणैः   ॥01-001-171॥</td></tr>
<tr><td>पूरुः कुरुर्यदुः शूरो विष्वगश्वो महाधृतिः। <br>अनेना युवनाश्वश्च ककुत्स्थो विक्रमी रघुः   ॥01-001-172॥</td></tr>
<tr><td>विजिती वीतिहोत्रश्च भवः श्वेतो बृहद्गुरुः। <br>उशीनरः शतरथः कङ्को दुलिदुहो द्रुमः   ॥01-001-173॥</td></tr>
<tr><td>दम्भोद्भवः परो वेनः सगरः संकृतिर्निमिः। <br>अजेयः परशुः पुण्ड्रः शंभुर्देवावृधोऽनघः   ॥01-001-174॥</td></tr>
<tr><td>देवाह्वयः सुप्रतिमः सुप्रतीको बृहद्रथः। <br>महोत्साहो विनीतात्मा सुक्रतुर्नैषधो नलः   ॥01-001-175॥</td></tr>
<tr><td>सत्यव्रतः शान्तभयः सुमित्रः सुबलः प्रभुः। <br>जानुजङ्घोऽनरण्योऽर्कः प्रियभृत्यः शुभव्रतः   ॥01-001-176॥</td></tr>
<tr><td>बलबन्धुर्निरामर्दः केतुशृङ्गो बृहद्बलः। <br>धृष्टकेतुर्बृहत्केतुर्दीप्तकेतुर्निरामयः   ॥01-001-177॥</td></tr>
<tr><td>अविक्षित्प्रबलो धूर्तः कृतबन्धुर्दृढेषुधिः। <br>महापुराणः संभाव्यः प्रत्यङ्गः परहा श्रुतिः   ॥01-001-178॥</td></tr>
<tr><td>एते चान्ये च बहवः शतशोऽथ सहस्रशः। <br>श्रूयन्तेऽयुतशश्चान्ये संख्याताश्चापि पद्मशः   ॥01-001-179॥</td></tr>
<tr><td>हित्वा सुविपुलान्भोगान्बुद्धिमन्तो महाबलाः। <br>राजानो निधनं प्राप्तास्तव पुत्रैर्महत्तमाः   ॥01-001-180॥</td></tr>
<tr><td>येषां दिव्यानि कर्माणि विक्रमस्त्याग एव च। <br>माहात्म्यमपि चास्तिक्यं सत्यता शौचमार्जवम्   ॥01-001-181॥</td></tr>
<tr><td>विद्वद्भिः कथ्यते लोके पुराणैः कविसत्तमैः। <br>सर्वर्द्धिगुणसंपन्नास्ते चापि निधनं गताः   ॥01-001-182॥</td></tr>
<tr><td>तव पुत्रा दुरात्मानः प्रतप्ताश्चैव मन्युना। <br>लुब्धा दुर्वृत्तभूयिष्ठा न ताञ्शोचितुमर्हसि   ॥01-001-183॥</td></tr>
<tr><td>श्रुतवानसि मेधावी बुद्धिमान्प्राज्ञसंमतः। <br>येषां शास्त्रानुगा बुद्धिर्न ते मुह्यन्ति भारत   ॥01-001-184॥</td></tr>
<tr><td>निग्रहानुग्रहौ चापि विदितौ ते नराधिप। <br>नात्यन्तमेवानुवृत्तिः श्रूयते पुत्ररक्षणे   ॥01-001-185॥</td></tr>
<tr><td>भवितव्यं तथा तच्च नातः शोचितुमर्हसि। <br>दैवं प्रज्ञाविशेषेण को निवर्तितुमर्हति   ॥01-001-186॥</td></tr>
<tr><td>विधातृविहितं मार्गं न कश्चिदतिवर्तते। <br>कालमूलमिदं सर्वं भावाभावौ सुखासुखे   ॥01-001-187॥</td></tr>
<tr><td>कालः पचति भूतानि कालः संहरति प्रजाः। <br>निर्दहन्तं प्रजाः कालं कालः शमयते पुनः   ॥01-001-188॥</td></tr>
<tr><td>कालो विकुरुते भावान्सर्वाँल्लोके शुभाशुभान्। <br>कालः संक्षिपते सर्वाः प्रजा विसृजते पुनः। <br>कालः सर्वेषु भूतेषु चरत्यविधृतः समः   ॥01-001-189॥</td></tr>
<tr><td>अतीतानागता भावा ये च वर्तन्ति सांप्रतम्। <br>तान्कालनिर्मितान्बुद्ध्वा न संज्ञां हातुमर्हसि   ॥01-001-190॥</td></tr>
<tr><td> सूत उवाच। <br>अत्रोपनिषदं पुण्यां कृष्णद्वैपायनोऽब्रवीत्। <br>भारताध्ययनात्पुण्यादपि पादमधीयतः। <br>श्रद्दधानस्य पूयन्ते सर्वपापान्यशेषतः   ॥01-001-191॥</td></tr>
<tr><td>देवर्षयो ह्यत्र पुण्या ब्रह्मराजर्षयस्तथा। <br>कीर्त्यन्ते शुभकर्माणस्तथा यक्षमहोरगाः   ॥01-001-192॥</td></tr>
<tr><td>भगवान्वासुदेवश्च कीर्त्यतेऽत्र सनातनः। <br>स हि सत्यमृतं चैव पवित्रं पुण्यमेव च   ॥01-001-193॥</td></tr>
<tr><td>शाश्वतं ब्रह्म परमं ध्रुवं ज्योतिः सनातनम्। <br>यस्य दिव्यानि कर्माणि कथयन्ति मनीषिणः   ॥01-001-194॥</td></tr>
<tr><td>असत्सत्सदसच्चैव यस्माद्देवात्प्रवर्तते। <br>संततिश्च प्रवृत्तिश्च जन्म मृत्युः पुनर्भवः   ॥01-001-195॥</td></tr>
<tr><td>अध्यात्मं श्रूयते यच्च पञ्चभूतगुणात्मकम्। <br>अव्यक्तादि परं यच्च स एव परिगीयते   ॥01-001-196॥</td></tr>
<tr><td>यत्तद्यतिवरा युक्ता ध्यानयोगबलान्विताः। <br>प्रतिबिम्बमिवादर्शे पश्यन्त्यात्मन्यवस्थितम्   ॥01-001-197॥</td></tr>
<tr><td>श्रद्दधानः सदोद्युक्तः सत्यधर्मपरायणः। <br>आसेवन्निममध्यायं नरः पापात्प्रमुच्यते   ॥01-001-198॥</td></tr>
<tr><td>अनुक्रमणिमध्यायं भारतस्येममादितः। <br>आस्तिकः सततं शृण्वन्न कृच्छ्रेष्ववसीदति   ॥01-001-199॥</td></tr>
<tr><td>उभे संध्ये जपन्किंचित्सद्यो मुच्येत किल्बिषात्। <br>अनुक्रमण्या यावत्स्यादह्ना रात्र्या च संचितम्   ॥01-001-200॥</td></tr>
<tr><td>भारतस्य वपुर्ह्येतत्सत्यं चामृतमेव च। <br>नवनीतं यथा दध्नो द्विपदां ब्राह्मणो यथा   ॥01-001-201॥</td></tr>
<tr><td>ह्रदानामुदधिः श्रेष्ठो गौर्वरिष्ठा चतुष्पदाम्। <br>यथैतानि वरिष्ठानि तथा भारतमुच्यते   ॥01-001-202॥</td></tr>
<tr><td>यश्चैनं श्रावयेच्छ्राद्धे ब्राह्मणान्पादमन्ततः। <br>अक्षय्यमन्नपानं तत्पितॄंस्तस्योपतिष्ठति   ॥01-001-203॥</td></tr>
<tr><td>इतिहासपुराणाभ्यां वेदं समुपबृंहयेत्। <br>बिभेत्यल्पश्रुताद्वेदो मामयं प्रतरिष्यति   ॥01-001-204॥</td></tr>
<tr><td>कार्ष्णं वेदमिमं विद्वाञ्श्रावयित्वार्थमश्नुते। <br>भ्रूणहत्याकृतं चापि पापं जह्यान्न संशयः   ॥01-001-205॥</td></tr>
<tr><td>य इमं शुचिरध्यायं पठेत्पर्वणि पर्वणि। <br>अधीतं भारतं तेन कृत्स्नं स्यादिति मे मतिः   ॥01-001-206॥</td></tr>
<tr><td>यश्चेमं शृणुयान्नित्यमार्षं श्रद्धासमन्वितः। <br>स दीर्घमायुः कीर्तिं च स्वर्गतिं चाप्नुयान्नरः   ॥01-001-207॥</td></tr>
<tr><td>चत्वार एकतो वेदा भारतं चैकमेकतः। <br>समागतैः सुरर्षिभिस्तुलामारोपितं पुरा। <br>महत्त्वे च गुरुत्वे च ध्रियमाणं ततोऽधिकम्   ॥01-001-208॥</td></tr>
<tr><td>महत्त्वाद्भारवत्त्वाच्च महाभारतमुच्यते। <br>निरुक्तमस्य यो वेद सर्वपापैः प्रमुच्यते   ॥01-001-209॥</td></tr>
<tr><td>तपो न कल्कोऽध्ययनं न कल्कः; स्वाभाविको वेदविधिर्न कल्कः। <br>प्रसह्य वित्ताहरणं न कल्क;स्तान्येव भावोपहतानि कल्कः   ॥01-001-210॥</td></tr>
</table>
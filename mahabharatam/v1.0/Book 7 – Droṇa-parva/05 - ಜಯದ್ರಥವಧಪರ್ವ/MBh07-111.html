<table border = "1"><tr><td>Verse</td></tr>
<tr><td> संजय उवाच। <br>तवात्मजांस्तु पतितान्दृष्ट्वा कर्णः प्रतापवान्। <br>क्रोधेन महताविष्टो निर्विण्णोऽभूत्स जीवितात्   ॥07-111-001॥</td></tr>
<tr><td>आगस्कृतमिवात्मानं मेने चाधिरथिस्तदा। <br>भीमसेनं ततः क्रुद्धः समाद्रवत संभ्रमात्   ॥07-111-002॥</td></tr>
<tr><td>स भीमं पञ्चभिर्विद्ध्वा राधेयः प्रहसन्निव। <br>पुनर्विव्याध सप्तत्या स्वर्णपुङ्खैः शिलाशितैः   ॥07-111-003॥</td></tr>
<tr><td>अवहासं तु तं पार्थो नामृष्यत वृकोदरः। <br>ततो विव्याध राधेयं शतेन नतपर्वणाम्   ॥07-111-004॥</td></tr>
<tr><td>पुनश्च विशिखैस्तीक्ष्णैर्विद्ध्वा पञ्चभिराशुगैः। <br>धनुश्चिच्छेद भल्लेन सूतपुत्रस्य मारिष   ॥07-111-005॥</td></tr>
<tr><td>अथान्यद्धनुरादाय कर्णो भारत दुर्मनाः। <br>इषुभिश्छादयामास भीमसेनं समन्ततः   ॥07-111-006॥</td></tr>
<tr><td>तस्य भीमो हयान्हत्वा विनिहत्य च सारथिम्। <br>प्रजहास महाहासं कृते प्रतिकृतं पुनः   ॥07-111-007॥</td></tr>
<tr><td>इषुभिः कार्मुकं चास्य चकर्त पुरुषर्षभः। <br>तत्पपात महाराज स्वर्णपृष्ठं महास्वनम्   ॥07-111-008॥</td></tr>
<tr><td>अवारोहद्रथात्तस्मादथ कर्णो महारथः। <br>गदां गृहीत्वा समरे भीमसेनाय चाक्षिपत्   ॥07-111-009॥</td></tr>
<tr><td>तामापतन्तीं सहसा गदां दृष्ट्वा वृकोदरः। <br>शरैरवारयद्राजन्सर्वसैन्यस्य पश्यतः   ॥07-111-010॥</td></tr>
<tr><td>ततो बाणसहस्राणि प्रेषयामास पाण्डवः। <br>सूतपुत्रवधाकाङ्क्षी त्वरमाणः पराक्रमी   ॥07-111-011॥</td></tr>
<tr><td>तानिषूनिषुभिः कर्णो वारयित्वा महामृधे। <br>कवचं भीमसेनस्य पातयामास सायकैः   ॥07-111-012॥</td></tr>
<tr><td>अथैनं पञ्चविंशत्या क्षुद्रकाणां समार्पयत्। <br>पश्यतां सर्वभूतानां तदद्भुतमिवाभवत्   ॥07-111-013॥</td></tr>
<tr><td>ततो भीमो महाराज नवभिर्नतपर्वणाम्। <br>रणेऽप्रेषयत क्रुद्धः सूतपुत्रस्य मारिष   ॥07-111-014॥</td></tr>
<tr><td>ते तस्य कवचं भित्त्वा तथा बाहुं च दक्षिणम्। <br>अभ्यगुर्धरणीं तीक्ष्णा वल्मीकमिव पन्नगाः   ॥07-111-015॥</td></tr>
<tr><td>राधेयं तु रणे दृष्ट्वा पदातिनमवस्थितम्। <br>भीमसेनेन संरब्धं राजा दुर्योधनोऽब्रवीत्। <br>त्वरध्वं सर्वतो यत्ता राधेयस्य रथं प्रति   ॥07-111-016॥</td></tr>
<tr><td>ततस्तव सुता राजञ्श्रुत्वा भ्रातुर्वचो द्रुतम्। <br>अभ्ययुः पाण्डवं युद्धे विसृजन्तः शिताञ्शरान्   ॥07-111-017॥</td></tr>
<tr><td>चित्रोपचित्रश्चित्राक्षश्चारुचित्रः शरासनः। <br>चित्रायुधश्चित्रवर्मा समरे चित्रयोधिनः   ॥07-111-018॥</td></tr>
<tr><td>आगच्छतस्तान्सहसा भीमो राजन्महारथः। <br>साश्वसूतध्वजान्यत्तान्पातयामास संयुगे। <br>ते हता न्यपतन्भूमौ वातनुन्ना इव द्रुमाः   ॥07-111-019॥</td></tr>
<tr><td>दृष्ट्वा विनिहतान्पुत्रांस्तव राजन्महारथान्। <br>अश्रुपूर्णमुखः कर्णः कश्मलं समपद्यत   ॥07-111-020॥</td></tr>
<tr><td>रथमन्यं समास्थाय विधिवत्कल्पितं पुनः। <br>अभ्ययात्पाण्डवं युद्धे त्वरमाणः पराक्रमी   ॥07-111-021॥</td></tr>
<tr><td>तावन्योन्यं शरैर्विद्ध्वा स्वर्णपुङ्खैः शिलाशितैः। <br>व्यभ्राजेतां महाराज पुष्पिताविव किंशुकौ   ॥07-111-022॥</td></tr>
<tr><td>षट्त्रिंशद्भिस्ततो भल्लैर्निशितैस्तिग्मतेजनैः। <br>व्यधमत्कवचं क्रुद्धः सूतपुत्रस्य पाण्डवः   ॥07-111-023॥</td></tr>
<tr><td>रक्तचन्दनदिग्धाङ्गौ शरैः कृतमहाव्रणौ। <br>शोणिताक्तौ व्यराजेतां कालसूर्याविवोदितौ   ॥07-111-024॥</td></tr>
<tr><td>तौ शोणितोक्षितैर्गात्रैः शरैश्छिन्नतनुच्छदौ। <br>विवर्माणौ व्यराजेतां निर्मुक्ताविव पन्नगौ   ॥07-111-025॥</td></tr>
<tr><td>व्याघ्राविव नरव्याघ्रौ दंष्ट्राभिरितरेतरम्। <br>शरदंष्ट्रा विधुन्वानौ ततक्षतुररिंदमौ   ॥07-111-026॥</td></tr>
<tr><td>वारणाविव संसक्तौ रङ्गमध्ये विरेजतुः। <br>तुदन्तौ विशिखैस्तीक्ष्णैर्मत्तवारणविक्रमौ   ॥07-111-027॥</td></tr>
<tr><td>प्रच्छादयन्तौ समरे शरजालैः परस्परम्। <br>रथाभ्यां नादयन्तौ च दिशः सर्वा विचेरतुः   ॥07-111-028॥</td></tr>
<tr><td>तौ रथाभ्यां महाराज मण्डलावर्तनादिषु। <br>व्यरोचेतां महात्मानौ वृत्रवज्रधराविव   ॥07-111-029॥</td></tr>
<tr><td>सहस्ताभरणाभ्यां तु भुजाभ्यां विक्षिपन्धनुः। <br>व्यरोचत रणे भीमः सविद्युदिव तोयदः   ॥07-111-030॥</td></tr>
<tr><td>स चापघोषस्तनितः शरधाराम्बुदो महान्। <br>भीममेघो महाराज कर्णपर्वतमभ्ययात्   ॥07-111-031॥</td></tr>
<tr><td>ततः शरसहस्रेण धनुर्मुक्तेन भारत। <br>पाण्डवो व्यकिरत्कर्णं घनोऽद्रिमिव वृष्टिभिः   ॥07-111-032॥</td></tr>
<tr><td>तत्रावैक्षन्त पुत्रास्ते भीमसेनस्य विक्रमम्। <br>सुपुङ्खैः कङ्कवासोभिर्यत्कर्णं छादयच्छरैः   ॥07-111-033॥</td></tr>
<tr><td>स नन्दयन्रणे पार्थं केशवं च यशस्विनम्। <br>सात्यकिं चक्ररक्षौ च भीमः कर्णमयोधयत्   ॥07-111-034॥</td></tr>
<tr><td>विक्रमं भुजयोर्वीर्यं धैर्यं च विदितात्मनः। <br>पुत्रास्तव महाराज ददृशुः पाण्डवस्य ह   ॥07-111-035॥</td></tr>
</table>
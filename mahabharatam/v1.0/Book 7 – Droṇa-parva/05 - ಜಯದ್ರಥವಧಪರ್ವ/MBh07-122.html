<table border = "1"><tr><td>Verse</td></tr>
<tr><td> धृतराष्ट्र उवाच। <br>तस्मिन्विनिहते वीरे सैन्धवे सव्यसाचिना। <br>मामका यदकुर्वन्त तन्ममाचक्ष्व संजय   ॥07-122-001॥</td></tr>
<tr><td> संजय उवाच। <br>सैन्धवं निहतं दृष्ट्वा रणे पार्थेन मारिष। <br>अमर्षवशमापन्नः कृपः शारद्वतस्तदा   ॥07-122-002॥</td></tr>
<tr><td>महता शरवर्षेण पाण्डवं समवाकिरत्। <br>द्रौणिश्चाभ्यद्रवत्पार्थं रथमास्थाय फल्गुनम्   ॥07-122-003॥</td></tr>
<tr><td>तावेनं रथिनां श्रेष्ठौ रथाभ्यां रथसत्तमम्। <br>उभावुभयतस्तीक्ष्णैर्विशिखैरभ्यवर्षताम्   ॥07-122-004॥</td></tr>
<tr><td>स तथा शरवर्षाभ्यां सुमहद्भ्यां महाभुजः। <br>पीड्यमानः परामार्तिमगमद्रथिनां वरः   ॥07-122-005॥</td></tr>
<tr><td>सोऽजिघांसुर्गुरुं संख्ये गुरोस्तनयमेव च। <br>चकाराचार्यकं तत्र कुन्तीपुत्रो धनंजयः   ॥07-122-006॥</td></tr>
<tr><td>अस्त्रैरस्त्राणि संवार्य द्रौणेः शारद्वतस्य च। <br>मन्दवेगानिषूंस्ताभ्यामजिघांसुरवासृजत्   ॥07-122-007॥</td></tr>
<tr><td>ते नातिभृशमभ्यघ्नन्विशिखा जयचोदिताः। <br>बहुत्वात्तु परामार्तिं शराणां तावगच्छताम्   ॥07-122-008॥</td></tr>
<tr><td>अथ शारद्वतो राजन्कौन्तेयशरपीडितः। <br>अवासीदद्रथोपस्थे मूर्च्छामभिजगाम ह   ॥07-122-009॥</td></tr>
<tr><td>विह्वलं तमभिज्ञाय भर्तारं शरपीडितम्। <br>हतोऽयमिति च ज्ञात्वा सारथिस्तमपावहत्   ॥07-122-010॥</td></tr>
<tr><td>तस्मिन्सन्ने महाराज कृपे शारद्वते युधि। <br>अश्वत्थामाप्यपायासीत्पाण्डवेयाद्रथान्तरम्   ॥07-122-011॥</td></tr>
<tr><td>दृष्ट्वा शारद्वतं पार्थो मूर्छितं शरपीडितम्। <br>रथ एव महेष्वासः कृपणं पर्यदेवयत्   ॥07-122-012॥</td></tr>
<tr><td>पश्यन्निदं महाप्राज्ञः क्षत्ता राजानमुक्तवान्। <br>कुलान्तकरणे पापे जातमात्रे सुयोधने   ॥07-122-013॥</td></tr>
<tr><td>नीयतां परलोकाय साध्वयं कुलपांसनः। <br>अस्माद्धि कुरुमुख्यानां महदुत्पत्स्यते भयम्   ॥07-122-014॥</td></tr>
<tr><td>तदिदं समनुप्राप्तं वचनं सत्यवादिनः। <br>तत्कृते ह्यद्य पश्यामि शरतल्पगतं कृपम्   ॥07-122-015॥</td></tr>
<tr><td>धिगस्तु क्षात्रमाचारं धिगस्तु बलपौरुषम्। <br>को हि ब्राह्मणमाचार्यमभिद्रुह्येत मादृशः   ॥07-122-016॥</td></tr>
<tr><td>ऋषिपुत्रो ममाचार्यो द्रोणस्य दयितः सखा। <br>एष शेते रथोपस्थे मद्बाणैरभिपीडितः   ॥07-122-017॥</td></tr>
<tr><td>अकामयानेन मया विशिखैरर्दितो भृशम्। <br>अवासीदद्रथोपस्थे प्राणान्पीडयतीव मे   ॥07-122-018॥</td></tr>
<tr><td>शरार्दितेन हि मया प्रेक्षणीयो महाद्युतिः। <br>प्रत्यस्तो बहुभिर्बाणैर्दशधर्मगतेन वै   ॥07-122-019॥</td></tr>
<tr><td>शोचयत्येष निपतन्भूयः पुत्रवधाद्धि माम्। <br>कृपणं स्वरथे सन्नं पश्य कृष्ण यथा गतम्   ॥07-122-020॥</td></tr>
<tr><td>उपाकृत्य तु वै विद्यामाचार्येभ्यो नरर्षभाः। <br>प्रयच्छन्तीह ये कामान्देवत्वमुपयान्ति ते   ॥07-122-021॥</td></tr>
<tr><td>ये तु विद्यामुपादाय गुरुभ्यः पुरुषाधमाः। <br>घ्नन्ति तानेव दुर्वृत्तास्ते वै निरयगामिनः   ॥07-122-022॥</td></tr>
<tr><td>तदिदं नरकायाद्य कृतं कर्म मया ध्रुवम्। <br>आचार्यं शरवर्षेण रथे सादयता कृपम्   ॥07-122-023॥</td></tr>
<tr><td>यत्तत्पूर्वमुपाकुर्वन्नस्त्रं मामब्रवीत्कृपः। <br>न कथंचन कौरव्य प्रहर्तव्यं गुराविति   ॥07-122-024॥</td></tr>
<tr><td>तदिदं वचनं साधोराचार्यस्य महात्मनः। <br>नानुष्ठितं तमेवाजौ विशिखैरभिवर्षता   ॥07-122-025॥</td></tr>
<tr><td>नमस्तस्मै सुपूज्याय गौतमायापलायिने। <br>धिगस्तु मम वार्ष्णेय यो ह्यस्मै प्रहराम्यहम्   ॥07-122-026॥</td></tr>
<tr><td>तथा विलपमाने तु सव्यसाचिनि तं प्रति। <br>सैन्धवं निहतं दृष्ट्वा राधेयः समुपाद्रवत्   ॥07-122-027॥</td></tr>
<tr><td>उपायान्तं तु राधेयं दृष्ट्वा पार्थो महारथः। <br>प्रहसन्देवकीपुत्रमिदं वचनमब्रवीत्   ॥07-122-028॥</td></tr>
<tr><td>एष प्रयात्याधिरथिः सात्यकेः स्यन्दनं प्रति। <br>न मृष्यति हतं नूनं भूरिश्रवसमाहवे   ॥07-122-029॥</td></tr>
<tr><td>यत्र यात्येष तत्र त्वं चोदयाश्वाञ्जनार्दन। <br>मा सोमदत्तेः पदवीं गमयेत्सात्यकिं वृषः   ॥07-122-030॥</td></tr>
<tr><td>एवमुक्तो महाबाहुः केशवः सव्यसाचिना। <br>प्रत्युवाच महातेजाः कालयुक्तमिदं वचः   ॥07-122-031॥</td></tr>
<tr><td>अलमेष महाबाहुः कर्णायैको हि पाण्डव। <br>किं पुनर्द्रौपदेयाभ्यां सहितः सात्वतर्षभः   ॥07-122-032॥</td></tr>
<tr><td>न च तावत्क्षमः पार्थ कर्णेन तव संगरः। <br>प्रज्वलन्ती महोल्केव तिष्ठत्यस्य हि वासवी। <br>त्वदर्थं पूज्यमानैषा रक्ष्यते परवीरहन्   ॥07-122-033॥</td></tr>
<tr><td>अतः कर्णः प्रयात्वत्र सात्वतस्य यथा तथा। <br>अहं ज्ञास्यामि कौरव्य कालमस्य दुरात्मनः   ॥07-122-034॥</td></tr>
<tr><td> धृतराष्ट्र उवाच। <br>योऽसौ कर्णेन वीरेण वार्ष्णेयस्य समागमः। <br>हते तु भूरिश्रवसि सैन्धवे च निपातिते   ॥07-122-035॥</td></tr>
<tr><td>सात्यकिश्चापि विरथः कं समारूढवान्रथम्। <br>चक्ररक्षौ च पाञ्चाल्यौ तन्ममाचक्ष्व संजय   ॥07-122-036॥</td></tr>
<tr><td> संजय उवाच। <br>हन्त ते वर्णयिष्यामि यथावृत्तं महारणे। <br>शुश्रूषस्व स्थिरो भूत्वा दुराचरितमात्मनः   ॥07-122-037॥</td></tr>
<tr><td>पूर्वमेव हि कृष्णस्य मनोगतमिदं प्रभो। <br>विजेतव्यो यथा वीरः सात्यकिर्यूपकेतुना   ॥07-122-038॥</td></tr>
<tr><td>अतीतानागतं राजन्स हि वेत्ति जनार्दनः। <br>अतः सूतं समाहूय दारुकं संदिदेश ह। <br>रथो मे युज्यतां काल्यमिति राजन्महाबलः   ॥07-122-039॥</td></tr>
<tr><td>न हि देवा न गन्धर्वा न यक्षोरगराक्षसाः। <br>मानवा वा विजेतारः कृष्णयोः सन्ति केचन   ॥07-122-040॥</td></tr>
<tr><td>पितामहपुरोगाश्च देवाः सिद्धाश्च तं विदुः। <br>तयोः प्रभावमतुलं शृणु युद्धं च तद्यथा   ॥07-122-041॥</td></tr>
<tr><td>सात्यकिं विरथं दृष्ट्वा कर्णं चाभ्युद्यतायुधम्। <br>दध्मौ शङ्खं महावेगमार्षभेणाथ माधवः   ॥07-122-042॥</td></tr>
<tr><td>दारुकोऽवेत्य संदेशं श्रुत्वा शङ्खस्य च स्वनम्। <br>रथमन्वानयत्तस्मै सुपर्णोच्छ्रितकेतनम्   ॥07-122-043॥</td></tr>
<tr><td>स केशवस्यानुमते रथं दारुकसंयुतम्। <br>आरुरोह शिनेः पौत्रो ज्वलनादित्यसंनिभम्   ॥07-122-044॥</td></tr>
<tr><td>कामगैः सैन्यसुग्रीवमेघपुष्पबलाहकैः। <br>हयोदग्रैर्महावेगैर्हेमभाण्डविभूषितैः   ॥07-122-045॥</td></tr>
<tr><td>युक्तं समारुह्य च तं विमानप्रतिमं रथम्। <br>अभ्यद्रवत राधेयं प्रवपन्सायकान्बहून्   ॥07-122-046॥</td></tr>
<tr><td>चक्ररक्षावपि तदा युधामन्यूत्तमौजसौ। <br>धनंजयरथं हित्वा राधेयं प्रत्युदीययुः   ॥07-122-047॥</td></tr>
<tr><td>राधेयोऽपि महाराज शरवर्षं समुत्सृजन्। <br>अभ्यद्रवत्सुसंक्रुद्धो रणे शैनेयमच्युतम्   ॥07-122-048॥</td></tr>
<tr><td>नैव दैवं न गान्धर्वं नासुरोरगराक्षसम्। <br>तादृशं भुवि वा युद्धं दिवि वा श्रुतमित्युत   ॥07-122-049॥</td></tr>
<tr><td>उपारमत तत्सैन्यं सरथाश्वनरद्विपम्। <br>तयोर्दृष्ट्वा महाराज कर्म संमूढचेतनम्   ॥07-122-050॥</td></tr>
<tr><td>सर्वे च समपश्यन्त तद्युद्धमतिमानुषम्। <br>तयोर्नृवरयो राजन्सारथ्यं दारुकस्य च   ॥07-122-051॥</td></tr>
<tr><td>गतप्रत्यागतावृत्तैर्मण्डलैः संनिवर्तनैः। <br>सारथेस्तु रथस्थस्य काश्यपेयस्य विस्मिताः   ॥07-122-052॥</td></tr>
<tr><td>नभस्तलगताश्चैव देवगन्धर्वदानवाः। <br>अतीवावहिता द्रष्टुं कर्णशैनेययो रणम्   ॥07-122-053॥</td></tr>
<tr><td>मित्रार्थे तौ पराक्रान्तौ स्पर्धिनौ शुष्मिणौ रणे। <br>कर्णश्चामरसंकाशो युयुधानश्च सात्यकिः   ॥07-122-054॥</td></tr>
<tr><td>अन्योन्यं तौ महाराज शरवर्षैरवर्षताम्। <br>प्रममाथ शिनेः पौत्रं कर्णः सायकवृष्टिभिः   ॥07-122-055॥</td></tr>
<tr><td>अमृष्यमाणो निधनं कौरव्यजलसंधयोः। <br>कर्णः शोकसमाविष्टो महोरग इव श्वसन्   ॥07-122-056॥</td></tr>
<tr><td>स शैनेयं रणे क्रुद्धः प्रदहन्निव चक्षुषा। <br>अभ्यद्रवत वेगेन पुनः पुनररिंदमः   ॥07-122-057॥</td></tr>
<tr><td>तं तु संप्रेक्ष्य संक्रुद्धं सात्यकिः प्रत्यविध्यत। <br>महता शरवर्षेण गजः प्रतिगजं यथा   ॥07-122-058॥</td></tr>
<tr><td>तौ समेत्य नरव्याघ्रौ व्याघ्राविव तरस्विनौ। <br>अन्योन्यं संततक्षाते रणेऽनुपमविक्रमौ   ॥07-122-059॥</td></tr>
<tr><td>ततः कर्णं शिनेः पौत्रः सर्वपारशवैः शरैः। <br>बिभेद सर्वगात्रेषु पुनः पुनररिंदमः   ॥07-122-060॥</td></tr>
<tr><td>सारथिं चास्य भल्लेन रथनीडादपाहरत्। <br>अश्वांश्च चतुरः श्वेतान्निजघ्ने निशितैः शरैः   ॥07-122-061॥</td></tr>
<tr><td>छित्त्वा ध्वजं शतेनैव शतधा पुरुषर्षभः। <br>चकार विरथं कर्णं तव पुत्रस्य पश्यतः   ॥07-122-062॥</td></tr>
<tr><td>ततो विमनसो राजंस्तावकाः पुरुषर्षभाः। <br>वृषसेनः कर्णसुतः शल्यो मद्राधिपस्तथा   ॥07-122-063॥</td></tr>
<tr><td>द्रोणपुत्रश्च शैनेयं सर्वतः पर्यवारयन्। <br>ततः पर्याकुलं सर्वं न प्राज्ञायत किंचन   ॥07-122-064॥</td></tr>
<tr><td>तथा सात्यकिना वीरे विरथे सूतजे कृते। <br>हाहाकारस्ततो राजन्सर्वसैन्येषु चाभवत्   ॥07-122-065॥</td></tr>
<tr><td>कर्णोऽपि विह्वलो राजन्सात्वतेनार्दितः शरैः। <br>दुर्योधनरथं राजन्नारुरोह विनिःश्वसन्   ॥07-122-066॥</td></tr>
<tr><td>मानयंस्तव पुत्रस्य बाल्यात्प्रभृति सौहृदम्। <br>कृतां राज्यप्रदानेन प्रतिज्ञां परिपालयन्   ॥07-122-067॥</td></tr>
<tr><td>तथा तु विरथे कर्णे पुत्रान्वै तव पार्थिव। <br>दुःशासनमुखाञ्शूरान्नावधीत्सात्यकिर्वशी   ॥07-122-068॥</td></tr>
<tr><td>रक्षन्प्रतिज्ञां च पुनर्भीमसेनकृतां पुरा। <br>विरथान्विह्वलांश्चक्रे न तु प्राणैर्व्ययोजयत्   ॥07-122-069॥</td></tr>
<tr><td>भीमसेनेन तु वधः पुत्राणां ते प्रतिश्रुतः। <br>पुनर्द्यूते च पार्थेन वधः कर्णस्य संश्रुतः   ॥07-122-070॥</td></tr>
<tr><td>वधे त्वकुर्वन्यत्नं ते तस्य कर्णमुखास्तदा। <br>नाशक्नुवंश्च तं हन्तुं सात्यकिं प्रवरा रथाः   ॥07-122-071॥</td></tr>
<tr><td>द्रौणिश्च कृतवर्मा च तथैवान्ये महारथाः। <br>निर्जिता धनुषैकेन शतशः क्षत्रियर्षभाः। <br>काङ्क्षता परलोकं च धर्मराजस्य च प्रियम्   ॥07-122-072॥</td></tr>
<tr><td>कृष्णयोः सदृशो वीर्ये सात्यकिः शत्रुकर्शनः। <br>कृष्णो वापि भवेल्लोके पार्थो वापि धनुर्धरः। <br>शैनेयो वा नरव्याघ्रश्चतुर्थो नोपलभ्यते   ॥07-122-073॥</td></tr>
<tr><td> धृतराष्ट्र उवाच। <br>अजय्यं रथमास्थाय वासुदेवस्य सात्यकिः। <br>विरथं कृतवान्कर्णं वासुदेवसमो युवा   ॥07-122-074॥</td></tr>
<tr><td>दारुकेण समायुक्तं स्वबाहुबलदर्पितः। <br>कच्चिदन्यं समारूढः स रथं सात्यकिः पुनः   ॥07-122-075॥</td></tr>
<tr><td>एतदिच्छाम्यहं श्रोतुं कुशलो ह्यसि भाषितुम्। <br>असह्यं तमहं मन्ये तन्ममाचक्ष्व संजय   ॥07-122-076॥</td></tr>
<tr><td> संजय उवाच। <br>शृणु राजन्यथा तस्य रथमन्यं महामतिः। <br>दारुकस्यानुजस्तूर्णं कल्पनाविधिकल्पितम्   ॥07-122-077॥</td></tr>
<tr><td>आयसैः काञ्चनैश्चापि पट्टैर्नद्धं सकूबरम्। <br>तारासहस्रखचितं सिंहध्वजपताकिनम्   ॥07-122-078॥</td></tr>
<tr><td>अश्वैर्वातजवैर्युक्तं हेमभाण्डपरिच्छदैः। <br>पाण्डुरैरिन्दुसंकाशैः सर्वशब्दातिगैर्दृढैः   ॥07-122-079॥</td></tr>
<tr><td>चित्रकाञ्चनसंनाहैर्वाजिमुख्यैर्विशां पते। <br>घण्टाजालाकुलरवं शक्तितोमरविद्युतम्   ॥07-122-080॥</td></tr>
<tr><td>वृतं सांग्रामिकैर्द्रव्यैर्बहुशस्त्रपरिच्छदम्। <br>रथं संपादयामास मेघगम्भीरनिस्वनम्   ॥07-122-081॥</td></tr>
<tr><td>तं समारुह्य शैनेयस्तव सैन्यमुपाद्रवत्। <br>दारुकोऽपि यथाकामं प्रययौ केशवान्तिकम्   ॥07-122-082॥</td></tr>
<tr><td>कर्णस्यापि महाराज शङ्खगोक्षीरपाण्डुरैः। <br>चित्रकाञ्चनसंनाहैः सदश्वैर्वेगवत्तरैः   ॥07-122-083॥</td></tr>
<tr><td>हेमकक्ष्याध्वजोपेतं कॢप्तयन्त्रपताकिनम्। <br>अग्र्यं रथं सुयन्तारं बहुशस्त्रपरिच्छदम्   ॥07-122-084॥</td></tr>
<tr><td>उपाजह्रुस्तमास्थाय कर्णोऽप्यभ्यद्रवद्रिपून्। <br>एतत्ते सर्वमाख्यातं यन्मां त्वं परिपृच्छसि   ॥07-122-085॥</td></tr>
<tr><td>भूयश्चापि निबोध त्वं तवापनयजं क्षयम्। <br>एकत्रिंशत्तव सुता भीमसेनेन पातिताः   ॥07-122-086॥</td></tr>
<tr><td>दुर्मुखं प्रमुखे कृत्वा सततं चित्रयोधिनम्। <br>शतशो निहताः शूराः सात्वतेनार्जुनेन च   ॥07-122-087॥</td></tr>
<tr><td>भीष्मं प्रमुखतः कृत्वा भगदत्तं च मारिष। <br>एवमेष क्षयो वृत्तो राजन्दुर्मन्त्रिते तव   ॥07-122-088॥</td></tr>
</table>
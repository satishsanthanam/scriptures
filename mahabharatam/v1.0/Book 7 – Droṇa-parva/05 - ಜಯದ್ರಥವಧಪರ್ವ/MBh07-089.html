<table border = "1"><tr><td>Verse</td></tr>
<tr><td> धृतराष्ट्र उवाच। <br>एवं बहुविधं सैन्यमेवं प्रविचितं वरम्। <br>व्यूढमेवं यथान्यायमेवं बहु च संजय   ॥07-089-001॥</td></tr>
<tr><td>नित्यं पूजितमस्माभिरभिकामं च नः सदा। <br>प्रौढमत्यद्भुताकारं पुरस्ताद्दृढविक्रमम्   ॥07-089-002॥</td></tr>
<tr><td>नातिवृद्धमबालं च न कृशं नातिपीवरम्। <br>लघुवृत्तायतप्राणं सारगात्रमनामयम्   ॥07-089-003॥</td></tr>
<tr><td>आत्तसंनाहसंपन्नं बहुशस्त्रपरिच्छदम्। <br>शस्त्रग्रहणविद्यासु बह्वीषु परिनिष्ठितम्   ॥07-089-004॥</td></tr>
<tr><td>आरोहे पर्यवस्कन्दे सरणे सान्तरप्लुते। <br>सम्यक्प्रहरणे याने व्यपयाने च कोविदम्   ॥07-089-005॥</td></tr>
<tr><td>नागेष्वश्वेषु बहुशो रथेषु च परीक्षितम्। <br>परीक्ष्य च यथान्यायं वेतनेनोपपादितम्   ॥07-089-006॥</td></tr>
<tr><td>न गोष्ठ्या नोपचारेण न संबन्धनिमित्ततः। <br>नानाहूतो न ह्यभृतो मम सैन्ये बभूव ह   ॥07-089-007॥</td></tr>
<tr><td>कुलीनार्यजनोपेतं तुष्टपुष्टमनुद्धतम्। <br>कृतमानोपकारं च यशस्वि च मनस्वि च   ॥07-089-008॥</td></tr>
<tr><td>सचिवैश्चापरैर्मुख्यैर्बहुभिर्मुख्यकर्मभिः। <br>लोकपालोपमैस्तात पालितं नरसत्तमैः   ॥07-089-009॥</td></tr>
<tr><td>बहुभिः पार्थिवैर्गुप्तमस्मत्प्रियचिकीर्षुभिः। <br>अस्मानभिसृतैः कामात्सबलैः सपदानुगैः   ॥07-089-010॥</td></tr>
<tr><td>महोदधिमिवापूर्णमापगाभिः समन्ततः। <br>अपक्षैः पक्षिसंकाशै रथैरश्वैश्च संवृतम्   ॥07-089-011॥</td></tr>
<tr><td>योधाक्षय्यजलं भीमं वाहनोर्मितरङ्गिणम्। <br>क्षेपण्यसिगदाशक्तिशरप्रासझषाकुलम्   ॥07-089-012॥</td></tr>
<tr><td>ध्वजभूषणसंबाधं रत्नपट्टेन संचितम्। <br>वाहनैरपि धावद्भिर्वायुवेगविकम्पितम्   ॥07-089-013॥</td></tr>
<tr><td>द्रोणगम्भीरपातालं कृतवर्ममहाह्रदम्। <br>जलसंधमहाग्राहं कर्णचन्द्रोदयोद्धतम्   ॥07-089-014॥</td></tr>
<tr><td>गते सैन्यार्णवं भित्त्वा तरसा पाण्डवर्षभे। <br>संजयैकरथेनैव युयुधाने च मामकम्   ॥07-089-015॥</td></tr>
<tr><td>तत्र शेषं न पश्यामि प्रविष्टे सव्यसाचिनि। <br>सात्वते च रथोदारे मम सैन्यस्य संजय   ॥07-089-016॥</td></tr>
<tr><td>तौ तत्र समतिक्रान्तौ दृष्ट्वाभीतौ तरस्विनौ। <br>सिन्धुराजं च संप्रेक्ष्य गाण्डीवस्येषुगोचरे   ॥07-089-017॥</td></tr>
<tr><td>किं तदा कुरवः कृत्यं विदधुः कालचोदिताः। <br>दारुणैकायने काले कथं वा प्रतिपेदिरे   ॥07-089-018॥</td></tr>
<tr><td>ग्रस्तान्हि कौरवान्मन्ये मृत्युना तात संगतान्। <br>विक्रमो हि रणे तेषां न तथा दृश्यतेऽद्य वै   ॥07-089-019॥</td></tr>
<tr><td>अक्षतौ संयुगे तत्र प्रविष्टौ कृष्णपाण्डवौ। <br>न च वारयिता कश्चित्तयोरस्तीह संजय   ॥07-089-020॥</td></tr>
<tr><td>भृताश्च बहवो योधाः परीक्ष्यैव महारथाः। <br>वेतनेन यथायोग्यं प्रियवादेन चापरे   ॥07-089-021॥</td></tr>
<tr><td>अकारणभृतस्तात मम सैन्ये न विद्यते। <br>कर्मणा ह्यनुरूपेण लभ्यते भक्तवेतनम्   ॥07-089-022॥</td></tr>
<tr><td>न च योधोऽभवत्कश्चिन्मम सैन्ये तु संजय। <br>अल्पदानभृतस्तात न कुप्यभृतको नरः   ॥07-089-023॥</td></tr>
<tr><td>पूजिता हि यथाशक्त्या दानमानासनैर्मया। <br>तथा पुत्रैश्च मे तात ज्ञातिभिश्च सबान्धवैः   ॥07-089-024॥</td></tr>
<tr><td>ते च प्राप्यैव संग्रामे निर्जिताः सव्यसाचिना। <br>शैनेयेन परामृष्टाः किमन्यद्भागधेयतः   ॥07-089-025॥</td></tr>
<tr><td>रक्ष्यते यश्च संग्रामे ये च संजय रक्षिणः। <br>एकः साधारणः पन्था रक्ष्यस्य सह रक्षिभिः   ॥07-089-026॥</td></tr>
<tr><td>अर्जुनं समरे दृष्ट्वा सैन्धवस्याग्रतः स्थितम्। <br>पुत्रो मम भृशं मूढः किं कार्यं प्रत्यपद्यत   ॥07-089-027॥</td></tr>
<tr><td>सात्यकिं च रणे दृष्ट्वा प्रविशन्तमभीतवत्। <br>किं नु दुर्योधनः कृत्यं प्राप्तकालममन्यत   ॥07-089-028॥</td></tr>
<tr><td>सर्वशस्त्रातिगौ सेनां प्रविष्टौ रथसत्तमौ। <br>दृष्ट्वा कां वै धृतिं युद्धे प्रत्यपद्यन्त मामकाः   ॥07-089-029॥</td></tr>
<tr><td>दृष्ट्वा कृष्णं तु दाशार्हमर्जुनार्थे व्यवस्थितम्। <br>शिनीनामृषभं चैव मन्ये शोचन्ति पुत्रकाः   ॥07-089-030॥</td></tr>
<tr><td>दृष्ट्वा सेनां व्यतिक्रान्तां सात्वतेनार्जुनेन च। <br>पलायमानांश्च कुरून्मन्ये शोचन्ति पुत्रकाः   ॥07-089-031॥</td></tr>
<tr><td>विद्रुतान्रथिनो दृष्ट्वा निरुत्साहान्द्विषज्जये। <br>पलायने कृतोत्साहान्मन्ये शोचन्ति पुत्रकाः   ॥07-089-032॥</td></tr>
<tr><td>शून्यान्कृतान्रथोपस्थान्सात्वतेनार्जुनेन च। <br>हतांश्च योधान्संदृश्य मन्ये शोचन्ति पुत्रकाः   ॥07-089-033॥</td></tr>
<tr><td>व्यश्वनागरथान्दृष्ट्वा तत्र वीरान्सहस्रशः। <br>धावमानान्रणे व्यग्रान्मन्ये शोचन्ति पुत्रकाः   ॥07-089-034॥</td></tr>
<tr><td>विवीरांश्च कृतानश्वान्विरथांश्च कृतान्नरान्। <br>तत्र सात्यकिपार्थाभ्यां मन्ये शोचन्ति पुत्रकाः   ॥07-089-035॥</td></tr>
<tr><td>पत्तिसंघान्रणे दृष्ट्वा धावमानांश्च सर्वशः। <br>निराशा विजये सर्वे मन्ये शोचन्ति पुत्रकाः   ॥07-089-036॥</td></tr>
<tr><td>द्रोणस्य समतिक्रान्तावनीकमपराजितौ। <br>क्षणेन दृष्ट्वा तौ वीरौ मन्ये शोचन्ति पुत्रकाः   ॥07-089-037॥</td></tr>
<tr><td>संमूढोऽस्मि भृशं तात श्रुत्वा कृष्णधनंजयौ। <br>प्रविष्टौ मामकं सैन्यं सात्वतेन सहाच्युतौ   ॥07-089-038॥</td></tr>
<tr><td>तस्मिन्प्रविष्टे पृतनां शिनीनां प्रवरे रथे। <br>भोजानीकं व्यतिक्रान्ते कथमासन्हि कौरवाः   ॥07-089-039॥</td></tr>
<tr><td>तथा द्रोणेन समरे निगृहीतेषु पाण्डुषु। <br>कथं युद्धमभूत्तत्र तन्ममाचक्ष्व संजय   ॥07-089-040॥</td></tr>
<tr><td>द्रोणो हि बलवाञ्शूरः कृतास्त्रो दृढविक्रमः। <br>पाञ्चालास्तं महेष्वासं प्रत्ययुध्यन्कथं रणे   ॥07-089-041॥</td></tr>
<tr><td>बद्धवैरास्तथा द्रोणे धर्मराजजयैषिणः। <br>भारद्वाजस्तथा तेषु कृतवैरो महारथः   ॥07-089-042॥</td></tr>
<tr><td>अर्जुनश्चापि यच्चक्रे सिन्धुराजवधं प्रति। <br>तन्मे सर्वं समाचक्ष्व कुशलो ह्यसि संजय   ॥07-089-043॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>व्यूहेष्वालोड्यमानेषु पाण्डवानां ततस्ततः। <br>सुदूरमन्वयुः पार्थाः पाञ्चालाः सह सोमकैः   ॥07-102-001॥</td></tr>
<tr><td>वर्तमाने तथा रौद्रे संग्रामे लोमहर्षणे। <br>प्रक्षये जगतस्तीव्रे युगान्त इव भारत   ॥07-102-002॥</td></tr>
<tr><td>द्रोणे युधि पराक्रान्ते नर्दमाने मुहुर्मुहुः। <br>पाञ्चालेषु च क्षीणेषु वध्यमानेषु पाण्डुषु   ॥07-102-003॥</td></tr>
<tr><td>नापश्यच्छरणं किंचिद्धर्मराजो युधिष्ठिरः। <br>चिन्तयामास राजेन्द्र कथमेतद्भविष्यति   ॥07-102-004॥</td></tr>
<tr><td>तत्रावेक्ष्य दिशः सर्वाः सव्यसाचिदिदृक्षया। <br>युधिष्ठिरो ददर्शाथ नैव पार्थं न माधवम्   ॥07-102-005॥</td></tr>
<tr><td>सोऽपश्यन्नरशार्दूलं वानरर्षभलक्षणम्। <br>गाण्डीवस्य च निर्घोषमशृण्वन्व्यथितेन्द्रियः   ॥07-102-006॥</td></tr>
<tr><td>अपश्यन्सात्यकिं चापि वृष्णीनां प्रवरं रथम्। <br>चिन्तयाभिपरीताङ्गो धर्मराजो युधिष्ठिरः। <br>नाध्यगच्छत्तदा शान्तिं तावपश्यन्नरर्षभौ   ॥07-102-007॥</td></tr>
<tr><td>लोकोपक्रोशभीरुत्वाद्धर्मराजो महायशाः। <br>अचिन्तयन्महाबाहुः शैनेयस्य रथं प्रति   ॥07-102-008॥</td></tr>
<tr><td>पदवीं प्रेषितश्चैव फल्गुनस्य मया रणे। <br>शैनेयः सात्यकिः सत्यो मित्राणामभयंकरः   ॥07-102-009॥</td></tr>
<tr><td>तदिदं ह्येकमेवासीद्द्विधा जातं ममाद्य वै। <br>सात्यकिश्च हि मे ज्ञेयः पाण्डवश्च धनंजयः   ॥07-102-010॥</td></tr>
<tr><td>सात्यकिं प्रेषयित्वा तु पाण्डवस्य पदानुगम्। <br>सात्वतस्यापि कं युद्धे प्रेषयिष्ये पदानुगम्   ॥07-102-011॥</td></tr>
<tr><td>करिष्यामि प्रयत्नेन भ्रातुरन्वेषणं यदि। <br>युयुधानमनन्विष्य लोको मां गर्हयिष्यति   ॥07-102-012॥</td></tr>
<tr><td>भ्रातुरन्वेषणं कृत्वा धर्मराजो युधिष्ठिरः। <br>परित्यजति वार्ष्णेयं सात्यकिं सत्यविक्रमम्   ॥07-102-013॥</td></tr>
<tr><td>लोकापवादभीरुत्वात्सोऽहं पार्थं वृकोदरम्। <br>पदवीं प्रेषयिष्यामि माधवस्य महात्मनः   ॥07-102-014॥</td></tr>
<tr><td>यथैव च मम प्रीतिरर्जुने शत्रुसूदने। <br>तथैव वृष्णिवीरेऽपि सात्वते युद्धदुर्मदे   ॥07-102-015॥</td></tr>
<tr><td>अतिभारे नियुक्तश्च मया शैनेयनन्दनः। <br>स तु मित्रोपरोधेन गौरवाच्च महाबलः। <br>प्रविष्टो भारतीं सेनां मकरः सागरं यथा   ॥07-102-016॥</td></tr>
<tr><td>असौ हि श्रूयते शब्दः शूराणामनिवर्तिनाम्। <br>मिथः संयुध्यमानानां वृष्णिवीरेण धीमता   ॥07-102-017॥</td></tr>
<tr><td>प्राप्तकालं सुबलवन्निश्चित्य बहुधा हि मे। <br>तत्रैव पाण्डवेयस्य भीमसेनस्य धन्विनः। <br>गमनं रोचते मह्यं यत्र यातौ महारथौ   ॥07-102-018॥</td></tr>
<tr><td>न चाप्यसह्यं भीमस्य विद्यते भुवि किंचन। <br>शक्तो ह्येष रणे यत्तान्पृथिव्यां सर्वधन्विनः। <br>स्वबाहुबलमास्थाय प्रतिव्यूहितुमञ्जसा   ॥07-102-019॥</td></tr>
<tr><td>यस्य बाहुबलं सर्वे समाश्रित्य महात्मनः। <br>वनवासान्निवृत्ताः स्म न च युद्धेषु निर्जिताः   ॥07-102-020॥</td></tr>
<tr><td>इतो गते भीमसेने सात्वतं प्रति पाण्डवे। <br>सनाथौ भवितारौ हि युधि सात्वतफल्गुनौ   ॥07-102-021॥</td></tr>
<tr><td>कामं त्वशोचनीयौ तौ रणे सात्वतफल्गुनौ। <br>रक्षितौ वासुदेवेन स्वयं चास्त्रविशारदौ   ॥07-102-022॥</td></tr>
<tr><td>अवश्यं तु मया कार्यमात्मनः शोकनाशनम्। <br>तस्माद्भीमं नियोक्ष्यामि सात्वतस्य पदानुगम्। <br>ततः प्रतिकृतं मन्ये विधानं सात्यकिं प्रति   ॥07-102-023॥</td></tr>
<tr><td>एवं निश्चित्य मनसा धर्मपुत्रो युधिष्ठिरः। <br>यन्तारमब्रवीद्राजन्भीमं प्रति नयस्व माम्   ॥07-102-024॥</td></tr>
<tr><td>धर्मराजवचः श्रुत्वा सारथिर्हयकोविदः। <br>रथं हेमपरिष्कारं भीमान्तिकमुपानयत्   ॥07-102-025॥</td></tr>
<tr><td>भीमसेनमनुप्राप्य प्राप्तकालमनुस्मरन्। <br>कश्मलं प्राविशद्राजा बहु तत्र समादिशन्   ॥07-102-026॥</td></tr>
<tr><td>यः सदेवान्सगन्धर्वान्दैत्यांश्चैकरथोऽजयत्। <br>तस्य लक्ष्म न पश्यामि भीमसेनानुजस्य ते   ॥07-102-027॥</td></tr>
<tr><td>ततोऽब्रवीद्धर्मराजं भीमसेनस्तथागतम्। <br>नैवाद्राक्षं न चाश्रौषं तव कश्मलमीदृशम्   ॥07-102-028॥</td></tr>
<tr><td>पुरा हि दुःखदीर्णानां भवान्गतिरभूद्धि नः। <br>उत्तिष्ठोत्तिष्ठ राजेन्द्र शाधि किं करवाणि ते   ॥07-102-029॥</td></tr>
<tr><td>न ह्यसाध्यमकार्यं वा विद्यते मम मानद। <br>आज्ञापय कुरुश्रेष्ठ मा च शोके मनः कृथाः   ॥07-102-030॥</td></tr>
<tr><td>तमब्रवीदश्रुपूर्णः कृष्णसर्प इव श्वसन्। <br>भीमसेनमिदं वाक्यं प्रम्लानवदनो नृपः   ॥07-102-031॥</td></tr>
<tr><td>यथा शङ्खस्य निर्घोषः पाञ्चजन्यस्य श्रूयते। <br>प्रेरितो वासुदेवेन संरब्धेन यशस्विना। <br>नूनमद्य हतः शेते तव भ्राता धनंजयः   ॥07-102-032॥</td></tr>
<tr><td>तस्मिन्विनिहते नूनं युध्यतेऽसौ जनार्दनः। <br>यस्य सत्त्ववतो वीर्यमुपजीवन्ति पाण्डवाः   ॥07-102-033॥</td></tr>
<tr><td>यं भयेष्वभिगच्छन्ति सहस्राक्षमिवामराः। <br>स शूरः सैन्धवप्रेप्सुरन्वयाद्भारतीं चमूम्   ॥07-102-034॥</td></tr>
<tr><td>तस्य वै गमनं विद्मो भीम नावर्तनं पुनः। <br>श्यामो युवा गुडाकेशो दर्शनीयो महाभुजः   ॥07-102-035॥</td></tr>
<tr><td>व्यूढोरस्को महास्कन्धो मत्तद्विरदविक्रमः। <br>चकोरनेत्रस्ताम्राक्षो द्विषतामघवर्धनः   ॥07-102-036॥</td></tr>
<tr><td>तदिदं मम भद्रं ते शोकस्थानमरिंदम। <br>अर्जुनार्थं महाबाहो सात्वतस्य च कारणात्   ॥07-102-037॥</td></tr>
<tr><td>वर्धते हविषेवाग्निरिध्यमानः पुनः पुनः। <br>तस्य लक्ष्म न पश्यामि तेन विन्दामि कश्मलम्   ॥07-102-038॥</td></tr>
<tr><td>तं विद्धि पुरुषव्याघ्रं सात्वतं च महारथम्। <br>स तं महारथं पश्चादनुयातस्तवानुजम्। <br>तमपश्यन्महाबाहुमहं विन्दामि कश्मलम्   ॥07-102-039॥</td></tr>
<tr><td>तस्मात्कृष्णो रणे नूनं युध्यते युद्धकोविदः। <br>यस्य वीर्यवतो वीर्यमुपजीवन्ति पाण्डवाः   ॥07-102-040॥</td></tr>
<tr><td>स तत्र गच्छ कौन्तेय यत्र यातो धनंजयः। <br>सात्यकिश्च महावीर्यः कर्तव्यं यदि मन्यसे। <br>वचनं मम धर्मज्ञ ज्येष्ठो भ्राता भवामि ते   ॥07-102-041॥</td></tr>
<tr><td>न तेऽर्जुनस्तथा ज्ञेयो ज्ञातव्यः सात्यकिर्यथा। <br>चिकीर्षुर्मत्प्रियं पार्थ प्रयातः सव्यसाचिनः। <br>पदवीं दुर्गमां घोरामगम्यामकृतात्मभिः   ॥07-102-042॥</td></tr>
<tr><td> भीमसेन उवाच। <br>ब्रह्मेशानेन्द्रवरुणानवहद्यः पुरा रथः। <br>तमास्थाय गतौ कृष्णौ न तयोर्विद्यते भयम्   ॥07-102-043॥</td></tr>
<tr><td>आज्ञां तु शिरसा बिभ्रदेष गच्छामि मा शुचः। <br>समेत्य तान्नरव्याघ्रांस्तव दास्यामि संविदम्   ॥07-102-044॥</td></tr>
<tr><td> संजय उवाच। <br>एतावदुक्त्वा प्रययौ परिदाय युधिष्ठिरम्। <br>धृष्टद्युम्नाय बलवान्सुहृद्भ्यश्च पुनः पुनः। <br>धृष्टद्युम्नं चेदमाह भीमसेनो महाबलः   ॥07-102-045॥</td></tr>
<tr><td>विदितं ते महाबाहो यथा द्रोणो महारथः। <br>ग्रहणे धर्मराजस्य सर्वोपायेन वर्तते   ॥07-102-046॥</td></tr>
<tr><td>न च मे गमने कृत्यं तादृक्पार्षत विद्यते। <br>यादृशं रक्षणे राज्ञः कार्यमात्ययिकं हि नः   ॥07-102-047॥</td></tr>
<tr><td>एवमुक्तोऽस्मि पार्थेन प्रतिवक्तुं स्म नोत्सहे। <br>प्रयास्ये तत्र यत्रासौ मुमूर्षुः सैन्धवः स्थितः। <br>धर्मराजस्य वचने स्थातव्यमविशङ्कया   ॥07-102-048॥</td></tr>
<tr><td>सोऽद्य यत्तो रणे पार्थं परिरक्ष युधिष्ठिरम्। <br>एतद्धि सर्वकार्याणां परमं कृत्यमाहवे   ॥07-102-049॥</td></tr>
<tr><td>तमब्रवीन्महाराज धृष्टद्युम्नो वृकोदरम्। <br>ईप्सितेन महाबाहो गच्छ पार्थाविचारयन्   ॥07-102-050॥</td></tr>
<tr><td>नाहत्वा समरे द्रोणो धृष्टद्युम्नं कथंचन। <br>निग्रहं धर्मराजस्य प्रकरिष्यति संयुगे   ॥07-102-051॥</td></tr>
<tr><td>ततो निक्षिप्य राजानं धृष्टद्युम्नाय पाण्डवः। <br>अभिवाद्य गुरुं ज्येष्ठं प्रययौ यत्र फल्गुनः   ॥07-102-052॥</td></tr>
<tr><td>परिष्वक्तस्तु कौन्तेयो धर्मराजेन भारत। <br>आघ्रातश्च तथा मूर्ध्नि श्रावितश्चाशिषः शुभाः   ॥07-102-053॥</td></tr>
<tr><td>भीमसेनो महाबाहुः कवची शुभकुण्डली। <br>साङ्गदः सतनुत्राणः सशरी रथिनां वरः   ॥07-102-054॥</td></tr>
<tr><td>तस्य कार्ष्णायसं वर्म हेमचित्रं महर्द्धिमत्। <br>विबभौ पर्वतश्लिष्टः सविद्युदिव तोयदः   ॥07-102-055॥</td></tr>
<tr><td>पीतरक्तासितसितैर्वासोभिश्च सुवेष्टितः। <br>कण्ठत्राणेन च बभौ सेन्द्रायुध इवाम्बुदः   ॥07-102-056॥</td></tr>
<tr><td>प्रयाते भीमसेने तु तव सैन्यं युयुत्सया। <br>पाञ्चजन्यरवो घोरः पुनरासीद्विशां पते   ॥07-102-057॥</td></tr>
<tr><td>तं श्रुत्वा निनदं घोरं त्रैलोक्यत्रासनं महत्। <br>पुनर्भीमं महाबाहुर्धर्मपुत्रोऽभ्यभाषत   ॥07-102-058॥</td></tr>
<tr><td>एष वृष्णिप्रवीरेण ध्मातः सलिलजो भृशम्। <br>पृथिवीं चान्तरिक्षं च विनादयति शङ्खराट्   ॥07-102-059॥</td></tr>
<tr><td>नूनं व्यसनमापन्ने सुमहत्सव्यसाचिनि। <br>कुरुभिर्युध्यते सार्धं सर्वैश्चक्रगदाधरः   ॥07-102-060॥</td></tr>
<tr><td>नूनमार्या महत्कुन्ती पापमद्य निदर्शनम्। <br>द्रौपदी च सुभद्रा च पश्यन्ति सह बन्धुभिः   ॥07-102-061॥</td></tr>
<tr><td>स भीमस्त्वरया युक्तो याहि यत्र धनंजयः। <br>मुह्यन्तीव हि मे सर्वा धनंजयदिदृक्षया। <br>दिशः सप्रदिशः पार्थ सात्वतस्य च कारणात्   ॥07-102-062॥</td></tr>
<tr><td>गच्छ गच्छेति च पुनर्भीमसेनमभाषत। <br>भृशं स प्रहितो भ्रात्रा भ्राता भ्रातुः प्रियंकरः। <br>आहत्य दुन्दुभिं भीमः शङ्खं प्रध्माय चासकृत्   ॥07-102-063॥</td></tr>
<tr><td>विनद्य सिंहनादं च ज्यां विकर्षन्पुनः पुनः। <br>दर्शयन्घोरमात्मानममित्रान्सहसाभ्ययात्   ॥07-102-064॥</td></tr>
<tr><td>तमूहुर्जवना दान्ता विकुर्वाणा हयोत्तमाः। <br>विशोकेनाभिसंयत्ता मनोमारुतरंहसः   ॥07-102-065॥</td></tr>
<tr><td>आरुजन्विरुजन्पार्थो ज्यां विकर्षंश्च पाणिना। <br>सोऽवकर्षन्विकर्षंश्च सेनाग्रं समलोडयत्   ॥07-102-066॥</td></tr>
<tr><td>तं प्रयान्तं महाबाहुं पाञ्चालाः सहसोमकाः। <br>पृष्ठतोऽनुययुः शूरा मघवन्तमिवामराः   ॥07-102-067॥</td></tr>
<tr><td>तं ससेना महाराज सोदर्याः पर्यवारयन्। <br>दुःशलश्चित्रसेनश्च कुण्डभेदी विविंशतिः   ॥07-102-068॥</td></tr>
<tr><td>दुर्मुखो दुःसहश्चैव विकर्णश्च शलस्तथा। <br>विन्दानुविन्दौ सुमुखो दीर्घबाहुः सुदर्शनः   ॥07-102-069॥</td></tr>
<tr><td>वृन्दारकः सुहस्तश्च सुषेणो दीर्घलोचनः। <br>अभयो रौद्रकर्मा च सुवर्मा दुर्विमोचनः   ॥07-102-070॥</td></tr>
<tr><td>विविधै रथिनां श्रेष्ठाः सह सैन्यैः सहानुगैः। <br>संयत्ताः समरे शूरा भीमसेनमुपाद्रवन्   ॥07-102-071॥</td></tr>
<tr><td>तान्समीक्ष्य तु कौन्तेयो भीमसेनः पराक्रमी। <br>अभ्यवर्तत वेगेन सिंहः क्षुद्रमृगानिव   ॥07-102-072॥</td></tr>
<tr><td>ते महास्त्राणि दिव्यानि तत्र वीरा अदर्शयन्। <br>वारयन्तः शरैर्भीमं मेघाः सूर्यमिवोदितम्   ॥07-102-073॥</td></tr>
<tr><td>स तानतीत्य वेगेन द्रोणानीकमुपाद्रवत्। <br>अग्रतश्च गजानीकं शरवर्षैरवाकिरत्   ॥07-102-074॥</td></tr>
<tr><td>सोऽचिरेणैव कालेन तद्गजानीकमाशुगैः। <br>दिशः सर्वाः समभ्यस्य व्यधमत्पवनात्मजः   ॥07-102-075॥</td></tr>
<tr><td>त्रासिताः शरभस्येव गर्जितेन वने मृगाः। <br>प्राद्रवन्द्विरदाः सर्वे नदन्तो भैरवान्रवान्   ॥07-102-076॥</td></tr>
<tr><td>पुनश्चातीत्य वेगेन द्रोणानीकमुपाद्रवत्। <br>तमवारयदाचार्यो वेलेवोद्वृत्तमर्णवम्   ॥07-102-077॥</td></tr>
<tr><td>ललाटेऽताडयच्चैनं नाराचेन स्मयन्निव। <br>ऊर्ध्वरश्मिरिवादित्यो विबभौ तत्र पाण्डवः   ॥07-102-078॥</td></tr>
<tr><td>स मन्यमानस्त्वाचार्यो ममायं फल्गुनो यथा। <br>भीमः करिष्यते पूजामित्युवाच वृकोदरम्   ॥07-102-079॥</td></tr>
<tr><td>भीमसेन न ते शक्यं प्रवेष्टुमरिवाहिनीम्। <br>मामनिर्जित्य समरे शत्रुमध्ये महाबल   ॥07-102-080॥</td></tr>
<tr><td>यदि ते सोऽनुजः कृष्णः प्रविष्टोऽनुमते मम। <br>अनीकं न तु शक्यं भोः प्रवेष्टुमिह वै त्वया   ॥07-102-081॥</td></tr>
<tr><td>अथ भीमस्तु तच्छ्रुत्वा गुरोर्वाक्यमपेतभीः। <br>क्रुद्धः प्रोवाच वै द्रोणं रक्तताम्रेक्षणः श्वसन्   ॥07-102-082॥</td></tr>
<tr><td>तवार्जुनो नानुमते ब्रह्मबन्धो रणाजिरम्। <br>प्रविष्टः स हि दुर्धर्षः शक्रस्यापि विशेद्बलम्   ॥07-102-083॥</td></tr>
<tr><td>येन वै परमां पूजां कुर्वता मानितो ह्यसि। <br>नार्जुनोऽहं घृणी द्रोण भीमसेनोऽस्मि ते रिपुः   ॥07-102-084॥</td></tr>
<tr><td>पिता नस्त्वं गुरुर्बन्धुस्तथा पुत्रा हि ते वयम्। <br>इति मन्यामहे सर्वे भवन्तं प्रणताः स्थिताः   ॥07-102-085॥</td></tr>
<tr><td>अद्य तद्विपरीतं ते वदतोऽस्मासु दृश्यते। <br>यदि शत्रुं त्वमात्मानं मन्यसे तत्तथास्त्विह। <br>एष ते सदृशं शत्रोः कर्म भीमः करोम्यहम्   ॥07-102-086॥</td></tr>
<tr><td>अथोद्भ्राम्य गदां भीमः कालदण्डमिवान्तकः। <br>द्रोणायावसृजद्राजन्स रथादवपुप्लुवे   ॥07-102-087॥</td></tr>
<tr><td>साश्वसूतध्वजं यानं द्रोणस्यापोथयत्तदा। <br>प्रामृद्नाच्च बहून्योधान्वायुर्वृक्षानिवौजसा   ॥07-102-088॥</td></tr>
<tr><td>तं पुनः परिवव्रुस्ते तव पुत्रा रथोत्तमम्। <br>अन्यं च रथमास्थाय द्रोणः प्रहरतां वरः   ॥07-102-089॥</td></tr>
<tr><td>ततः क्रुद्धो महाराज भीमसेनः पराक्रमी। <br>अग्रतः स्यन्दनानीकं शरवर्षैरवाकिरत्   ॥07-102-090॥</td></tr>
<tr><td>ते वध्यमानाः समरे तव पुत्रा महारथाः। <br>भीमं भीमबलं युद्धेऽयोधयंस्तु जयैषिणः   ॥07-102-091॥</td></tr>
<tr><td>ततो दुःशासनः क्रुद्धो रथशक्तिं समाक्षिपत्। <br>सर्वपारशवीं तीक्ष्णां जिघांसुः पाण्डुनन्दनम्   ॥07-102-092॥</td></tr>
<tr><td>आपतन्तीं महाशक्तिं तव पुत्रप्रचोदिताम्। <br>द्विधा चिच्छेद तां भीमस्तदद्भुतमिवाभवत्   ॥07-102-093॥</td></tr>
<tr><td>अथान्यैर्निशितैर्बाणैः संक्रुद्धः कुण्डभेदिनम्। <br>सुषेणं दीर्घनेत्रं च त्रिभिस्त्रीनवधीद्बली   ॥07-102-094॥</td></tr>
<tr><td>ततो वृन्दारकं वीरं कुरूणां कीर्तिवर्धनम्। <br>पुत्राणां तव वीराणां युध्यतामवधीत्पुनः   ॥07-102-095॥</td></tr>
<tr><td>अभयं रौद्रकर्माणं दुर्विमोचनमेव च। <br>त्रिभिस्त्रीनवधीद्भीमः पुनरेव सुतांस्तव   ॥07-102-096॥</td></tr>
<tr><td>वध्यमाना महाराज पुत्रास्तव बलीयसा। <br>भीमं प्रहरतां श्रेष्ठं समन्तात्पर्यवारयन्   ॥07-102-097॥</td></tr>
<tr><td>विन्दानुविन्दौ सहितौ सुवर्माणं च ते सुतम्। <br>प्रहसन्निव कौन्तेयः शरैर्निन्ये यमक्षयम्   ॥07-102-098॥</td></tr>
<tr><td>ततः सुदर्शनं वीरं पुत्रं ते भरतर्षभ। <br>विव्याध समरे तूर्णं स पपात ममार च   ॥07-102-099॥</td></tr>
<tr><td>सोऽचिरेणैव कालेन तद्रथानीकमाशुगैः। <br>दिशः सर्वाः समभ्यस्य व्यधमत्पाण्डुनन्दनः   ॥07-102-100॥</td></tr>
<tr><td>ततो वै रथघोषेण गर्जितेन मृगा इव। <br>वध्यमानाश्च समरे पुत्रास्तव विशां पते। <br>प्राद्रवन्सरथाः सर्वे भीमसेनभयार्दिताः   ॥07-102-101॥</td></tr>
<tr><td>अनुयाय तु कौन्तेयः पुत्राणां ते महद्बलम्। <br>विव्याध समरे राजन्कौरवेयान्समन्ततः   ॥07-102-102॥</td></tr>
<tr><td>वध्यमाना महाराज भीमसेनेन तावकाः। <br>त्यक्त्वा भीमं रणे यान्ति चोदयन्तो हयोत्तमान्   ॥07-102-103॥</td></tr>
<tr><td>तांस्तु निर्जित्य समरे भीमसेनो महाबलः। <br>सिंहनादरवं चक्रे बाहुशब्दं च पाण्डवः   ॥07-102-104॥</td></tr>
<tr><td>तलशब्दं च सुमहत्कृत्वा भीमो महाबलः। <br>व्यतीत्य रथिनश्चापि द्रोणानीकमुपाद्रवत्   ॥07-102-105॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>ततः कर्णो महाराज भीमं विद्ध्वा त्रिभिः शरैः। <br>मुमोच शरवर्षाणि चित्राणि च बहूनि च   ॥07-114-001॥</td></tr>
<tr><td>वध्यमानो महाराज सूतपुत्रेण पाण्डवः। <br>न विव्यथे भीमसेनो भिद्यमान इवाचलः   ॥07-114-002॥</td></tr>
<tr><td>स कर्णं कर्णिना कर्णे पीतेन निशितेन च। <br>विव्याध युधि राजेन्द्र भीमसेनः पतत्रिणा   ॥07-114-003॥</td></tr>
<tr><td>स कुण्डलं महत्कर्णात्कर्णस्यापातयद्भुवि। <br>तपनीयं महाराज दीप्तं ज्योतिरिवाम्बरात्   ॥07-114-004॥</td></tr>
<tr><td>अथापरेण भल्लेन सूतपुत्रं स्तनान्तरे। <br>आजघान भृशं भीमः स्मयन्निव महाबलः   ॥07-114-005॥</td></tr>
<tr><td>पुनरस्य त्वरन्भीमो नाराचान्दश भारत। <br>रणे प्रैषीन्महावेगान्यमदण्डोपमांस्तथा   ॥07-114-006॥</td></tr>
<tr><td>ते ललाटं समासाद्य सूतपुत्रस्य मारिष। <br>विविशुश्चोदितास्तेन वल्मीकमिव पन्नगाः   ॥07-114-007॥</td></tr>
<tr><td>ललाटस्थैस्तु तैर्बाणैः सूतपुत्रो व्यरोचत। <br>नीलोत्पलमयीं मालां धारयन्स पुरा यथा   ॥07-114-008॥</td></tr>
<tr><td>ततः क्रुद्धो रणे कर्णः पीडितो दृढधन्वना। <br>वेगं चक्रे महावेगो भीमसेनवधं प्रति   ॥07-114-009॥</td></tr>
<tr><td>तस्मै कर्णः शतं राजन्निषूणां गार्ध्रवाससाम्। <br>अमर्षी बलवान्क्रुद्धः प्रेषयामास भारत   ॥07-114-010॥</td></tr>
<tr><td>ततः प्रासृजदुग्राणि शरवर्षाणि पाण्डवः। <br>समरे तमनादृत्य नास्य वीर्यमचिन्तयत्   ॥07-114-011॥</td></tr>
<tr><td>ततः कर्णो महाराज पाण्डवं निशितैः शरैः। <br>आजघानोरसि क्रुद्धः क्रुद्धरूपं परंतपः   ॥07-114-012॥</td></tr>
<tr><td>जीमूताविव चान्योन्यं तौ ववर्षतुराहवे। <br>तलशब्दरवैश्चैव त्रासयन्तौ परस्परम्   ॥07-114-013॥</td></tr>
<tr><td>शरजालैश्च विविधैश्छादयामासतुर्मृधे। <br>अन्योन्यं समरे क्रुद्धौ कृतप्रतिकृतैषिणौ   ॥07-114-014॥</td></tr>
<tr><td>ततो भीमो महाबाहू राधेयस्य महात्मनः। <br>क्षुरप्रेण धनुश्छित्त्वा कर्णं विव्याध पत्रिणा   ॥07-114-015॥</td></tr>
<tr><td>तदपास्य धनुश्छिन्नं सूतपुत्रो महामनाः। <br>अन्यत्कार्मुकमादत्त वेगघ्नं भारसाधनम्   ॥07-114-016॥</td></tr>
<tr><td>दृष्ट्वा च कुरुसौवीरसैन्धवानां बलक्षयम्। <br>सवर्मध्वजशस्त्रैश्च पतितैः संवृतां महीम्   ॥07-114-017॥</td></tr>
<tr><td>हस्त्यश्वनरदेहांश्च गतासून्प्रेक्ष्य सर्वतः। <br>सूतपुत्रस्य संरम्भाद्दीप्तं वपुरजायत   ॥07-114-018॥</td></tr>
<tr><td>स विस्फार्य महच्चापं कार्तस्वरविभूषितम्। <br>भीमं प्रैक्षत राधेयो राजन्घोरेण चक्षुषा   ॥07-114-019॥</td></tr>
<tr><td>ततः क्रुद्धः शरानस्यन्सूतपुत्रो व्यरोचत। <br>मध्यंदिनगतोऽर्चिष्माञ्शरदीव दिवाकरः   ॥07-114-020॥</td></tr>
<tr><td>मरीचिविकचस्येव राजन्भानुमतो वपुः। <br>आसीदाधिरथेर्घोरं वपुः शरशतार्चिषः   ॥07-114-021॥</td></tr>
<tr><td>कराभ्यामाददानस्य संदधानस्य चाशुगान्। <br>विकर्षतो मुञ्चतो वा नान्तरं ददृशू रणे   ॥07-114-022॥</td></tr>
<tr><td>अग्निचक्रोपमं घोरं मण्डलीकृतमायुधम्। <br>कर्णस्यासीन्महाराज सव्यदक्षिणमस्यतः   ॥07-114-023॥</td></tr>
<tr><td>स्वर्णपुङ्खाः सुनिशिताः कर्णचापच्युताः शराः। <br>प्राच्छादयन्महाराज दिशः सूर्यस्य च प्रभाम्   ॥07-114-024॥</td></tr>
<tr><td>ततः कनकपुङ्खानां शराणां नतपर्वणाम्। <br>धनुश्च्युतानां वियति ददृशे बहुधा व्रजः   ॥07-114-025॥</td></tr>
<tr><td>शरासनादाधिरथेः प्रभवन्तः स्म सायकाः। <br>श्रेणीकृता व्यराजन्त राजन्क्रौञ्चा इवाम्बरे   ॥07-114-026॥</td></tr>
<tr><td>गार्ध्रपत्राञ्शिलाधौतान्कार्तस्वरविभूषितान्। <br>महावेगान्प्रदीप्ताग्रान्मुमोचाधिरथिः शरान्   ॥07-114-027॥</td></tr>
<tr><td>ते तु चापबलोद्धूताः शातकुम्भविभूषिताः। <br>अजस्रमन्वकीर्यन्त शराः पार्थरथं प्रति   ॥07-114-028॥</td></tr>
<tr><td>ते व्योम्नि रत्नविकृता व्यकाशन्त सहस्रशः। <br>शलभानामिव व्राताः शराः कर्णसमीरिताः   ॥07-114-029॥</td></tr>
<tr><td>चापादाधिरथेर्मुक्ताः प्रपतन्तः स्म सायकाः। <br>एको दीर्घ इव प्रांशुः प्रभवन्दृश्यते शरः   ॥07-114-030॥</td></tr>
<tr><td>पर्वतं वारिधाराभिश्छादयन्निव तोयदः। <br>कर्णः प्राच्छादयत्क्रुद्धो भीमं सायकवृष्टिभिः   ॥07-114-031॥</td></tr>
<tr><td>तत्र भारत भीमस्य बलवीर्यपराक्रमम्। <br>व्यवसायं च पुत्रास्ते प्रैक्षन्त कुरुभिः सह   ॥07-114-032॥</td></tr>
<tr><td>तां समुद्रमिवोद्धूतां शरवृष्टिं समुत्थिताम्। <br>अचिन्तयित्वा भीमस्तु क्रुद्धः कर्णमुपाद्रवत्   ॥07-114-033॥</td></tr>
<tr><td>रुक्मपृष्ठं महच्चापं भीमस्यासीद्विशां पते। <br>आकर्षान्मण्डलीभूतं शक्रचापमिवापरम्। <br>तस्माच्छराः प्रादुरासन्पूरयन्त इवाम्बरम्   ॥07-114-034॥</td></tr>
<tr><td>सुवर्णपुङ्खैर्भीमेन सायकैर्नतपर्वभिः। <br>गगने रचिता माला काञ्चनीव व्यराजत   ॥07-114-035॥</td></tr>
<tr><td>ततो व्योम्नि विषक्तानि शरजालानि भागशः। <br>आहतानि व्यशीर्यन्त भीमसेनस्य पत्रिभिः   ॥07-114-036॥</td></tr>
<tr><td>कर्णस्य शरजालौघैर्भीमसेनस्य चोभयोः। <br>अग्निस्फुलिङ्गसंस्पर्शैरञ्जोगतिभिराहवे। <br>तैस्तैः कनकपुङ्खानां द्यौरासीत्संवृता व्रजैः   ॥07-114-037॥</td></tr>
<tr><td>स भीमं छादयन्बाणैः सूतपुत्रः पृथग्विधैः। <br>उपारोहदनादृत्य तस्य वीर्यं महात्मनः   ॥07-114-038॥</td></tr>
<tr><td>तयोर्विसृजतोस्तत्र शरजालानि मारिष। <br>वायुभूतान्यदृश्यन्त संसक्तानीतरेतरम्   ॥07-114-039॥</td></tr>
<tr><td>तस्मै कर्णः शितान्बाणान्कर्मारपरिमार्जितान्। <br>सुवर्णविकृतान्क्रुद्धः प्राहिणोद्वधकाङ्क्षया   ॥07-114-040॥</td></tr>
<tr><td>तानन्तरिक्षे विशिखैस्त्रिधैकैकमशातयत्। <br>विशेषयन्सूतपुत्रं भीमस्तिष्ठेति चाब्रवीत्   ॥07-114-041॥</td></tr>
<tr><td>पुनश्चासृजदुग्राणि शरवर्षाणि पाण्डवः। <br>अमर्षी बलवान्क्रुद्धो दिधक्षन्निव पावकः   ॥07-114-042॥</td></tr>
<tr><td>तस्य तान्याददे कर्णः सर्वाण्यस्त्राण्यभीतवत्। <br>युध्यतः पाण्डुपुत्रस्य सूतपुत्रोऽस्त्रमायया   ॥07-114-043॥</td></tr>
<tr><td>तस्येषुधी धनुर्ज्यां च बाणैः संनतपर्वभिः। <br>रश्मीन्योक्त्राणि चाश्वानां कर्णो वैकर्तनोऽच्छिनत्   ॥07-114-044॥</td></tr>
<tr><td>अथास्याश्वान्पुनर्हत्वा त्रिभिर्विव्याध सारथिम्। <br>सोऽवप्लुत्य द्रुतं सूतो युयुधानरथं ययौ   ॥07-114-045॥</td></tr>
<tr><td>उत्स्मयन्निव भीमस्य क्रुद्धः कालानलप्रभः। <br>ध्वजं चिच्छेद राधेयः पताकाश्च न्यपातयत्   ॥07-114-046॥</td></tr>
<tr><td>स विधन्वा महाराज रथशक्तिं परामृशत्। <br>तामवासृजदाविध्य क्रुद्धः कर्णरथं प्रति   ॥07-114-047॥</td></tr>
<tr><td>तामाधिरथिरायस्तः शक्तिं हेमपरिष्कृताम्। <br>आपतन्तीं महोल्काभां चिच्छेद दशभिः शरैः   ॥07-114-048॥</td></tr>
<tr><td>सापतद्दशधा राजन्निकृत्ता कर्णसायकैः। <br>अस्यतः सूतपुत्रस्य मित्रार्थे चित्रयोधिनः   ॥07-114-049॥</td></tr>
<tr><td>स चर्मादत्त कौन्तेयो जातरूपपरिष्कृतम्। <br>खड्गं चान्यतरप्रेप्सुर्मृत्योरग्रे जयस्य वा। <br>तदस्य सहसा कर्णो व्यधमत्प्रहसन्निव   ॥07-114-050॥</td></tr>
<tr><td>स विचर्मा महाराज विरथः क्रोधमूर्छितः। <br>असिं प्रासृजदाविध्य त्वरन्कर्णरथं प्रति   ॥07-114-051॥</td></tr>
<tr><td>स धनुः सूतपुत्रस्य छित्त्वा ज्यां च सुसंशितः। <br>अपतद्भुवि निस्त्रिंशश्च्युतः सर्प इवाम्बरात्   ॥07-114-052॥</td></tr>
<tr><td>ततः प्रहस्याधिरथिरन्यदादत्त कार्मुकम्। <br>शत्रुघ्नं समरे क्रुद्धो दृढज्यं वेगवत्तरम्   ॥07-114-053॥</td></tr>
<tr><td>स भीमसेनः कुपितो बलवान्सत्यविक्रमः। <br>विहायसं प्राक्रमद्वै कर्णस्य व्यथयन्मनः   ॥07-114-054॥</td></tr>
<tr><td>तस्य तच्चरितं दृष्ट्वा संग्रामे विजयैषिणः। <br>लयमास्थाय राधेयो भीमसेनमवञ्चयत्   ॥07-114-055॥</td></tr>
<tr><td>तमदृष्ट्वा रथोपस्थे निलीनं व्यथितेन्द्रियम्। <br>ध्वजमस्य समासाद्य तस्थौ स धरणीतले   ॥07-114-056॥</td></tr>
<tr><td>तदस्य कुरवः सर्वे चारणाश्चाभ्यपूजयन्। <br>यदियेष रथात्कर्णं हन्तुं तार्क्ष्य इवोरगम्   ॥07-114-057॥</td></tr>
<tr><td>स छिन्नधन्वा विरथः स्वधर्ममनुपालयन्। <br>स्वरथं पृष्ठतः कृत्वा युद्धायैव व्यवस्थितः   ॥07-114-058॥</td></tr>
<tr><td>तद्विहत्यास्य राधेयस्तत एनं समभ्ययात्। <br>संरब्धः पाण्डवं संख्ये युद्धाय समुपस्थितम्   ॥07-114-059॥</td></tr>
<tr><td>तौ समेतौ महारङ्गे स्पर्धमानौ महाबलौ। <br>जीमूताविव घर्मान्ते गर्जमानौ नभस्तले   ॥07-114-060॥</td></tr>
<tr><td>तयोरासीत्संप्रहारः क्रुद्धयोर्नरसिंहयोः। <br>अमृष्यमाणयोः संख्ये देवदानवयोरिव   ॥07-114-061॥</td></tr>
<tr><td>क्षीणशस्त्रस्तु कौन्तेयः कर्णेन समभिद्रुतः। <br>दृष्ट्वार्जुनहतान्नागान्पतितान्पर्वतोपमान्। <br>रथमार्गविघातार्थं व्यायुधः प्रविवेश ह   ॥07-114-062॥</td></tr>
<tr><td>हस्तिनां व्रजमासाद्य रथदुर्गं प्रविश्य च। <br>पाण्डवो जीविताकाङ्क्षी राधेयं नाभ्यहारयत्   ॥07-114-063॥</td></tr>
<tr><td>व्यवस्थानमथाकाङ्क्षन्धनंजयशरैर्हतम्। <br>उद्यम्य कुञ्जरं पार्थस्तस्थौ परपुरंजयः   ॥07-114-064॥</td></tr>
<tr><td>तमस्य विशिखैः कर्णो व्यधमत्कुञ्जरं पुनः। <br>हस्त्यङ्गान्यथ कर्णाय प्राहिणोत्पाण्डवो नदन्   ॥07-114-065॥</td></tr>
<tr><td>चक्राण्यश्वांस्तथा वाहान्यद्यत्पश्यति भूतले। <br>तत्तदादाय चिक्षेप क्रुद्धः कर्णाय पाण्डवः   ॥07-114-066॥</td></tr>
<tr><td>तदस्य सर्वं चिच्छेद क्षिप्तं क्षिप्तं शितैः शरैः। <br>व्यायुधं नावधीच्चैनं कर्णः कुन्त्या वचः स्मरन्   ॥07-114-067॥</td></tr>
<tr><td>धनुषोऽग्रेण तं कर्णस्त्वभिद्रुत्य परामृशत्। <br>उत्स्मयन्निव राधेयो भीमसेनमुवाच ह   ॥07-114-068॥</td></tr>
<tr><td>पुनः पुनस्तूबरक मूढ औदरिकेति च। <br>अकृतास्त्रक मा योत्सीर्बाल संग्रामकातर   ॥07-114-069॥</td></tr>
<tr><td>यत्र भोज्यं बहुविधं भक्ष्यं पेयं च पाण्डव। <br>तत्र त्वं दुर्मते योग्यो न युद्धेषु कथंचन   ॥07-114-070॥</td></tr>
<tr><td>मुनिर्भूत्वाथ वा भीम फलान्यद्धि सुदुर्मते। <br>वनाय व्रज कौन्तेय न त्वं युद्धविशारदः   ॥07-114-071॥</td></tr>
<tr><td>फलमूलाशने युक्तस्त्वं तथातिथिभोजने। <br>न त्वां शस्त्रसमुद्योगे योग्यं मन्ये वृकोदर   ॥07-114-072॥</td></tr>
<tr><td>पुष्पमूलफलाहारो व्रतेषु नियमेषु च। <br>उचितस्त्वं वने भीम न त्वं युद्धविशारदः   ॥07-114-073॥</td></tr>
<tr><td>क्व युद्धं क्व मुनित्वं च वनं गच्छ वृकोदर। <br>न त्वं युद्धोचितस्तात वनवासरतिर्भव   ॥07-114-074॥</td></tr>
<tr><td>सूदान्भृत्यजनान्दासांस्त्वं गृहे त्वरयन्भृशम्। <br>योग्यस्ताडयितुं क्रोधाद्भोजनार्थं वृकोदर   ॥07-114-075॥</td></tr>
<tr><td>कौमारे यानि चाप्यासन्नप्रियाणि विशां पते। <br>पूर्ववृत्तानि चाप्येनं रूक्षाण्यश्रावयद्भृशम्   ॥07-114-076॥</td></tr>
<tr><td>अथैनं तत्र संलीनमस्पृशद्धनुषा पुनः। <br>प्रहसंश्च पुनर्वाक्यं भीममाह वृषस्तदा   ॥07-114-077॥</td></tr>
<tr><td>योद्धव्यमाविशान्यत्र न योद्धव्यं तु मादृशैः। <br>मादृशैर्युध्यमानानामेतच्चान्यच्च विद्यते   ॥07-114-078॥</td></tr>
<tr><td>गच्छ वा यत्र तौ कृष्णौ तौ त्वा रक्षिष्यतो रणे। <br>गृहं वा गच्छ कौन्तेय किं ते युद्धेन बालक   ॥07-114-079॥</td></tr>
<tr><td>एवं तं विरथं कृत्वा कर्णो राजन्व्यकत्थत। <br>प्रमुखे वृष्णिसिंहस्य पार्थस्य च महात्मनः   ॥07-114-080॥</td></tr>
<tr><td>ततो राजञ्शिलाधौताञ्शराञ्शाखामृगध्वजः। <br>प्राहिणोत्सूतपुत्राय केशवेन प्रचोदितः   ॥07-114-081॥</td></tr>
<tr><td>ततः पार्थभुजोत्सृष्टाः शराः काञ्चनभूषणाः। <br>गाण्डीवप्रभवाः कर्णं हंसाः क्रौञ्चमिवाविशन्   ॥07-114-082॥</td></tr>
<tr><td>स भुजंगैरिवायस्तैर्गाण्डीवप्रेषितैः शरैः। <br>भीमसेनादपासेधत्सूतपुत्रं धनंजयः   ॥07-114-083॥</td></tr>
<tr><td>स छिन्नधन्वा भीमेन धनंजयशराहतः। <br>कर्णो भीमादपायासीद्रथेन महता द्रुतम्   ॥07-114-084॥</td></tr>
<tr><td>भीमोऽपि सात्यकेर्वाहं समारुह्य नरर्षभः। <br>अन्वयाद्भ्रातरं संख्ये पाण्डवं सव्यसाचिनम्   ॥07-114-085॥</td></tr>
<tr><td>ततः कर्णं समुद्दिश्य त्वरमाणो धनंजयः। <br>नाराचं क्रोधताम्राक्षः प्रैषीन्मृत्युमिवान्तकः   ॥07-114-086॥</td></tr>
<tr><td>स गरुत्मानिवाकाशे प्रार्थयन्भुजगोत्तमम्। <br>नाराचोऽभ्यपतत्कर्णं तूर्णं गाण्डीवचोदितः   ॥07-114-087॥</td></tr>
<tr><td>तमन्तरिक्षे नाराचं द्रौणिश्चिच्छेद पत्रिणा। <br>धनंजयभयात्कर्णमुज्जिहीर्षुर्महारथः   ॥07-114-088॥</td></tr>
<tr><td>ततो द्रौणिं चतुःषष्ट्या विव्याध कुपितोऽर्जुनः। <br>शिलीमुखैर्महाराज मा गास्तिष्ठेति चाब्रवीत्   ॥07-114-089॥</td></tr>
<tr><td>स तु मत्तगजाकीर्णमनीकं रथसंकुलम्। <br>तूर्णमभ्याविशद्द्रौणिर्धनंजयशरार्दितः   ॥07-114-090॥</td></tr>
<tr><td>ततः सुवर्णपृष्ठानां धनुषां कूजतां रणे। <br>शब्दं गाण्डीवघोषेण कौन्तेयोऽभ्यभवद्बली   ॥07-114-091॥</td></tr>
<tr><td>धनंजयस्तथा यान्तं पृष्ठतो द्रौणिमभ्ययात्। <br>नातिदीर्घमिवाध्वानं शरैः संत्रासयन्बलम्   ॥07-114-092॥</td></tr>
<tr><td>विदार्य देहान्नाराचैर्नरवारणवाजिनाम्। <br>कङ्कबर्हिणवासोभिर्बलं व्यधमदर्जुनः   ॥07-114-093॥</td></tr>
<tr><td>तद्बलं भरतश्रेष्ठ सवाजिद्विपमानवम्। <br>पाकशासनिरायस्तः पार्थः संनिजघान ह   ॥07-114-094॥</td></tr>
</table>
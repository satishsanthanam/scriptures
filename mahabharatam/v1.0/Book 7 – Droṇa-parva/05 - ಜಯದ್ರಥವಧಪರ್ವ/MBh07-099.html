<table border = "1"><tr><td>Verse</td></tr>
<tr><td> संजय उवाच। <br>ततो दुःशासनो राजञ्शैनेयं समुपाद्रवत्। <br>किरञ्शरसहस्राणि पर्जन्य इव वृष्टिमान्   ॥07-099-001॥</td></tr>
<tr><td>स विद्ध्वा सात्यकिं षष्ट्या तथा षोडशभिः शरैः। <br>नाकम्पयत्स्थितं युद्धे मैनाकमिव पर्वतम्   ॥07-099-002॥</td></tr>
<tr><td>स तु दुःशासनं वीरः सायकैरावृणोद्भृशम्। <br>मशकं समनुप्राप्तमूर्णनाभिरिवोर्णया   ॥07-099-003॥</td></tr>
<tr><td>दृष्ट्वा दुःशासनं राजा तथा शरशताचितम्। <br>त्रिगर्तांश्चोदयामास युयुधानरथं प्रति   ॥07-099-004॥</td></tr>
<tr><td>तेऽगच्छन्युयुधानस्य समीपं क्रूरकारिणः। <br>त्रिगर्तानां त्रिसाहस्रा रथा युद्धविशारदाः   ॥07-099-005॥</td></tr>
<tr><td>ते तु तं रथवंशेन महता पर्यवारयन्। <br>स्थिरां कृत्वा मतिं युद्धे भूत्वा संशप्तका मिथः   ॥07-099-006॥</td></tr>
<tr><td>तेषां प्रयततां युद्धे शरवर्षाणि मुञ्चताम्। <br>योधान्पञ्चशतान्मुख्यानग्रानीके व्यपोथयत्   ॥07-099-007॥</td></tr>
<tr><td>तेऽपतन्त हतास्तूर्णं शिनिप्रवरसायकैः। <br>महामारुतवेगेन रुग्णा इव महाद्रुमाः   ॥07-099-008॥</td></tr>
<tr><td>रथैश्च बहुधा छिन्नैर्ध्वजैश्चैव विशां पते। <br>हयैश्च कनकापीडैः पतितैस्तत्र मेदिनी   ॥07-099-009॥</td></tr>
<tr><td>शैनेयशरसंकृत्तैः शोणितौघपरिप्लुतैः। <br>अशोभत महाराज किंशुकैरिव पुष्पितैः   ॥07-099-010॥</td></tr>
<tr><td>ते वध्यमानाः समरे युयुधानेन तावकाः। <br>त्रातारं नाध्यगच्छन्त पङ्कमग्ना इव द्विपाः   ॥07-099-011॥</td></tr>
<tr><td>ततस्ते पर्यवर्तन्त सर्वे द्रोणरथं प्रति। <br>भयात्पतगराजस्य गर्तानीव महोरगाः   ॥07-099-012॥</td></tr>
<tr><td>हत्वा पञ्चशतान्योधाञ्शरैराशीविषोपमैः। <br>प्रायात्स शनकैर्वीरो धनंजयरथं प्रति   ॥07-099-013॥</td></tr>
<tr><td>तं प्रयान्तं नरश्रेष्ठं पुत्रो दुःशासनस्तव। <br>विव्याध नवभिस्तूर्णं शरैः संनतपर्वभिः   ॥07-099-014॥</td></tr>
<tr><td>स तु तं प्रतिविव्याध पञ्चभिर्निशितैः शरैः। <br>रुक्मपुङ्खैर्महेष्वासो गार्ध्रपत्रैरजिह्मगैः   ॥07-099-015॥</td></tr>
<tr><td>सात्यकिं तु महाराज प्रहसन्निव भारत। <br>दुःशासनस्त्रिभिर्विद्ध्वा पुनर्विव्याध पञ्चभिः   ॥07-099-016॥</td></tr>
<tr><td>शैनेयस्तव पुत्रं तु विद्ध्वा पञ्चभिराशुगैः। <br>धनुश्चास्य रणे छित्त्वा विस्मयन्नर्जुनं ययौ   ॥07-099-017॥</td></tr>
<tr><td>ततो दुःशासनः क्रुद्धो वृष्णिवीराय गच्छते। <br>सर्वपारशवीं शक्तिं विससर्ज जिघांसया   ॥07-099-018॥</td></tr>
<tr><td>तां तु शक्तिं तदा घोरां तव पुत्रस्य सात्यकिः। <br>चिच्छेद शतधा राजन्निशितैः कङ्कपत्रिभिः   ॥07-099-019॥</td></tr>
<tr><td>अथान्यद्धनुरादाय पुत्रस्तव जनेश्वर। <br>सात्यकिं दशभिर्विद्ध्वा सिंहनादं ननाद ह   ॥07-099-020॥</td></tr>
<tr><td>सात्यकिस्तु रणे क्रुद्धो मोहयित्वा सुतं तव। <br>शरैरग्निशिखाकारैराजघान स्तनान्तरे। <br>सर्वायसैस्तीक्ष्णवक्त्रैरष्टाभिर्विव्यधे पुनः   ॥07-099-021॥</td></tr>
<tr><td>दुःशासनस्तु विंशत्या सात्यकिं प्रत्यविध्यत। <br>सात्वतोऽपि महाराज तं विव्याध स्तनान्तरे। <br>त्रिभिरेव महावेगैः शरैः संनतपर्वभिः   ॥07-099-022॥</td></tr>
<tr><td>ततोऽस्य वाहान्निशितैः शरैर्जघ्ने महारथः। <br>सारथिं च सुसंक्रुद्धः शरैः संनतपर्वभिः   ॥07-099-023॥</td></tr>
<tr><td>धनुरेकेन भल्लेन हस्तावापं च पञ्चभिः। <br>ध्वजं च रथशक्तिं च भल्लाभ्यां परमास्त्रवित्। <br>चिच्छेद विशिखैस्तीक्ष्णैस्तथोभौ पार्ष्णिसारथी   ॥07-099-024॥</td></tr>
<tr><td>स छिन्नधन्वा विरथो हताश्वो हतसारथिः। <br>त्रिगर्तसेनापतिना स्वरथेनापवाहितः   ॥07-099-025॥</td></tr>
<tr><td>तमभिद्रुत्य शैनेयो मुहूर्तमिव भारत। <br>न जघान महाबाहुर्भीमसेनवचः स्मरन्   ॥07-099-026॥</td></tr>
<tr><td>भीमसेनेन हि वधः सुतानां तव भारत। <br>प्रतिज्ञातः सभामध्ये सर्वेषामेव संयुगे   ॥07-099-027॥</td></tr>
<tr><td>तथा दुःशासनं जित्वा सात्यकिः संयुगे प्रभो। <br>जगाम त्वरितो राजन्येन यातो धनंजयः   ॥07-099-028॥</td></tr>
</table>
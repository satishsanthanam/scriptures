<table border = "1"><tr><td>Verse</td></tr>
<tr><td> धृतराष्ट्र उवाच। <br>महानपनयः सूत ममैवात्र विशेषतः। <br>स इदानीमनुप्राप्तो मन्ये संजय शोचतः   ॥07-113-001॥</td></tr>
<tr><td>यद्गतं तद्गतमिति ममासीन्मनसि स्थितम्। <br>इदानीमत्र किं कार्यं प्रकरिष्यामि संजय   ॥07-113-002॥</td></tr>
<tr><td>यथा त्वेष क्षयो वृत्तो ममापनयसंभवः। <br>वीराणां तन्ममाचक्ष्व स्थिरीभूतोऽस्मि संजय   ॥07-113-003॥</td></tr>
<tr><td> संजय उवाच। <br>कर्णभीमौ महाराज पराक्रान्तौ महाहवे। <br>बाणवर्षाण्यवर्षेतां वृष्टिमन्ताविवाम्बुदौ   ॥07-113-004॥</td></tr>
<tr><td>भीमनामाङ्किता बाणाः स्वर्णपुङ्खाः शिलाशिताः। <br>विविशुः कर्णमासाद्य भिन्दन्त इव जीवितम्   ॥07-113-005॥</td></tr>
<tr><td>तथैव कर्णनिर्मुक्तैः सविषैरिव पन्नगैः। <br>आकीर्यत रणे भीमः शतशोऽथ सहस्रशः   ॥07-113-006॥</td></tr>
<tr><td>तयोः शरैर्महाराज संपतद्भिः समन्ततः। <br>बभूव तव सैन्यानां संक्षोभः सागरोपमः   ॥07-113-007॥</td></tr>
<tr><td>भीमचापच्युतैर्बाणैस्तव सैन्यमरिंदम। <br>अवध्यत चमूमध्ये घोरैराशीविषोपमैः   ॥07-113-008॥</td></tr>
<tr><td>वारणैः पतितै राजन्वाजिभिश्च नरैः सह। <br>अदृश्यत मही कीर्णा वातनुन्नैर्द्रुमैरिव   ॥07-113-009॥</td></tr>
<tr><td>ते वध्यमानाः समरे भीमचापच्युतैः शरैः। <br>प्राद्रवंस्तावका योधाः किमेतदिति चाब्रुवन्   ॥07-113-010॥</td></tr>
<tr><td>ततो व्युदस्तं तत्सैन्यं सिन्धुसौवीरकौरवम्। <br>प्रोत्सारितं महावेगैः कर्णपाण्डवयोः शरैः   ॥07-113-011॥</td></tr>
<tr><td>ते शरातुरभूयिष्ठा हताश्वनरवाहनाः। <br>उत्सृज्य कर्णं भीमं च प्राद्रवन्सर्वतोदिशम्   ॥07-113-012॥</td></tr>
<tr><td>नूनं पार्थार्थमेवास्मान्मोहयन्ति दिवौकसः। <br>यत्कर्णभीमप्रभवैर्वध्यते नो बलं शरैः   ॥07-113-013॥</td></tr>
<tr><td>एवं ब्रुवन्तो योधास्ते तावका भयपीडिताः। <br>शरपातं समुत्सृज्य स्थिता युद्धदिदृक्षवः   ॥07-113-014॥</td></tr>
<tr><td>ततः प्रावर्तत नदी घोररूपा महाहवे। <br>बभूव च विशेषेण भीरूणां भयवर्धिनी   ॥07-113-015॥</td></tr>
<tr><td>वारणाश्वमनुष्याणां रुधिरौघसमुद्भवा। <br>संवृता गतसत्त्वैश्च मनुष्यगजवाजिभिः   ॥07-113-016॥</td></tr>
<tr><td>सानुकर्षपताकैश्च द्विपाश्वरथभूषणैः। <br>स्यन्दनैरपविद्धैश्च भग्नचक्राक्षकूबरैः   ॥07-113-017॥</td></tr>
<tr><td>जातरूपपरिष्कारैर्धनुर्भिः सुमहाधनैः। <br>सुवर्णपुङ्खैरिषुभिर्नाराचैश्च सहस्रशः   ॥07-113-018॥</td></tr>
<tr><td>कर्णपाण्डवनिर्मुक्तैर्निर्मुक्तैरिव पन्नगैः। <br>प्रासतोमरसंघातैः खड्गैश्च सपरश्वधैः   ॥07-113-019॥</td></tr>
<tr><td>सुवर्णविकृतैश्चापि गदामुसलपट्टिशैः। <br>वज्रैश्च विविधाकारैः शक्तिभिः परिघैरपि। <br>शतघ्नीभिश्च चित्राभिर्बभौ भारत मेदिनी   ॥07-113-020॥</td></tr>
<tr><td>कनकाङ्गदकेयूरैः कुण्डलैर्मणिभिः शुभैः। <br>तनुत्रैः सतलत्रैश्च हारैर्निष्कैश्च भारत   ॥07-113-021॥</td></tr>
<tr><td>वस्त्रैश्छत्रैश्च विध्वस्तैश्चामरव्यजनैरपि। <br>गजाश्वमनुजैर्भिन्नैः शस्त्रैः स्यन्दनभूषणैः   ॥07-113-022॥</td></tr>
<tr><td>तैस्तैश्च विविधैर्भावैस्तत्र तत्र वसुंधरा। <br>पतितैरपविद्धैश्च संबभौ द्यौरिव ग्रहैः   ॥07-113-023॥</td></tr>
<tr><td>अचिन्त्यमद्भुतं चैव तयोः कर्मातिमानुषम्। <br>दृष्ट्वा चारणसिद्धानां विस्मयः समपद्यत   ॥07-113-024॥</td></tr>
<tr><td>अग्नेर्वायुसहायस्य गतिः कक्ष इवाहवे। <br>आसीद्भीमसहायस्य रौद्रमाधिरथेर्गतम्। <br>निपातितध्वजरथं हतवाजिनरद्विपम्   ॥07-113-025॥</td></tr>
<tr><td>गजाभ्यां संप्रयुक्ताभ्यामासीन्नडवनं यथा। <br>तथाभूतं महत्सैन्यमासीद्भारत संयुगे। <br>विमर्दः कर्णभीमाभ्यामासीच्च परमो रणे   ॥07-113-026॥</td></tr>
</table>
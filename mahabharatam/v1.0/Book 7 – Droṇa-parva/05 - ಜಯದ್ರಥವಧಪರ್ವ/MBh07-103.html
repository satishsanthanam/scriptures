<table border = "1"><tr><td>Verse</td></tr>
<tr><td> संजय उवाच। <br>तमुत्तीर्णं रथानीकात्तमसो भास्करं यथा। <br>दिधारयिषुराचार्यः शरवर्षैरवाकिरत्   ॥07-103-001॥</td></tr>
<tr><td>पिबन्निव शरौघांस्तान्द्रोणचापवरातिगान्। <br>सोऽभ्यवर्तत सोदर्यान्मायया मोहयन्बलम्   ॥07-103-002॥</td></tr>
<tr><td>तं मृधे वेगमास्थाय परं परमधन्विनः। <br>चोदितास्तव पुत्रैश्च सर्वतः पर्यवारयन्   ॥07-103-003॥</td></tr>
<tr><td>स तथा संवृतो भीमः प्रहसन्निव भारत। <br>उदयच्छद्गदां तेभ्यो घोरां तां सिंहवन्नदन्। <br>अवासृजच्च वेगेन तेषु तान्प्रमथद्बली   ॥07-103-004॥</td></tr>
<tr><td>सेन्द्राशनिरिवेन्द्रेण प्रविद्धा संहतात्मना। <br>घोषेण महता राजन्पूरयित्वेव मेदिनीम्। <br>ज्वलन्ती तेजसा भीमा त्रासयामास ते सुतान्   ॥07-103-005॥</td></tr>
<tr><td>तां पतन्तीं महावेगां दृष्ट्वा तेजोभिसंवृताम्। <br>प्राद्रवंस्तावकाः सर्वे नदन्तो भैरवान्रवान्   ॥07-103-006॥</td></tr>
<tr><td>तं च शब्दमसंसह्यं तस्याः संलक्ष्य मारिष। <br>प्रापतन्मनुजास्तत्र रथेभ्यो रथिनस्तदा   ॥07-103-007॥</td></tr>
<tr><td>स तान्विद्राव्य कौन्तेयः संख्येऽमित्रान्दुरासदः। <br>सुपर्ण इव वेगेन पक्षिराडत्यगाच्चमूम्   ॥07-103-008॥</td></tr>
<tr><td>तथा तं विप्रकुर्वाणं रथयूथपयूथपम्। <br>भारद्वाजो महाराज भीमसेनं समभ्ययात्   ॥07-103-009॥</td></tr>
<tr><td>द्रोणस्तु समरे भीमं वारयित्वा शरोर्मिभिः। <br>अकरोत्सहसा नादं पाण्डूनां भयमादधत्   ॥07-103-010॥</td></tr>
<tr><td>तद्युद्धमासीत्सुमहद्घोरं देवासुरोपमम्। <br>द्रोणस्य च महाराज भीमस्य च महात्मनः   ॥07-103-011॥</td></tr>
<tr><td>यदा तु विशिखैस्तीक्ष्णैर्द्रोणचापविनिःसृतैः। <br>वध्यन्ते समरे वीराः शतशोऽथ सहस्रशः   ॥07-103-012॥</td></tr>
<tr><td>ततो रथादवप्लुत्य वेगमास्थाय पाण्डवः। <br>निमील्य नयने राजन्पदातिर्द्रोणमभ्ययात्   ॥07-103-013॥</td></tr>
<tr><td>यथा हि गोवृषो वर्षं प्रतिगृह्णाति लीलया। <br>तथा भीमो नरव्याघ्रः शरवर्षं समग्रहीत्   ॥07-103-014॥</td></tr>
<tr><td>स वध्यमानः समरे रथं द्रोणस्य मारिष। <br>ईषायां पाणिना गृह्य प्रचिक्षेप महाबलः   ॥07-103-015॥</td></tr>
<tr><td>द्रोणस्तु सत्वरो राजन्क्षिप्तो भीमेन संयुगे। <br>रथमन्यं समास्थाय व्यूहद्वारमुपाययौ   ॥07-103-016॥</td></tr>
<tr><td>तस्मिन्क्षणे तस्य यन्ता तूर्णमश्वानचोदयत्। <br>भीमसेनस्य कौरव्य तदद्भुतमिवाभवत्   ॥07-103-017॥</td></tr>
<tr><td>ततः स्वरथमास्थाय भीमसेनो महाबलः। <br>अभ्यवर्तत वेगेन तव पुत्रस्य वाहिनीम्   ॥07-103-018॥</td></tr>
<tr><td>स मृद्नन्क्षत्रियानाजौ वातो वृक्षानिवोद्धतः। <br>अगच्छद्दारयन्सेनां सिन्धुवेगो नगानिव   ॥07-103-019॥</td></tr>
<tr><td>भोजानीकं समासाद्य हार्दिक्येनाभिरक्षितम्। <br>प्रमथ्य बहुधा राजन्भीमसेनः समभ्ययात्   ॥07-103-020॥</td></tr>
<tr><td>संत्रासयन्ननीकानि तलशब्देन मारिष। <br>अजयत्सर्वसैन्यानि शार्दूल इव गोवृषान्   ॥07-103-021॥</td></tr>
<tr><td>भोजानीकमतिक्रम्य काम्बोजानां च वाहिनीम्। <br>तथा म्लेच्छगणांश्चान्यान्बहून्युद्धविशारदान्   ॥07-103-022॥</td></tr>
<tr><td>सात्यकिं चापि संप्रेक्ष्य युध्यमानं नरर्षभम्। <br>रथेन यत्तः कौन्तेयो वेगेन प्रययौ तदा   ॥07-103-023॥</td></tr>
<tr><td>भीमसेनो महाराज द्रष्टुकामो धनंजयम्। <br>अतीत्य समरे योधांस्तावकान्पाण्डुनन्दनः   ॥07-103-024॥</td></tr>
<tr><td>सोऽपश्यदर्जुनं तत्र युध्यमानं नरर्षभम्। <br>सैन्धवस्य वधार्थं हि पराक्रान्तं पराक्रमी   ॥07-103-025॥</td></tr>
<tr><td>अर्जुनं तत्र दृष्ट्वाथ चुक्रोश महतो रवान्। <br>तं तु तस्य महानादं पार्थः शुश्राव नर्दतः   ॥07-103-026॥</td></tr>
<tr><td>ततः पार्थो महानादं मुञ्चन्वै माधवश्च ह। <br>अभ्ययातां महाराज नर्दन्तौ गोवृषाविव   ॥07-103-027॥</td></tr>
<tr><td>वासुदेवार्जुनौ श्रुत्वा निनादं तस्य शुष्मिणः। <br>पुनः पुनः प्रणदतां दिदृक्षन्तौ वृकोदरम्   ॥07-103-028॥</td></tr>
<tr><td>भीमसेनरवं श्रुत्वा फल्गुनस्य च धन्विनः। <br>अप्रीयत महाराज धर्मपुत्रो युधिष्ठिरः   ॥07-103-029॥</td></tr>
<tr><td>विशोकश्चाभवद्राजा श्रुत्वा तं निनदं महत्। <br>धनंजयस्य च रणे जयमाशास्तवान्विभुः   ॥07-103-030॥</td></tr>
<tr><td>तथा तु नर्दमाने वै भीमसेने रणोत्कटे। <br>स्मितं कृत्वा महाबाहुर्धर्मपुत्रो युधिष्ठिरः   ॥07-103-031॥</td></tr>
<tr><td>हृद्गतं मनसा प्राह ध्यात्वा धर्मभृतां वरः। <br>दत्ता भीम त्वया संवित्कृतं गुरुवचस्तथा   ॥07-103-032॥</td></tr>
<tr><td>न हि तेषां जयो युद्धे येषां द्वेष्टासि पाण्डव। <br>दिष्ट्या जीवति संग्रामे सव्यसाची धनंजयः   ॥07-103-033॥</td></tr>
<tr><td>दिष्ट्या च कुशली वीरः सात्यकिः सत्यविक्रमः। <br>दिष्ट्या शृणोमि गर्जन्तौ वासुदेवधनंजयौ   ॥07-103-034॥</td></tr>
<tr><td>येन शक्रं रणे जित्वा तर्पितो हव्यवाहनः। <br>स हन्ता द्विषतां संख्ये दिष्ट्या जीवति फल्गुनः   ॥07-103-035॥</td></tr>
<tr><td>यस्य बाहुबलं सर्वे वयमाश्रित्य जीविताः। <br>स हन्ता रिपुसैन्यानां दिष्ट्या जीवति फल्गुनः   ॥07-103-036॥</td></tr>
<tr><td>निवातकवचा येन देवैरपि सुदुर्जयाः। <br>निर्जिता रथिनैकेन दिष्ट्या पार्थः स जीवति   ॥07-103-037॥</td></tr>
<tr><td>कौरवान्सहितान्सर्वान्गोग्रहार्थे समागतान्। <br>योऽजयन्मत्स्यनगरे दिष्ट्या पार्थः स जीवति   ॥07-103-038॥</td></tr>
<tr><td>कालकेयसहस्राणि चतुर्दश महारणे। <br>योऽवधीद्भुजवीर्येण दिष्ट्या पार्थः स जीवति   ॥07-103-039॥</td></tr>
<tr><td>गन्धर्वराजं बलिनं दुर्योधनकृतेन वै। <br>जितवान्योऽस्त्रवीर्येण दिष्ट्या पार्थः स जीवति   ॥07-103-040॥</td></tr>
<tr><td>किरीटमाली बलवाञ्श्वेताश्वः कृष्णसारथिः। <br>मम प्रियश्च सततं दिष्ट्या जीवति फल्गुनः   ॥07-103-041॥</td></tr>
<tr><td>पुत्रशोकाभिसंतप्तश्चिकीर्षुः कर्म दुष्करम्। <br>जयद्रथवधान्वेषी प्रतिज्ञां कृतवान्हि यः। <br>कच्चित्स सैन्धवं संख्ये हनिष्यति धनंजयः   ॥07-103-042॥</td></tr>
<tr><td>कच्चित्तीर्णप्रतिज्ञं हि वासुदेवेन रक्षितम्। <br>अनस्तमित आदित्ये समेष्याम्यहमर्जुनम्   ॥07-103-043॥</td></tr>
<tr><td>कच्चित्सैन्धवको राजा दुर्योधनहिते रतः। <br>नन्दयिष्यत्यमित्राणि फल्गुनेन निपातितः   ॥07-103-044॥</td></tr>
<tr><td>कच्चिद्दुर्योधनो राजा फल्गुनेन निपातितम्। <br>दृष्ट्वा सैन्धवकं संख्ये शममस्मासु धास्यति   ॥07-103-045॥</td></tr>
<tr><td>दृष्ट्वा विनिहतान्भ्रातॄन्भीमसेनेन संयुगे। <br>कच्चिद्दुर्योधनो मन्दः शममस्मासु धास्यति   ॥07-103-046॥</td></tr>
<tr><td>दृष्ट्वा चान्यान्बहून्योधान्पातितान्धरणीतले। <br>कच्चिद्दुर्योधनो मन्दः पश्चात्तापं करिष्यति   ॥07-103-047॥</td></tr>
<tr><td>कच्चिद्भीष्मेण नो वैरमेकेनैव प्रशाम्यति। <br>शेषस्य रक्षणार्थं च संधास्यति सुयोधनः   ॥07-103-048॥</td></tr>
<tr><td>एवं बहुविधं तस्य चिन्तयानस्य पार्थिव। <br>कृपयाभिपरीतस्य घोरं युद्धमवर्तत   ॥07-103-049॥</td></tr>
</table>
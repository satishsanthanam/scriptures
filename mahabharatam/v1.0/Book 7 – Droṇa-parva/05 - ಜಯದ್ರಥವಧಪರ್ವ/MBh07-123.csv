Verse
 धृतराष्ट्र उवाच। <br>तथा गतेषु शूरेषु तेषां मम च संजय। <br>किं वै भीमस्तदाकार्षीत्तन्ममाचक्ष्व संजय   ॥07-123-001॥
 संजय उवाच। <br>विरथो भीमसेनो वै कर्णवाक्शल्यपीडितः। <br>अमर्षवशमापन्नः फल्गुनं वाक्यमब्रवीत्   ॥07-123-002॥
पुनः पुनस्तूबरक मूढ औदरिकेति च। <br>अकृतास्त्रक मा योधीर्बाल संग्रामकातर   ॥07-123-003॥
इति मामब्रवीत्कर्णः पश्यतस्ते धनंजय। <br>एवं वक्ता च मे वध्यस्तेन चोक्तोऽस्मि भारत   ॥07-123-004॥
एतद्व्रतं महाबाहो त्वया सह कृतं मया। <br>यथैतन्मम कौन्तेय तथा तव न संशयः   ॥07-123-005॥
तद्वधाय नरश्रेष्ठ स्मरैतद्वचनं मम। <br>यथा भवति तत्सत्यं तथा कुरु धनंजय   ॥07-123-006॥
तच्छ्रुत्वा वचनं तस्य भीमस्यामितविक्रमः। <br>ततोऽर्जुनोऽब्रवीत्कर्णं किंचिदभ्येत्य संयुगे   ॥07-123-007॥
कर्ण कर्ण वृथादृष्टे सूतपुत्रात्मसंस्तुत। <br>अधर्मबुद्धे शृणु मे यत्त्वा वक्ष्यामि सांप्रतम्   ॥07-123-008॥
द्विविधं कर्म शूराणां युद्धे जयपराजयौ। <br>तौ चाप्यनित्यौ राधेय वासवस्यापि युध्यतः   ॥07-123-009॥
मुमूर्षुर्युयुधानेन विरथोऽसि विसर्जितः। <br>यदृच्छया भीमसेनं विरथं कृतवानसि   ॥07-123-010॥
अधर्मस्त्वेष राधेय यत्त्वं भीममवोचथाः। <br>युद्धधर्मं विजानन्वै युध्यन्तमपलायिनम्। <br>पूरयन्तं यथाशक्ति शूरकर्माहवे तथा   ॥07-123-011॥
पश्यतां सर्वसैन्यानां केशवस्य ममैव च। <br>विरथो भीमसेनेन कृतोऽसि बहुशो रणे। <br>न च त्वां परुषं किंचिदुक्तवान्पण्डुनन्दनः   ॥07-123-012॥
यस्मात्तु बहु रूक्षं च श्रावितस्ते वृकोदरः। <br>परोक्षं यच्च सौभद्रो युष्माभिर्निहतो मम   ॥07-123-013॥
तस्मादस्यावलेपस्य सद्यः फलमवाप्नुहि। <br>त्वया तस्य धनुश्छिन्नमात्मनाशाय दुर्मते   ॥07-123-014॥
तस्माद्वध्योऽसि मे मूढ सभृत्यबलवाहनः। <br>कुरु त्वं सर्वकृत्यानि महत्ते भयमागतम्   ॥07-123-015॥
हन्तास्मि वृषसेनं ते प्रेक्षमाणस्य संयुगे। <br>ये चान्येऽप्युपयास्यन्ति बुद्धिमोहेन मां नृपाः। <br>तांश्च सर्वान्हनिष्यामि सत्येनायुधमालभे   ॥07-123-016॥
त्वां च मूढाकृतप्रज्ञमतिमानिनमाहवे। <br>दृष्ट्वा दुर्योधनो मन्दो भृशं तप्स्यति पातितम्   ॥07-123-017॥
अर्जुनेन प्रतिज्ञाते वधे कर्णसुतस्य तु। <br>महान्सुतुमुलः शब्दो बभूव रथिनां तदा   ॥07-123-018॥
तस्मिन्नाकुलसंग्रामे वर्तमाने महाभये। <br>मन्दरश्मिः सहस्रांशुरस्तं गिरिमुपागमत्   ॥07-123-019॥
ततो राजन्हृषीकेशः संग्रामशिरसि स्थितम्। <br>तीर्णप्रतिज्ञं बीभत्सुं परिष्वज्येदमब्रवीत्   ॥07-123-020॥
दिष्ट्या संपादिता जिष्णो प्रतिज्ञा महती त्वया। <br>दिष्ट्या च निहतः पापो वृद्धक्षत्रः सहात्मजः   ॥07-123-021॥
धार्तराष्ट्रबलं प्राप्य देवसेनापि भारत। <br>सीदेत समरे जिष्णो नात्र कार्या विचारणा   ॥07-123-022॥
न तं पश्यामि लोकेषु चिन्तयन्पुरुषं क्वचित्। <br>त्वदृते पुरुषव्याघ्र य एतद्योधयेद्बलम्   ॥07-123-023॥
महाप्रभावा बहवस्त्वया तुल्याधिकापि वा। <br>समेताः पृथिवीपाला धार्तराष्ट्रस्य कारणात्। <br>ते त्वां प्राप्य रणे क्रुद्धं नाभ्यवर्तन्त दंशिताः   ॥07-123-024॥
तव वीर्यं बलं चैव रुद्रशक्रान्तकोपमम्। <br>नेदृशं शक्नुयात्कश्चिद्रणे कर्तुं पराक्रमम्। <br>यादृशं कृतवानद्य त्वमेकः शत्रुतापनः   ॥07-123-025॥
एवमेव हते कर्णे सानुबन्धे दुरात्मनि। <br>वर्धयिष्यामि भूयस्त्वां विजितारिं हतद्विषम्   ॥07-123-026॥
तमर्जुनः प्रत्युवाच प्रसादात्तव माधव। <br>प्रतिज्ञेयं मयोत्तीर्णा विबुधैरपि दुस्तरा   ॥07-123-027॥
अनाश्चर्यो जयस्तेषां येषां नाथोऽसि माधव। <br>त्वत्प्रसादान्महीं कृत्स्नां संप्राप्स्यति युधिष्ठिरः   ॥07-123-028॥
तवैव भारो वार्ष्णेय तवैव विजयः प्रभो। <br>वर्धनीयास्तव वयं प्रेष्याश्च मधुसूदन   ॥07-123-029॥
एवमुक्तः स्मयन्कृष्णः शनकैर्वाहयन्हयान्। <br>दर्शयामास पार्थाय क्रूरमायोधनं महत्   ॥07-123-030॥
 श्रीकृष्ण उवाच। <br>प्रार्थयन्तो जयं युद्धे प्रथितं च महद्यशः। <br>पृथिव्यां शेरते शूराः पार्थिवास्त्वच्छरैर्हताः   ॥07-123-031॥
विकीर्णशस्त्राभरणा विपन्नाश्वरथद्विपाः। <br>संछिन्नभिन्नवर्माणो वैक्लव्यं परमं गताः   ॥07-123-032॥
ससत्त्वा गतसत्त्वाश्च प्रभया परया युताः। <br>सजीवा इव लक्ष्यन्ते गतसत्त्वा नराधिपाः   ॥07-123-033॥
तेषां शरैः स्वर्णपुङ्खैः शस्त्रैश्च विविधैः शितैः। <br>वाहनैरायुधैश्चैव संपूर्णां पश्य मेदिनीम्   ॥07-123-034॥
वर्मभिश्चर्मभिर्हारैः शिरोभिश्च सकुण्डलैः। <br>उष्णीषैर्मुकुटैः स्रग्भिश्चूडामणिभिरम्बरैः   ॥07-123-035॥
कण्ठसूत्रैरङ्गदैश्च निष्कैरपि च सुप्रभैः। <br>अन्यैश्चाभरणैश्चित्रैर्भाति भारत मेदिनी   ॥07-123-036॥
चामरैर्व्यजनैश्चित्रैर्ध्वजैश्चाश्वरथद्विपैः। <br>विविधैश्च परिस्तोमैरश्वानां च प्रकीर्णकैः   ॥07-123-037॥
कुथाभिश्च विचित्राभिर्वरूथैश्च महाधनैः। <br>संस्तीर्णां वसुधां पश्य चित्रपट्टैरिवावृताम्   ॥07-123-038॥
नागेभ्यः पतितानन्यान्कल्पितेभ्यो द्विपैः सह। <br>सिंहान्वज्रप्रणुन्नेभ्यो गिर्यग्रेभ्य इव च्युतान्   ॥07-123-039॥
संस्यूतान्वाजिभिः सार्धं धरण्यां पश्य चापरान्। <br>पदातिसादिसंघांश्च क्षतजौघपरिप्लुतान्   ॥07-123-040॥
 संजय उवाच। <br>एवं संदर्शयन्कृष्णो रणभूमिं किरीटिनः। <br>स्वैः समेतः स मुदितः पाञ्चजन्यं व्यनादयत्   ॥07-123-041॥

<table border = "1"><tr><td>Verse</td></tr>
<tr><td> धृतराष्ट्र उवाच। <br>ध्वजान्बहुविधाकारान्भ्राजमानानतिश्रिया। <br>पार्थानां मामकानां च तान्ममाचक्ष्व संजय   ॥07-080-001॥</td></tr>
<tr><td> संजय उवाच। <br>ध्वजान्बहुविधाकाराञ्शृणु तेषां महात्मनाम्। <br>रूपतो वर्णतश्चैव नामतश्च निबोध मे   ॥07-080-002॥</td></tr>
<tr><td>तेषां तु रथमुह्यानां रथेषु विविधा ध्वजाः। <br>प्रत्यदृश्यन्त राजेन्द्र ज्वलिता इव पावकाः   ॥07-080-003॥</td></tr>
<tr><td>काञ्चनाः काञ्चनापीडाः काञ्चनस्रगलंकृताः। <br>काञ्चनानीव शृङ्गाणि काञ्चनस्य महागिरेः   ॥07-080-004॥</td></tr>
<tr><td>ते ध्वजाः संवृतास्तेषां पताकाभिः समन्ततः। <br>नानावर्णविरागाभिर्विबभुः सर्वतो वृताः   ॥07-080-005॥</td></tr>
<tr><td>पताकाश्च ततस्तास्तु श्वसनेन समीरिताः। <br>नृत्यमानाः व्यदृश्यन्त रङ्गमध्ये विलासिकाः   ॥07-080-006॥</td></tr>
<tr><td>इन्द्रायुधसवर्णाभाः पताका भरतर्षभ। <br>दोधूयमाना रथिनां शोभयन्ति महारथान्   ॥07-080-007॥</td></tr>
<tr><td>सिंहलाङ्गूलमुग्रास्यं धजं वानरलक्षणम्। <br>धनंजयस्य संग्रामे प्रत्यपश्याम भैरवम्   ॥07-080-008॥</td></tr>
<tr><td>स वानरवरो राजन्पताकाभिरलंकृतः। <br>त्रासयामास तत्सैन्यं ध्वजो गाण्डीवधन्वनः   ॥07-080-009॥</td></tr>
<tr><td>तथैव सिंहलाङ्गूलं द्रोणपुत्रस्य भारत। <br>ध्वजाग्रं समपश्याम बालसूर्यसमप्रभम्   ॥07-080-010॥</td></tr>
<tr><td>काञ्चनं पवनोद्धूतं शक्रध्वजसमप्रभम्। <br>नन्दनं कौरवेन्द्राणां द्रौणेर्लक्षणमुच्छ्रितम्   ॥07-080-011॥</td></tr>
<tr><td>हस्तिकक्ष्या पुनर्हैमी बभूवाधिरथेर्ध्वजे। <br>आहवे खं महाराज ददृशे पूरयन्निव   ॥07-080-012॥</td></tr>
<tr><td>पताकी काञ्चनस्रग्वी ध्वजः कर्णस्य संयुगे। <br>नृत्यतीव रथोपस्थे श्वसनेन समीरितः   ॥07-080-013॥</td></tr>
<tr><td>आचार्यस्य च पाण्डूनां ब्राह्मणस्य यशस्विनः। <br>गोवृषो गौतमस्यासीत्कृपस्य सुपरिष्कृतः   ॥07-080-014॥</td></tr>
<tr><td>स तेन भ्राजते राजन्गोवृषेण महारथः। <br>त्रिपुरघ्नरथो यद्वद्गोवृषेण विराजते   ॥07-080-015॥</td></tr>
<tr><td>मयूरो वृषसेनस्य काञ्चनो मणिरत्नवान्। <br>व्याहरिष्यन्निवातिष्ठत्सेनाग्रमपि शोभयन्   ॥07-080-016॥</td></tr>
<tr><td>तेन तस्य रथो भाति मयूरेण महात्मनः। <br>यथा स्कन्दस्य राजेन्द्र मयूरेण विराजता   ॥07-080-017॥</td></tr>
<tr><td>मद्रराजस्य शल्यस्य ध्वजाग्रेऽग्निशिखामिव। <br>सौवर्णीं प्रतिपश्याम सीतामप्रतिमां शुभाम्   ॥07-080-018॥</td></tr>
<tr><td>सा सीता भ्राजते तस्य रथमास्थाय मारिष। <br>सर्वबीजविरूढेव यथा सीता श्रिया वृता   ॥07-080-019॥</td></tr>
<tr><td>वराहः सिन्धुराजस्य राजतोऽभिविराजते। <br>ध्वजाग्रेऽलोहितार्काभो हेमजालपरिष्कृतः   ॥07-080-020॥</td></tr>
<tr><td>शुशुभे केतुना तेन राजतेन जयद्रथः। <br>यथा देवासुरे युद्धे पुरा पूषा स्म शोभते   ॥07-080-021॥</td></tr>
<tr><td>सौमदत्तेः पुनर्यूपो यज्ञशीलस्य धीमतः। <br>ध्वजः सूर्य इवाभाति सोमश्चात्र प्रदृश्यते   ॥07-080-022॥</td></tr>
<tr><td>स यूपः काञ्चनो राजन्सौमदत्तेर्विराजते। <br>राजसूये मखश्रेष्ठे यथा यूपः समुच्छ्रितः   ॥07-080-023॥</td></tr>
<tr><td>शलस्य तु महाराज राजतो द्विरदो महान्। <br>केतुः काञ्चनचित्राङ्गैर्मयूरैरुपशोभितः   ॥07-080-024॥</td></tr>
<tr><td>स केतुः शोभयामास सैन्यं ते भरतर्षभ। <br>यथा श्वेतो महानागो देवराजचमूं तथा   ॥07-080-025॥</td></tr>
<tr><td>नागो मणिमयो राज्ञो ध्वजः कनकसंवृतः। <br>किङ्किणीशतसंह्रादो भ्राजंश्चित्रे रथोत्तमे   ॥07-080-026॥</td></tr>
<tr><td>व्यभ्राजत भृशं राजन्पुत्रस्तव विशां पते। <br>ध्वजेन महता संख्ये कुरूणामृषभस्तदा   ॥07-080-027॥</td></tr>
<tr><td>नवैते तव वाहिन्यामुच्छ्रिताः परमध्वजाः। <br>व्यदीपयंस्ते पृतनां युगान्तादित्यसंनिभाः   ॥07-080-028॥</td></tr>
<tr><td>दशमस्त्वर्जुनस्यासीदेक एव महाकपिः। <br>अदीप्यतार्जुनो येन हिमवानिव वह्निना   ॥07-080-029॥</td></tr>
<tr><td>ततश्चित्राणि शुभ्राणि सुमहान्ति महारथाः। <br>कार्मुकाण्याददुस्तूर्णमर्जुनार्थे परंतपाः   ॥07-080-030॥</td></tr>
<tr><td>तथैव धनुरायच्छत्पार्थः शत्रुविनाशनः। <br>गाण्डीवं दिव्यकर्मा तद्राजन्दुर्मन्त्रिते तव   ॥07-080-031॥</td></tr>
<tr><td>तवापराधाद्धि नरा निहता बहुधा युधि। <br>नानादिग्भ्यः समाहूताः सहयाः सरथद्विपाः   ॥07-080-032॥</td></tr>
<tr><td>तेषामासीद्व्यतिक्षेपो गर्जतामितरेतरम्। <br>दुर्योधनमुखानां च पाण्डूनामृषभस्य च   ॥07-080-033॥</td></tr>
<tr><td>तत्राद्भुतं परं चक्रे कौन्तेयः कृष्णसारथिः। <br>यदेको बहुभिः सार्धं समागच्छदभीतवत्   ॥07-080-034॥</td></tr>
<tr><td>अशोभत महाबाहुर्गाण्डीवं विक्षिपन्धनुः। <br>जिगीषुस्तान्नरव्याघ्राञ्जिघांसुश्च जयद्रथम्   ॥07-080-035॥</td></tr>
<tr><td>तत्रार्जुनो महाराज शरैर्मुक्तैः सहस्रशः। <br>अदृश्यानकरोद्योधांस्तावकाञ्शत्रुतापनः   ॥07-080-036॥</td></tr>
<tr><td>ततस्तेऽपि नरव्याघ्राः पार्थं सर्वे महारथाः। <br>अदृश्यं समरे चक्रुः सायकौघैः समन्ततः   ॥07-080-037॥</td></tr>
<tr><td>संवृते नरसिंहैस्तैः कुरूणामृषभेऽर्जुने। <br>महानासीत्समुद्धूतस्तस्य सैन्यस्य निस्वनः   ॥07-080-038॥</td></tr>
</table>
<table border = "1"><tr><td>Verse</td></tr>
<tr><td> वासुदेव उवाच। <br>सुयोधनमतिक्रान्तमेनं पश्य धनंजय। <br>आपद्गतमिमं मन्ये नास्त्यस्य सदृशो रथः   ॥07-077-001॥</td></tr>
<tr><td>दूरपाती महेष्वासः कृतास्त्रो युद्धदुर्मदः। <br>दृढास्त्रश्चित्रयोधी च धार्तराष्ट्रो महाबलः   ॥07-077-002॥</td></tr>
<tr><td>अत्यन्तसुखसंवृद्धो मानितश्च महारथैः। <br>कृती च सततं पार्थ नित्यं द्वेष्टि च पाण्डवान्   ॥07-077-003॥</td></tr>
<tr><td>तेन युद्धमहं मन्ये प्राप्तकालं तवानघ। <br>अत्र वो द्यूतमायातं विजयायेतराय वा   ॥07-077-004॥</td></tr>
<tr><td>अत्र क्रोधविषं पार्थ विमुञ्च चिरसंभृतम्। <br>एष मूलमनर्थानां पाण्डवानां महारथः   ॥07-077-005॥</td></tr>
<tr><td>सोऽयं प्राप्तस्तवाक्षेपं पश्य साफल्यमात्मनः। <br>कथं हि राजा राज्यार्थी त्वया गच्छेत संयुगम्   ॥07-077-006॥</td></tr>
<tr><td>दिष्ट्या त्विदानीं संप्राप्त एष ते बाणगोचरम्। <br>स यथा जीवितं जह्यात्तथा कुरु धनंजय   ॥07-077-007॥</td></tr>
<tr><td>ऐश्वर्यमदसंमूढो नैष दुःखमुपेयिवान्। <br>न च ते संयुगे वीर्यं जानाति पुरुषर्षभ   ॥07-077-008॥</td></tr>
<tr><td>त्वां हि लोकास्त्रयः पार्थ ससुरासुरमानुषाः। <br>नोत्सहन्ते रणे जेतुं किमुतैकः सुयोधनः   ॥07-077-009॥</td></tr>
<tr><td>स दिष्ट्या समनुप्राप्तस्तव पार्थ रथान्तिकम्। <br>जह्येनं वै महाबाहो यथा वृत्रं पुरंदरः   ॥07-077-010॥</td></tr>
<tr><td>एष ह्यनर्थे सततं पराक्रान्तस्तवानघ। <br>निकृत्या धर्मराजं च द्यूते वञ्चितवानयम्   ॥07-077-011॥</td></tr>
<tr><td>बहूनि सुनृशंसानि कृतान्येतेन मानद। <br>युष्मासु पापमतिना अपापेष्वेव नित्यदा   ॥07-077-012॥</td></tr>
<tr><td>तमनार्यं सदा क्षुद्रं पुरुषं कामचारिणम्। <br>आर्यां युद्धे मतिं कृत्वा जहि पार्थाविचारयन्   ॥07-077-013॥</td></tr>
<tr><td>निकृत्या राज्यहरणं वनवासं च पाण्डव। <br>परिक्लेशं च कृष्णाया हृदि कृत्वा पराक्रम   ॥07-077-014॥</td></tr>
<tr><td>दिष्ट्यैष तव बाणानां गोचरे परिवर्तते। <br>प्रतिघाताय कार्यस्य दिष्ट्या च यततेऽग्रतः   ॥07-077-015॥</td></tr>
<tr><td>दिष्ट्या जानाति संग्रामे योद्धव्यं हि त्वया सह। <br>दिष्ट्या च सफलाः पार्थ सर्वे कामा हि कामिताः   ॥07-077-016॥</td></tr>
<tr><td>तस्माज्जहि रणे पार्थ धार्तराष्ट्रं कुलाधमम्। <br>यथेन्द्रेण हतः पूर्वं जम्भो देवासुरे मृधे   ॥07-077-017॥</td></tr>
<tr><td>अस्मिन्हते त्वया सैन्यमनाथं भिद्यतामिदम्। <br>वैरस्यास्यास्त्ववभृथो मूलं छिन्धि दुरात्मनाम्   ॥07-077-018॥</td></tr>
<tr><td> संजय उवाच। <br>तं तथेत्यब्रवीत्पार्थः कृत्यरूपमिदं मम। <br>सर्वमन्यदनादृत्य गच्छ यत्र सुयोधनः   ॥07-077-019॥</td></tr>
<tr><td>येनैतद्दीर्घकालं नो भुक्तं राज्यमकण्टकम्। <br>अप्यस्य युधि विक्रम्य छिन्द्यां मूर्धानमाहवे   ॥07-077-020॥</td></tr>
<tr><td>अपि तस्या अनर्हायाः परिक्लेशस्य माधव। <br>कृष्णायाः शक्नुयां गन्तुं पदं केशप्रधर्षणे   ॥07-077-021॥</td></tr>
<tr><td>इत्येवं वादिनौ हृष्टौ कृष्णौ श्वेतान्हयोत्तमान्। <br>प्रेषयामासतुः संख्ये प्रेप्सन्तौ तं नराधिपम्   ॥07-077-022॥</td></tr>
<tr><td>तयोः समीपं संप्राप्य पुत्रस्ते भरतर्षभ। <br>न चकार भयं प्राप्ते भये महति मारिष   ॥07-077-023॥</td></tr>
<tr><td>तदस्य क्षत्रियास्तत्र सर्व एवाभ्यपूजयन्। <br>यदर्जुनहृषीकेशौ प्रत्युद्यातोऽविचारयन्   ॥07-077-024॥</td></tr>
<tr><td>ततः सर्वस्य सैन्यस्य तावकस्य विशां पते। <br>महान्नादो ह्यभूत्तत्र दृष्ट्वा राजानमाहवे   ॥07-077-025॥</td></tr>
<tr><td>तस्मिञ्जनसमुन्नादे प्रवृत्ते भैरवे सति। <br>कदर्थीकृत्य ते पुत्रः प्रत्यमित्रमवारयत्   ॥07-077-026॥</td></tr>
<tr><td>आवारितस्तु कौन्तेयस्तव पुत्रेण धन्विना। <br>संरम्भमगमद्भूयः स च तस्मिन्परंतपः   ॥07-077-027॥</td></tr>
<tr><td>तौ दृष्ट्वा प्रतिसंरब्धौ दुर्योधनधनंजयौ। <br>अभ्यवैक्षन्त राजानो भीमरूपाः समन्ततः   ॥07-077-028॥</td></tr>
<tr><td>दृष्ट्वा तु पार्थं संरब्धं वासुदेवं च मारिष। <br>प्रहसन्निव पुत्रस्ते योद्धुकामः समाह्वयत्   ॥07-077-029॥</td></tr>
<tr><td>ततः प्रहृष्टो दाशार्हः पाण्डवश्च धनंजयः। <br>व्याक्रोशेतां महानादं दध्मतुश्चाम्बुजोत्तमौ   ॥07-077-030॥</td></tr>
<tr><td>तौ हृष्टरूपौ संप्रेक्ष्य कौरवेयाश्च सर्वशः। <br>निराशाः समपद्यन्त पुत्रस्य तव जीविते   ॥07-077-031॥</td></tr>
<tr><td>शोकमीयुः परं चैव कुरवः सर्व एव ते। <br>अमन्यन्त च पुत्रं ते वैश्वानरमुखे हुतम्   ॥07-077-032॥</td></tr>
<tr><td>तथा तु दृष्ट्वा योधास्ते प्रहृष्टौ कृष्णपाण्डवौ। <br>हतो राजा हतो राजेत्यूचुरेवं भयार्दिताः   ॥07-077-033॥</td></tr>
<tr><td>जनस्य संनिनादं तु श्रुत्वा दुर्योधनोऽब्रवीत्। <br>व्येतु वो भीरहं कृष्णौ प्रेषयिष्यामि मृत्यवे   ॥07-077-034॥</td></tr>
<tr><td>इत्युक्त्वा सैनिकान्सर्वाञ्जयापेक्षी नराधिपः। <br>पार्थमाभाष्य संरम्भादिदं वचनमब्रवीत्   ॥07-077-035॥</td></tr>
<tr><td>पार्थ यच्छिक्षितं तेऽस्त्रं दिव्यं मानुषमेव च। <br>तद्दर्शय मयि क्षिप्रं यदि जातोऽसि पाण्डुना   ॥07-077-036॥</td></tr>
<tr><td>यद्बलं तव वीर्यं च केशवस्य तथैव च। <br>तत्कुरुष्व मयि क्षिप्रं पश्यामस्तव पौरुषम्   ॥07-077-037॥</td></tr>
<tr><td>अस्मत्परोक्षं कर्माणि प्रवदन्ति कृतानि ते। <br>स्वामिसत्कारयुक्तानि यानि तानीह दर्शय   ॥07-077-038॥</td></tr>
</table>
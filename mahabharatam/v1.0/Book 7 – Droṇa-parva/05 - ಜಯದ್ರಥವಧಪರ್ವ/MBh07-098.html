<table border = "1"><tr><td>Verse</td></tr>
<tr><td> संजय उवाच। <br>दुःशासनरथं दृष्ट्वा समीपे पर्यवस्थितम्। <br>भारद्वाजस्ततो वाक्यं दुःशासनमथाब्रवीत्   ॥07-098-001॥</td></tr>
<tr><td>दुःशासन रथाः सर्वे कस्मादेते प्रविद्रुताः। <br>कच्चित्क्षेमं तु नृपतेः कच्चिज्जीवति सैन्धवः   ॥07-098-002॥</td></tr>
<tr><td>राजपुत्रो भवानत्र राजभ्राता महारथः। <br>किमर्थं द्रवसे युद्धे यौवराज्यमवाप्य हि   ॥07-098-003॥</td></tr>
<tr><td>स्वयं वैरं महत्कृत्वा पाञ्चालैः पाण्डवैः सह। <br>एकं सात्यकिमासाद्य कथं भीतोऽसि संयुगे   ॥07-098-004॥</td></tr>
<tr><td>न जानीषे पुरा त्वं तु गृह्णन्नक्षान्दुरोदरे। <br>शरा ह्येते भविष्यन्ति दारुणाशीविषोपमाः   ॥07-098-005॥</td></tr>
<tr><td>अप्रियाणां च वचनं पाण्डवेषु विशेषतः। <br>द्रौपद्याश्च परिक्लेशस्त्वन्मूलो ह्यभवत्पुरा   ॥07-098-006॥</td></tr>
<tr><td>क्व ते मानश्च दर्पश्च क्व च तद्वीर गर्जितम्। <br>आशीविषसमान्पार्थान्कोपयित्वा क्व यास्यसि   ॥07-098-007॥</td></tr>
<tr><td>शोच्येयं भारती सेना राजा चैव सुयोधनः। <br>यस्य त्वं कर्कशो भ्राता पलायनपरायणः   ॥07-098-008॥</td></tr>
<tr><td>ननु नाम त्वया वीर दीर्यमाणा भयार्दिता। <br>स्वबाहुबलमास्थाय रक्षितव्या ह्यनीकिनी। <br>स त्वमद्य रणं त्यक्त्वा भीतो हर्षयसे परान्   ॥07-098-009॥</td></tr>
<tr><td>विद्रुते त्वयि सैन्यस्य नायके शत्रुसूदन। <br>कोऽन्यः स्थास्यति संग्रामे भीतो भीते व्यपाश्रये   ॥07-098-010॥</td></tr>
<tr><td>एकेन सात्वतेनाद्य युध्यमानस्य चानघ। <br>पलायने तव मतिः संग्रामाद्धि प्रवर्तते   ॥07-098-011॥</td></tr>
<tr><td>यदा गाण्डीवधन्वानं भीमसेनं च कौरव। <br>यमौ च युधि द्रष्टासि तदा त्वं किं करिष्यसि   ॥07-098-012॥</td></tr>
<tr><td>युधि फल्गुनबाणानां सूर्याग्निसमतेजसाम्। <br>न तुल्याः सात्यकिशरा येषां भीतः पलायसे   ॥07-098-013॥</td></tr>
<tr><td>यदि तावत्कृता बुद्धिः पलायनपरायणा। <br>पृथिवी धर्मराजस्य शमेनैव प्रदीयताम्   ॥07-098-014॥</td></tr>
<tr><td>यावत्फल्गुननाराचा निर्मुक्तोरगसंनिभाः। <br>नाविशन्ति शरीरं ते तावत्संशाम्य पाण्डवैः   ॥07-098-015॥</td></tr>
<tr><td>यावत्ते पृथिवीं पार्था हत्वा भ्रातृशतं रणे। <br>नाक्षिपन्ति महात्मानस्तावत्संशाम्य पाण्डवैः   ॥07-098-016॥</td></tr>
<tr><td>यावन्न क्रुध्यते राजा धर्मपुत्रो युधिष्ठिरः। <br>कृष्णश्च समरश्लाघी तावत्संशाम्य पाण्डवैः   ॥07-098-017॥</td></tr>
<tr><td>यावद्भीमो महाबाहुर्विगाह्य महतीं चमूम्। <br>सोदरांस्ते न मृद्नाति तावत्संशाम्य पाण्डवैः   ॥07-098-018॥</td></tr>
<tr><td>पूर्वमुक्तश्च ते भ्राता भीष्मेण स सुयोधनः। <br>अजेयाः पाण्डवाः संख्ये सौम्य संशाम्य पाण्डवैः। <br>न च तत्कृतवान्मन्दस्तव भ्राता सुयोधनः   ॥07-098-019॥</td></tr>
<tr><td>स युद्धे धृतिमास्थाय यत्तो युध्यस्व पाण्डवैः। <br>गच्छ तूर्णं रथेनैव तत्र तिष्ठति सात्यकिः   ॥07-098-020॥</td></tr>
<tr><td>त्वया हीनं बलं ह्येतद्विद्रविष्यति भारत। <br>आत्मार्थं योधय रणे सात्यकिं सत्यविक्रमम्   ॥07-098-021॥</td></tr>
<tr><td>एवमुक्तस्तव सुतो नाब्रवीत्किंचिदप्यसौ। <br>श्रुतं चाश्रुतवत्कृत्वा प्रायाद्येन स सात्यकिः   ॥07-098-022॥</td></tr>
<tr><td>सैन्येन महता युक्तो म्लेच्छानामनिवर्तिनाम्। <br>आसाद्य च रणे यत्तो युयुधानमयोधयत्   ॥07-098-023॥</td></tr>
<tr><td>द्रोणोऽपि रथिनां श्रेष्ठः पाञ्चालान्पाण्डवांस्तथा। <br>अभ्यद्रवत संक्रुद्धो जवमास्थाय मध्यमम्   ॥07-098-024॥</td></tr>
<tr><td>प्रविश्य च रणे द्रोणः पाञ्चालानां वरूथिनीम्। <br>द्रावयामास योधान्वै शतशोऽथ सहस्रशः   ॥07-098-025॥</td></tr>
<tr><td>ततो द्रोणो महाराज नाम विश्राव्य संयुगे। <br>पाण्डुपाञ्चालमत्स्यानां प्रचक्रे कदनं महत्   ॥07-098-026॥</td></tr>
<tr><td>तं जयन्तमनीकानि भारद्वाजं ततस्ततः। <br>पाञ्चालपुत्रो द्युतिमान्वीरकेतुः समभ्ययात्   ॥07-098-027॥</td></tr>
<tr><td>स द्रोणं पञ्चभिर्विद्ध्वा शरैः संनतपर्वभिः। <br>ध्वजमेकेन विव्याध सारथिं चास्य सप्तभिः   ॥07-098-028॥</td></tr>
<tr><td>तत्राद्भुतं महाराज दृष्टवानस्मि संयुगे। <br>यद्द्रोणो रभसं युद्धे पाञ्चाल्यं नाभ्यवर्तत   ॥07-098-029॥</td></tr>
<tr><td>संनिरुद्धं रणे द्रोणं पाञ्चाला वीक्ष्य मारिष। <br>आवव्रुः सर्वतो राजन्धर्मपुत्रजयैषिणः   ॥07-098-030॥</td></tr>
<tr><td>ते शरैरग्निसंकाशैस्तोमरैश्च महाधनैः। <br>शस्त्रैश्च विविधै राजन्द्रोणमेकमवाकिरन्   ॥07-098-031॥</td></tr>
<tr><td>निहत्य तान्बाणगणान्द्रोणो राजन्समन्ततः। <br>महाजलधरान्व्योम्नि मातरिश्वा विवानिव   ॥07-098-032॥</td></tr>
<tr><td>ततः शरं महाघोरं सूर्यपावकसंनिभम्। <br>संदधे परवीरघ्नो वीरकेतुरथं प्रति   ॥07-098-033॥</td></tr>
<tr><td>स भित्त्वा तु शरो राजन्पाञ्चाल्यं कुलनन्दनम्। <br>अभ्यगाद्धरणीं तूर्णं लोहितार्द्रो ज्वलन्निव   ॥07-098-034॥</td></tr>
<tr><td>ततोऽपतद्रथात्तूर्णं पाञ्चाल्यः कुलनन्दनः। <br>पर्वताग्रादिव महांश्चम्पको वायुपीडितः   ॥07-098-035॥</td></tr>
<tr><td>तस्मिन्हते महेष्वासे राजपुत्रे महाबले। <br>पाञ्चालास्त्वरिता द्रोणं समन्तात्पर्यवारयन्   ॥07-098-036॥</td></tr>
<tr><td>चित्रकेतुः सुधन्वा च चित्रवर्मा च भारत। <br>तथा चित्ररथश्चैव भ्रातृव्यसनकर्षिताः   ॥07-098-037॥</td></tr>
<tr><td>अभ्यद्रवन्त सहिता भारद्वाजं युयुत्सवः। <br>मुञ्चन्तः शरवर्षाणि तपान्ते जलदा इव   ॥07-098-038॥</td></tr>
<tr><td>स वध्यमानो बहुधा राजपुत्रैर्महारथैः। <br>व्यश्वसूतरथांश्चक्रे कुमारान्कुपितो रणे   ॥07-098-039॥</td></tr>
<tr><td>तथापरैः सुनिशितैर्भल्लैस्तेषां महायशाः। <br>पुष्पाणीव विचिन्वन्हि सोत्तमाङ्गान्यपातयत्   ॥07-098-040॥</td></tr>
<tr><td>ते रथेभ्यो हताः पेतुः क्षितौ राजन्सुवर्चसः। <br>देवासुरे पुरा युद्धे यथा दैतेयदानवाः   ॥07-098-041॥</td></tr>
<tr><td>तान्निहत्य रणे राजन्भारद्वाजः प्रतापवान्। <br>कार्मुकं भ्रामयामास हेमपृष्ठं दुरासदम्   ॥07-098-042॥</td></tr>
<tr><td>पाञ्चालान्निहतान्दृष्ट्वा देवकल्पान्महारथान्। <br>धृष्टद्युम्नो भृशं क्रुद्धो नेत्राभ्यां पातयञ्जलम्। <br>अभ्यवर्तत संग्रामे क्रुद्धो द्रोणरथं प्रति   ॥07-098-043॥</td></tr>
<tr><td>ततो हा हेति सहसा नादः समभवन्नृप। <br>पाञ्चाल्येन रणे दृष्ट्वा द्रोणमावारितं शरैः   ॥07-098-044॥</td></tr>
<tr><td>संछाद्यमानो बहुधा पार्षतेन महात्मना। <br>न विव्यथे ततो द्रोणः स्मयन्नेवान्वयुध्यत   ॥07-098-045॥</td></tr>
<tr><td>ततो द्रोणं महाराज पाञ्चाल्यः क्रोधमूर्छितः। <br>आजघानोरसि क्रुद्धो नवत्या नतपर्वणाम्   ॥07-098-046॥</td></tr>
<tr><td>स गाढविद्धो बलिना भारद्वाजो महायशाः। <br>निषसाद रथोपस्थे कश्मलं च जगाम ह   ॥07-098-047॥</td></tr>
<tr><td>तं वै तथागतं दृष्ट्वा धृष्टद्युम्नः पराक्रमी। <br>समुत्सृज्य धनुस्तूर्णमसिं जग्राह वीर्यवान्   ॥07-098-048॥</td></tr>
<tr><td>अवप्लुत्य रथाच्चापि त्वरितः स महारथः। <br>आरुरोह रथं तूर्णं भारद्वाजस्य मारिष। <br>हर्तुमैच्छच्छिरः कायात्क्रोधसंरक्तलोचनः   ॥07-098-049॥</td></tr>
<tr><td>प्रत्याश्वस्तस्ततो द्रोणो धनुर्गृह्य महाबलः। <br>शरैर्वैतस्तिकै राजन्नित्यमासन्नयोधिभिः। <br>योधयामास समरे धृष्टद्युम्नं महारथम्   ॥07-098-050॥</td></tr>
<tr><td>ते हि वैतस्तिका नाम शरा आसन्नयोधिनः। <br>द्रोणस्य विदिता राजन्धृष्टद्युम्नमवाक्षिपन्   ॥07-098-051॥</td></tr>
<tr><td>स वध्यमानो बहुभिः सायकैस्तैर्महाबलः। <br>अवप्लुत्य रथात्तूर्णं भग्नवेगः पराक्रमी   ॥07-098-052॥</td></tr>
<tr><td>आरुह्य स्वरथं वीरः प्रगृह्य च महद्धनुः। <br>विव्याध समरे द्रोणं धृष्टद्युम्नो महारथः   ॥07-098-053॥</td></tr>
<tr><td>तदद्भुतं तयोर्युद्धं भूतसंघा ह्यपूजयन्। <br>क्षत्रियाश्च महाराज ये चान्ये तत्र सैनिकाः   ॥07-098-054॥</td></tr>
<tr><td>अवश्यं समरे द्रोणो धृष्टद्युम्नेन संगतः। <br>वशमेष्यति नो राज्ञः पाञ्चाला इति चुक्रुशुः   ॥07-098-055॥</td></tr>
<tr><td>द्रोणस्तु त्वरितो युद्धे धृष्टद्युम्नस्य सारथेः। <br>शिरः प्रच्यावयामास फलं पक्वं तरोरिव। <br>ततस्ते प्रद्रुता वाहा राजंस्तस्य महात्मनः   ॥07-098-056॥</td></tr>
<tr><td>तेषु प्रद्रवमाणेषु पाञ्चालान्सृञ्जयांस्तथा। <br>व्यद्रावयद्रणे द्रोणस्तत्र तत्र पराक्रमी   ॥07-098-057॥</td></tr>
<tr><td>विजित्य पाण्डुपाञ्चालान्भारद्वाजः प्रतापवान्। <br>स्वं व्यूहं पुनरास्थाय स्थिरोऽभवदरिंदमः। <br>न चैनं पाण्डवा युद्धे जेतुमुत्सहिरे प्रभो   ॥07-098-058॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>हते सुदक्षिणे राजन्वीरे चैव श्रुतायुधे। <br>जवेनाभ्यद्रवन्पार्थं कुपिताः सैनिकास्तव   ॥07-068-001॥</td></tr>
<tr><td>अभीषाहाः शूरसेनाः शिबयोऽथ वसातयः। <br>अभ्यवर्षंस्ततो राजञ्शरवर्षैर्धनंजयम्   ॥07-068-002॥</td></tr>
<tr><td>तेषां षष्टिशतानार्यान्प्रामथ्नात्पाण्डवः शरैः। <br>ते स्म भीताः पलायन्त व्याघ्रात्क्षुद्रमृगा इव   ॥07-068-003॥</td></tr>
<tr><td>ते निवृत्य पुनः पार्थं सर्वतः पर्यवारयन्। <br>रणे सपत्नान्निघ्नन्तं जिगीषन्तन्परान्युधि   ॥07-068-004॥</td></tr>
<tr><td>तेषामापततां तूर्णं गाण्डीवप्रेषितैः शरैः। <br>शिरांसि पातयामास बाहूंश्चैव धनंजयः   ॥07-068-005॥</td></tr>
<tr><td>शिरोभिः पतितैस्तत्र भूमिरासीन्निरन्तरा। <br>अभ्रच्छायेव चैवासीद्ध्वाङ्क्षगृध्रवडैर्युधि   ॥07-068-006॥</td></tr>
<tr><td>तेषु तूत्साद्यमानेषु क्रोधामर्षसमन्वितौ। <br>श्रुतायुश्चाच्युतायुश्च धनंजयमयुध्यताम्   ॥07-068-007॥</td></tr>
<tr><td>बलिनौ स्पर्धिनौ वीरौ कुलजौ बाहुशालिनौ। <br>तावेनं शरवर्षाणि सव्यदक्षिणमस्यताम्   ॥07-068-008॥</td></tr>
<tr><td>त्वरायुक्तौ महाराज प्रार्थयानौ महद्यशः। <br>अर्जुनस्य वधप्रेप्सू पुत्रार्थे तव धन्विनौ   ॥07-068-009॥</td></tr>
<tr><td>तावर्जुनं सहस्रेण पत्रिणां नतपर्वणाम्। <br>पूरयामासतुः क्रुद्धौ तडागं जलदौ यथा   ॥07-068-010॥</td></tr>
<tr><td>श्रुतायुश्च ततः क्रुद्धस्तोमरेण धनंजयम्। <br>आजघान रथश्रेष्ठः पीतेन निशितेन च   ॥07-068-011॥</td></tr>
<tr><td>सोऽतिविद्धो बलवता शत्रुणा शत्रुकर्शनः। <br>आजगाम परं मोहं मोहयन्केशवं रणे   ॥07-068-012॥</td></tr>
<tr><td>एतस्मिन्नेव काले तु सोऽच्युतायुर्महारथः। <br>शूलेन भृशतीक्ष्णेन ताडयामास पाण्डवम्   ॥07-068-013॥</td></tr>
<tr><td>क्षते क्षारं स हि ददौ पाण्डवस्य महात्मनः। <br>पार्थोऽपि भृशसंविद्धो ध्वजयष्टिं समाश्रितः   ॥07-068-014॥</td></tr>
<tr><td>ततः सर्वस्य सैन्यस्य तावकस्य विशां पते। <br>सिंहनादो महानासीद्धतं मत्वा धनंजयम्   ॥07-068-015॥</td></tr>
<tr><td>कृष्णश्च भृशसंतप्तो दृष्ट्वा पार्थं विचेतसम्। <br>आश्वासयत्सुहृद्याभिर्वाग्भिस्तत्र धनंजयम्   ॥07-068-016॥</td></tr>
<tr><td>ततस्तौ रथिनां श्रेष्ठौ लब्धलक्षौ धनंजयम्। <br>वासुदेवं च वार्ष्णेयं शरवर्षैः समन्ततः   ॥07-068-017॥</td></tr>
<tr><td>सचक्रकूबररथं साश्वध्वजपताकिनम्। <br>अदृश्यं चक्रतुर्युद्धे तदद्भुतमिवाभवत्   ॥07-068-018॥</td></tr>
<tr><td>प्रत्याश्वस्तस्तु बीभत्सुः शनकैरिव भारत। <br>प्रेतराजपुरं प्राप्य पुनः प्रत्यागतो यथा   ॥07-068-019॥</td></tr>
<tr><td>संछन्नं शरजालेन रथं दृष्ट्वा सकेशवम्। <br>शत्रू चाभिमुखौ दृष्ट्वा दीप्यमानाविवानलौ   ॥07-068-020॥</td></tr>
<tr><td>प्रादुश्चक्रे ततः पार्थः शाक्रमस्त्रं महारथः। <br>तस्मादासन्सहस्राणि शराणां नतपर्वणाम्   ॥07-068-021॥</td></tr>
<tr><td>ते जघ्नुस्तौ महेष्वासौ ताभ्यां सृष्टांश्च सायकान्। <br>विचेरुराकाशगताः पार्थबाणविदारिताः   ॥07-068-022॥</td></tr>
<tr><td>प्रतिहत्य शरांस्तूर्णं शरवेगेन पाण्डवः। <br>प्रतस्थे तत्र तत्रैव योधयन्वै महारथान्   ॥07-068-023॥</td></tr>
<tr><td>तौ च फल्गुनबाणौघैर्विबाहुशिरसौ कृतौ। <br>वसुधामन्वपद्येतां वातनुन्नाविव द्रुमौ   ॥07-068-024॥</td></tr>
<tr><td>श्रुतायुषश्च निधनं वधश्चैवाच्युतायुषः। <br>लोकविस्मापनमभूत्समुद्रस्येव शोषणम्   ॥07-068-025॥</td></tr>
<tr><td>तयोः पदानुगान्हत्वा पुनः पञ्चशतान्रथान्। <br>अभ्यगाद्भारतीं सेनां निघ्नन्पार्थो वरान्वरान्   ॥07-068-026॥</td></tr>
<tr><td>श्रुतायुषं च निहतं प्रेक्ष्य चैवाच्युतायुषम्। <br>अयुतायुश्च संक्रुद्धो दीर्घायुश्चैव भारत   ॥07-068-027॥</td></tr>
<tr><td>पुत्रौ तयोर्नरश्रेष्ठौ कौन्तेयं प्रतिजग्मतुः। <br>किरन्तौ विविधान्बाणान्पितृव्यसनकर्शितौ   ॥07-068-028॥</td></tr>
<tr><td>तावर्जुनो मुहूर्तेन शरैः संनतपर्वभिः। <br>प्रेषयत्परमक्रुद्धो यमस्य सदनं प्रति   ॥07-068-029॥</td></tr>
<tr><td>लोडयन्तमनीकानि द्विपं पद्मसरो यथा। <br>नाशक्नुवन्वारयितुं पार्थं क्षत्रियपुंगवाः   ॥07-068-030॥</td></tr>
<tr><td>अङ्गास्तु गजवारेण पाण्डवं पर्यवारयन्। <br>क्रुद्धाः सहस्रशो राजञ्शिक्षिता हस्तिसादिनः   ॥07-068-031॥</td></tr>
<tr><td>दुर्योधनसमादिष्टाः कुञ्जरैः पर्वतोपमैः। <br>प्राच्याश्च दाक्षिणात्याश्च कलिङ्गप्रमुखा नृपाः   ॥07-068-032॥</td></tr>
<tr><td>तेषामापततां शीघ्रं गाण्डीवप्रेषितैः शरैः। <br>निचकर्त शिरांस्युग्रौ बाहूनपि सुभूषणान्   ॥07-068-033॥</td></tr>
<tr><td>तैः शिरोभिर्मही कीर्णा बाहुभिश्च सहाङ्गदैः। <br>बभौ कनकपाषाणा भुजगैरिव संवृता   ॥07-068-034॥</td></tr>
<tr><td>बाहवो विशिखैश्छिन्नाः शिरांस्युन्मथितानि च। <br>च्यवमानान्यदृश्यन्त द्रुमेभ्य इव पक्षिणः   ॥07-068-035॥</td></tr>
<tr><td>शरैः सहस्रशो विद्धा द्विपाः प्रस्रुतशोणिताः। <br>व्यदृश्यन्ताद्रयः काले गैरिकाम्बुस्रवा इव   ॥07-068-036॥</td></tr>
<tr><td>निहताः शेरते स्मान्ये बीभत्सोर्निशितैः शरैः। <br>गजपृष्ठगता म्लेच्छा नानाविकृतदर्शनाः   ॥07-068-037॥</td></tr>
<tr><td>नानावेषधरा राजन्नानाशस्त्रौघसंवृताः। <br>रुधिरेणानुलिप्ताङ्गा भान्ति चित्रैः शरैर्हताः   ॥07-068-038॥</td></tr>
<tr><td>शोणितं निर्वमन्ति स्म द्विपाः पार्थशराहताः। <br>सहस्रशश्छिन्नगात्राः सारोहाः सपदानुगाः   ॥07-068-039॥</td></tr>
<tr><td>चुक्रुशुश्च निपेतुश्च बभ्रमुश्चापरे दिशः। <br>भृशं त्रस्ताश्च बहुधा स्वानेन ममृदुर्गजाः। <br>सान्तरायुधिका मत्ता द्विपास्तीक्ष्णविषोपमाः   ॥07-068-040॥</td></tr>
<tr><td>विदन्त्यसुरमायां ये सुघोरा घोरचक्षुषः। <br>यवनाः पारदाश्चैव शकाश्च सुनिकैः सह   ॥07-068-041॥</td></tr>
<tr><td>गोयोनिप्रभवा म्लेच्छाः कालकल्पाः प्रहारिणः। <br>दार्वाभिसारा दरदाः पुण्ड्राश्च सह बाह्लिकैः   ॥07-068-042॥</td></tr>
<tr><td>न ते स्म शक्याः संख्यातुं व्राताः शतसहस्रशः। <br>वृष्टिस्तथाविधा ह्यासीच्छलभानामिवायतिः   ॥07-068-043॥</td></tr>
<tr><td>अभ्रच्छायामिव शरैः सैन्ये कृत्वा धनंजयः। <br>मुण्डार्धमुण्डजटिलानशुचीञ्जटिलाननान्। <br>म्लेच्छानशातयत्सर्वान्समेतानस्त्रमायया   ॥07-068-044॥</td></tr>
<tr><td>शरैश्च शतशो विद्धास्ते संघाः संघचारिणः। <br>प्राद्रवन्त रणे भीता गिरिगह्वरवासिनः   ॥07-068-045॥</td></tr>
<tr><td>गजाश्वसादिम्लेच्छानां पतितानां शतैः शरैः। <br>वडाः कङ्का वृका भूमावपिबन्रुधिरं मुदा   ॥07-068-046॥</td></tr>
<tr><td>पत्त्यश्वरथनागैश्च प्रच्छन्नकृतसंक्रमाम्। <br>शरवर्षप्लवां घोरां केशशैवलशाड्वलाम्। <br>प्रावर्तयन्नदीमुग्रां शोणितौघतरङ्गिणीम्   ॥07-068-047॥</td></tr>
<tr><td>शिरस्त्राणक्षुद्रमत्स्यां युगान्ते कालसंभृताम्। <br>अकरोद्गजसंबाधां नदीमुत्तरशोणिताम्। <br>देहेभ्यो राजपुत्राणां नागाश्वरथसादिनाम्   ॥07-068-048॥</td></tr>
<tr><td>यथा स्थलं च निम्नं च न स्याद्वर्षति वासवे। <br>तथासीत्पृथिवी सर्वा शोणितेन परिप्लुता   ॥07-068-049॥</td></tr>
<tr><td>षट्सहस्रान्वरान्वीरान्पुनर्दशशतान्वरान्। <br>प्राहिणोन्मृत्युलोकाय क्षत्रियान्क्षत्रियर्षभः   ॥07-068-050॥</td></tr>
<tr><td>शरैः सहस्रशो विद्धा विधिवत्कल्पिता द्विपाः। <br>शेरते भूमिमासाद्य शैला वज्रहता इव   ॥07-068-051॥</td></tr>
<tr><td>स वाजिरथमातङ्गान्निघ्नन्व्यचरदर्जुनः। <br>प्रभिन्न इव मातङ्गो मृद्नन्नडवनं यथा   ॥07-068-052॥</td></tr>
<tr><td>भूरिद्रुमलतागुल्मं शुष्केन्धनतृणोलपम्। <br>निर्दहेदनलोऽरण्यं यथा वायुसमीरितः   ॥07-068-053॥</td></tr>
<tr><td>सैन्यारण्यं तव तथा कृष्णानिलसमीरितः। <br>शरार्चिरदहत्क्रुद्धः पाण्डवाग्निर्धनंजयः   ॥07-068-054॥</td></tr>
<tr><td>शून्यान्कुर्वन्रथोपस्थान्मानवैः संस्तरन्महीम्। <br>प्रानृत्यदिव संबाधे चापहस्तो धनंजयः   ॥07-068-055॥</td></tr>
<tr><td>वज्रकल्पैः शरैर्भूमिं कुर्वन्नुत्तरशोणिताम्। <br>प्राविशद्भारतीं सेनां संक्रुद्धो वै धनंजयः। <br>तं श्रुतायुस्तथाम्बष्ठो व्रजमानं न्यवारयत्   ॥07-068-056॥</td></tr>
<tr><td>तस्यार्जुनः शरैस्तीक्ष्णैः कङ्कपत्रपरिच्छदैः। <br>न्यपातयद्धयाञ्शीघ्रं यतमानस्य मारिष। <br>धनुश्चास्यापरैश्छित्त्वा शरैः पार्थो विचक्रमे   ॥07-068-057॥</td></tr>
<tr><td>अम्बष्ठस्तु गदां गृह्य क्रोधपर्याकुलेक्षणः। <br>आससाद रणे पार्थं केशवं च महारथम्   ॥07-068-058॥</td></tr>
<tr><td>ततः स प्रहसन्वीरो गदामुद्यम्य भारत। <br>रथमावार्य गदया केशवं समताडयत्   ॥07-068-059॥</td></tr>
<tr><td>गदया ताडितं दृष्ट्वा केशवं परवीरहा। <br>अर्जुनो भृशसंक्रुद्धः सोऽम्बष्ठं प्रति भारत   ॥07-068-060॥</td></tr>
<tr><td>ततः शरैर्हेमपुङ्खैः सगदं रथिनां वरम्। <br>छादयामास समरे मेघः सूर्यमिवोदितम्   ॥07-068-061॥</td></tr>
<tr><td>ततोऽपरैः शरैश्चापि गदां तस्य महात्मनः। <br>अचूर्णयत्तदा पार्थस्तदद्भुतमिवाभवत्   ॥07-068-062॥</td></tr>
<tr><td>अथ तां पतितां दृष्ट्वा गृह्यान्यां महतीं गदाम्। <br>अर्जुनं वासुदेवं च पुनः पुनरताडयत्   ॥07-068-063॥</td></tr>
<tr><td>तस्यार्जुनः क्षुरप्राभ्यां सगदावुद्यतौ भुजौ। <br>चिच्छेदेन्द्रध्वजाकारौ शिरश्चान्येन पत्रिणा   ॥07-068-064॥</td></tr>
<tr><td>स पपात हतो राजन्वसुधामनुनादयन्। <br>इन्द्रध्वज इवोत्सृष्टो यन्त्रनिर्मुक्तबन्धनः   ॥07-068-065॥</td></tr>
<tr><td>रथानीकावगाढश्च वारणाश्वशतैर्वृतः। <br>सोऽदृश्यत तदा पार्थो घनैः सूर्य इवावृतः   ॥07-068-066॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>अलम्बुसं तथा युद्धे विचरन्तमभीतवत्। <br>हैडिम्बः प्रययौ तूर्णं विव्याध च शितैः शरैः   ॥07-084-001॥</td></tr>
<tr><td>तयोः प्रतिभयं युद्धमासीद्राक्षससिंहयोः। <br>कुर्वतोर्विविधा मायाः शक्रशम्बरयोरिव   ॥07-084-002॥</td></tr>
<tr><td>अलम्बुसो भृशं क्रुद्धो घटोत्कचमताडयत्। <br>घटोत्कचस्तु विंशत्या नाराचानां स्तनान्तरे। <br>अलम्बुसमथो विद्ध्वा सिंहवद्व्यनदन्मुहुः   ॥07-084-003॥</td></tr>
<tr><td>तथैवालम्बुसो राजन्हैडिम्बं युद्धदुर्मदम्। <br>विद्ध्वा विद्ध्वानदद्धृष्टः पूरयन्खं समन्ततः   ॥07-084-004॥</td></tr>
<tr><td>तथा तौ भृशसंक्रुद्धौ राक्षसेन्द्रौ महाबलौ। <br>निर्विशेषमयुध्येतां मायाभिरितरेतरम्   ॥07-084-005॥</td></tr>
<tr><td>मायाशतसृजौ दृप्तौ मोहयन्तौ परस्परम्। <br>मायायुद्धे सुकुशलौ मायायुद्धमयुध्यताम्   ॥07-084-006॥</td></tr>
<tr><td>यां यां घटोत्कचो युद्धे मायां दर्शयते नृप। <br>तां तामलम्बुसो राजन्माययैव निजघ्निवान्   ॥07-084-007॥</td></tr>
<tr><td>तं तथा युध्यमानं तु मायायुद्धविशारदम्। <br>अलम्बुसं राक्षसेन्द्रं दृष्ट्वाक्रुध्यन्त पाण्डवाः   ॥07-084-008॥</td></tr>
<tr><td>त एनं भृशसंक्रुद्धाः सर्वतः प्रवरा रथैः। <br>अभ्यद्रवन्त संक्रुद्धा भीमसेनादयो नृप   ॥07-084-009॥</td></tr>
<tr><td>त एनं कोष्ठकीकृत्य रथवंशेन मारिष। <br>सर्वतो व्यकिरन्बाणैरुल्काभिरिव कुञ्जरम्   ॥07-084-010॥</td></tr>
<tr><td>स तेषामस्त्रवेगं तं प्रतिहत्यास्त्रमायया। <br>तस्माद्रथव्रजान्मुक्तो वनदाहादिव द्विपः   ॥07-084-011॥</td></tr>
<tr><td>स विस्फार्य धनुर्घोरमिन्द्राशनिसमस्वनम्। <br>मारुतिं पञ्चविंशत्या भैमसेनिं च पञ्चभिः। <br>युधिष्ठिरं त्रिभिर्विद्ध्वा सहदेवं च सप्तभिः   ॥07-084-012॥</td></tr>
<tr><td>नकुलं च त्रिसप्तत्या द्रौपदेयांश्च मारिष। <br>पञ्चभिः पञ्चभिर्विद्ध्वा घोरं नादं ननाद ह   ॥07-084-013॥</td></tr>
<tr><td>तं भीमसेनो नवभिः सहदेवश्च पञ्चभिः। <br>युधिष्ठिरः शतेनैव राक्षसं प्रत्यविध्यत। <br>नकुलश्च चतुःषष्ट्या द्रौपदेयास्त्रिभिस्त्रिभिः   ॥07-084-014॥</td></tr>
<tr><td>हैडिम्बो राक्षसं विद्ध्वा युद्धे पञ्चाशता शरैः। <br>पुनर्विव्याध सप्तत्या ननाद च महाबलः   ॥07-084-015॥</td></tr>
<tr><td>सोऽतिविद्धो महेष्वासः सर्वतस्तैर्महारथैः। <br>प्रतिविव्याध तान्सर्वान्पञ्चभिः पञ्चभिः शरैः   ॥07-084-016॥</td></tr>
<tr><td>तं क्रुद्धं राक्षसं युद्धे प्रतिक्रुद्धस्तु राक्षसः। <br>हैडिम्बो भरतश्रेष्ठ शरैर्विव्याध सप्तभिः   ॥07-084-017॥</td></tr>
<tr><td>सोऽतिविद्धो बलवता राक्षसेन्द्रो महाबलः। <br>व्यसृजत्सायकांस्तूर्णं स्वर्णपुङ्खाञ्शिलाशितान्   ॥07-084-018॥</td></tr>
<tr><td>ते शरा नतपर्वाणो विविशू राक्षसं तदा। <br>रुषिताः पन्नगा यद्वद्गिरिमुग्रा महाबलाः   ॥07-084-019॥</td></tr>
<tr><td>ततस्ते पाण्डवा राजन्समन्तान्निशिताञ्शरान्। <br>प्रेषयामासुरुद्विग्ना हैडिम्बश्च घटोत्कचः   ॥07-084-020॥</td></tr>
<tr><td>स वध्यमानः समरे पाण्डवैर्जितकाशिभिः। <br>दग्धाद्रिकूटशृङ्गाभं भिन्नाञ्जनचयोपमम्   ॥07-084-021॥</td></tr>
<tr><td>समुत्क्षिप्य च बाहुभ्यामाविध्य च पुनः पुनः। <br>निष्पिपेष क्षितौ क्षिप्रं पूर्णकुम्भमिवाश्मनि   ॥07-084-022॥</td></tr>
<tr><td>बललाघवसंपन्नः संपन्नो विक्रमेण च। <br>भैमसेनी रणे क्रुद्धः सर्वसैन्यान्यभीषयत्   ॥07-084-023॥</td></tr>
<tr><td>स विस्फुटितसर्वाङ्गश्चूर्णितास्थिविभूषणः। <br>घटोत्कचेन वीरेण हतः सालकटङ्कटः   ॥07-084-024॥</td></tr>
<tr><td>ततः सुमनसः पार्था हते तस्मिन्निशाचरे। <br>चुक्रुशुः सिंहनादांश्च वासांस्यादुधुवुश्च ह   ॥07-084-025॥</td></tr>
<tr><td>तावकाश्च हतं दृष्ट्वा राक्षसेन्द्रं महाबलम्। <br>अलम्बुसं भीमरूपं विशीर्णमिव पर्वतम्। <br>हाहाकारमकुर्वन्त सैन्यानि भरतर्षभ   ॥07-084-026॥</td></tr>
<tr><td>जनाश्च तद्ददृशिरे रक्षः कौतूहलान्विताः। <br>यदृच्छया निपतितं भूमावङ्गारकं यथा   ॥07-084-027॥</td></tr>
<tr><td>घटोत्कचस्तु तद्धत्वा रक्षो बलवतां वरम्। <br>मुमोच बलवन्नादं बलं हत्वेव वासवः   ॥07-084-028॥</td></tr>
<tr><td>स पूज्यमानः पितृभिः सबान्धवै;र्घटोत्कचः कर्मणि दुष्करे कृते। <br>रिपुं निहत्याभिननन्द वै तदा; अलम्बुसं पक्वमलम्बुसं यथा   ॥07-084-029॥</td></tr>
<tr><td>ततो निनादः सुमहान्समुत्थितः; सशङ्खनानाविधबाणघोषवान्। <br>निशम्य तं प्रत्यनदंस्तु कौरवा;स्ततो ध्वनिर्भुवनमथास्पृशद्भृशम्   ॥07-084-030॥</td></tr>
</table>
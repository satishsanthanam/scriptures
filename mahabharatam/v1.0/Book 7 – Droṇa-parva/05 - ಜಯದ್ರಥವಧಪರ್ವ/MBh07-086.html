<table border = "1"><tr><td>Verse</td></tr>
<tr><td> संजय उवाच। <br>प्रीतियुक्तं च हृद्यं च मधुराक्षरमेव च। <br>कालयुक्तं च चित्रं च स्वतया चाभिभाषितम्   ॥07-086-001॥</td></tr>
<tr><td>धर्मराजस्य तद्वाक्यं निशम्य शिनिपुंगवः। <br>सात्यकिर्भरतश्रेष्ठ प्रत्युवाच युधिष्ठिरम्   ॥07-086-002॥</td></tr>
<tr><td>श्रुतं ते गदतो वाक्यं सर्वमेतन्मयाच्युत। <br>न्याययुक्तं च चित्रं च फल्गुनार्थे यशस्करम्   ॥07-086-003॥</td></tr>
<tr><td>एवंविधे तथा काले मदृशं प्रेक्ष्य संमतम्। <br>वक्तुमर्हसि राजेन्द्र यथा पार्थं तथैव माम्   ॥07-086-004॥</td></tr>
<tr><td>न मे धनंजयस्यार्थे प्राणा रक्ष्याः कथंचन। <br>त्वत्प्रयुक्तः पुनरहं किं न कुर्यां महाहवे   ॥07-086-005॥</td></tr>
<tr><td>लोकत्रयं योधयेयं सदेवासुरमानुषम्। <br>त्वत्प्रयुक्तो नरेन्द्रेह किमुतैतत्सुदुर्बलम्   ॥07-086-006॥</td></tr>
<tr><td>सुयोधनबलं त्वद्य योधयिष्ये समन्ततः। <br>विजेष्ये च रणे राजन्सत्यमेतद्ब्रवीमि ते   ॥07-086-007॥</td></tr>
<tr><td>कुशल्यहं कुशलिनं समासाद्य धनंजयम्। <br>हते जयद्रथे राजन्पुनरेष्यामि तेऽन्तिकम्   ॥07-086-008॥</td></tr>
<tr><td>अवश्यं तु मया सर्वं विज्ञाप्यस्त्वं नराधिप। <br>वासुदेवस्य यद्वाक्यं फल्गुनस्य च धीमतः   ॥07-086-009॥</td></tr>
<tr><td>दृढं त्वभिपरीतोऽहमर्जुनेन पुनः पुनः। <br>मध्ये सर्वस्य सैन्यस्य वासुदेवस्य शृण्वतः   ॥07-086-010॥</td></tr>
<tr><td>अद्य माधव राजानमप्रमत्तोऽनुपालय। <br>आर्यां युद्धे मतिं कृत्वा यावद्धन्मि जयद्रथम्   ॥07-086-011॥</td></tr>
<tr><td>त्वयि वाहं महाबाहो प्रद्युम्ने वा महारथे। <br>नृपं निक्षिप्य गच्छेयं निरपेक्षो जयद्रथम्   ॥07-086-012॥</td></tr>
<tr><td>जानीषे हि रणे द्रोणं रभसं श्रेष्ठसंमतम्। <br>प्रतिज्ञा चापि ते नित्यं श्रुता द्रोणस्य माधव   ॥07-086-013॥</td></tr>
<tr><td>ग्रहणं धर्मराजस्य भारद्वाजोऽनुगृध्यति। <br>शक्तश्चापि रणे द्रोणो निगृहीतुं युधिष्ठिरम्   ॥07-086-014॥</td></tr>
<tr><td>एवं त्वयि समाधाय धर्मराजं नरोत्तमम्। <br>अहमद्य गमिष्यामि सैन्धवस्य वधाय हि   ॥07-086-015॥</td></tr>
<tr><td>जयद्रथमहं हत्वा ध्रुवमेष्यामि माधव। <br>धर्मराजं यथा द्रोणो निगृह्णीयाद्रणे बलात्   ॥07-086-016॥</td></tr>
<tr><td>निगृहीते नरश्रेष्ठे भारद्वाजेन माधव। <br>सैन्धवस्य वधो न स्यान्ममाप्रीतिस्तथा भवेत्   ॥07-086-017॥</td></tr>
<tr><td>एवं गते नरश्रेष्ठ पाण्डवे सत्यवादिनि। <br>अस्माकं गमनं व्यक्तं वनं प्रति भवेत्पुनः   ॥07-086-018॥</td></tr>
<tr><td>सोऽयं मम जयो व्यक्तं व्यर्थ एव भविष्यति। <br>यदि द्रोणो रणे क्रुद्धो निगृह्णीयाद्युधिष्ठिरम्   ॥07-086-019॥</td></tr>
<tr><td>स त्वमद्य महाबाहो प्रियार्थं मम माधव। <br>जयार्थं च यशोर्थं च रक्ष राजानमाहवे   ॥07-086-020॥</td></tr>
<tr><td>स भवान्मयि निक्षेपो निक्षिप्तः सव्यसाचिना। <br>भारद्वाजाद्भयं नित्यं पश्यमानेन ते प्रभो   ॥07-086-021॥</td></tr>
<tr><td>तस्यापि च महाबाहो नित्यं पश्यति संयुगे। <br>नान्यं हि प्रतियोद्धारं रौक्मिणेयादृते प्रभो। <br>मां वापि मन्यते युद्धे भारद्वाजस्य धीमतः   ॥07-086-022॥</td></tr>
<tr><td>सोऽहं संभावनां चैतामाचार्यवचनं च तत्। <br>पृष्ठतो नोत्सहे कर्तुं त्वां वा त्यक्तुं महीपते   ॥07-086-023॥</td></tr>
<tr><td>आचार्यो लघुहस्तत्वादभेद्यकवचावृतः। <br>उपलभ्य रणे क्रीडेद्यथा शकुनिना शिशुः   ॥07-086-024॥</td></tr>
<tr><td>यदि कार्ष्णिर्धनुष्पाणिरिह स्यान्मकरध्वजः। <br>तस्मै त्वां विसृजेयं वै स त्वां रक्षेद्यथार्जुनः   ॥07-086-025॥</td></tr>
<tr><td>कुरु त्वमात्मनो गुप्तिं कस्ते गोप्ता गते मयि। <br>यः प्रतीयाद्रणे द्रोणं यावद्गच्छामि पाण्डवम्   ॥07-086-026॥</td></tr>
<tr><td>मा च ते भयमद्यास्तु राजन्नर्जुनसंभवम्। <br>न स जातु महाबाहुर्भारमुद्यम्य सीदति   ॥07-086-027॥</td></tr>
<tr><td>ये च सौवीरका योधास्तथा सैन्धवपौरवाः। <br>उदीच्या दाक्षिणात्याश्च ये चान्येऽपि महारथाः   ॥07-086-028॥</td></tr>
<tr><td>ये च कर्णमुखा राजन्रथोदाराः प्रकीर्तिताः। <br>एतेऽर्जुनस्य क्रुद्धस्य कलां नार्हन्ति षोडशीम्   ॥07-086-029॥</td></tr>
<tr><td>उद्युक्ता पृथिवी सर्वा ससुरासुरमानुषा। <br>सराक्षसगणा राजन्सकिंनरमहोरगा   ॥07-086-030॥</td></tr>
<tr><td>जङ्गमाः स्थावरैः सार्धं नालं पार्थस्य संयुगे। <br>एवं ज्ञात्वा महाराज व्येतु ते भीर्धनंजये   ॥07-086-031॥</td></tr>
<tr><td>यत्र वीरौ महेष्वासौ कृष्णौ सत्यपराक्रमौ। <br>न तत्र कर्मणो व्यापत्कथंचिदपि विद्यते   ॥07-086-032॥</td></tr>
<tr><td>दैवं कृतास्त्रतां योगममर्षमपि चाहवे। <br>कृतज्ञतां दयां चैव भ्रातुस्त्वमनुचिन्तय   ॥07-086-033॥</td></tr>
<tr><td>मयि चाप्यपयाते वै गच्छमानेऽर्जुनं प्रति। <br>द्रोणे चित्रास्त्रतां संख्ये राजंस्त्वमनुचिन्तय   ॥07-086-034॥</td></tr>
<tr><td>आचार्यो हि भृशं राजन्निग्रहे तव गृध्यति। <br>प्रतिज्ञामात्मनो रक्षन्सत्यां कर्तुं च भारत   ॥07-086-035॥</td></tr>
<tr><td>कुरुष्वाद्यात्मनो गुप्तिं कस्ते गोप्ता गते मयि। <br>यस्याहं प्रत्ययात्पार्थ गच्छेयं फल्गुनं प्रति   ॥07-086-036॥</td></tr>
<tr><td>न ह्यहं त्वा महाराज अनिक्षिप्य महाहवे। <br>क्वचिद्यास्यामि कौरव्य सत्यमेतद्ब्रवीमि ते   ॥07-086-037॥</td></tr>
<tr><td>एतद्विचार्य बहुशो बुद्ध्या बुद्धिमतां वर। <br>दृष्ट्वा श्रेयः परं बुद्ध्या ततो राजन्प्रशाधि माम्   ॥07-086-038॥</td></tr>
<tr><td> युधिष्ठिर उवाच। <br>एवमेतन्महाबाहो यथा वदसि माधव। <br>न तु मे शुध्यते भावः श्वेताश्वं प्रति मारिष   ॥07-086-039॥</td></tr>
<tr><td>करिष्ये परमं यत्नमात्मनो रक्षणं प्रति। <br>गच्छ त्वं समनुज्ञातो यत्र यातो धनंजयः   ॥07-086-040॥</td></tr>
<tr><td>आत्मसंरक्षणं संख्ये गमनं चार्जुनं प्रति। <br>विचार्यैतद्द्वयं बुद्ध्या गमनं तत्र रोचये   ॥07-086-041॥</td></tr>
<tr><td>स त्वमातिष्ठ यानाय यत्र यातो धनंजयः। <br>ममापि रक्षणं भीमः करिष्यति महाबलः   ॥07-086-042॥</td></tr>
<tr><td>पार्षतश्च ससोदर्यः पार्थिवाश्च महाबलाः। <br>द्रौपदेयाश्च मां तात रक्षिष्यन्ति न संशयः   ॥07-086-043॥</td></tr>
<tr><td>केकया भ्रातरः पञ्च राक्षसश्च घटोत्कचः। <br>विराटो द्रुपदश्चैव शिखण्डी च महारथः   ॥07-086-044॥</td></tr>
<tr><td>धृष्टकेतुश्च बलवान्कुन्तिभोजश्च मारिष। <br>नकुलः सहदेवश्च पाञ्चालाः सृञ्जयास्तथा। <br>एते समाहितास्तात रक्षिष्यन्ति न संशयः   ॥07-086-045॥</td></tr>
<tr><td>न द्रोणः सह सैन्येन कृतवर्मा च संयुगे। <br>समासादयितुं शक्तो न च मां धर्षयिष्यति   ॥07-086-046॥</td></tr>
<tr><td>धृष्टद्युम्नश्च समरे द्रोणं क्रुद्धं परंतपः। <br>वारयिष्यति विक्रम्य वेलेव मकरालयम्   ॥07-086-047॥</td></tr>
<tr><td>यत्र स्थास्यति संग्रामे पार्षतः परवीरहा। <br>न द्रोणसैन्यं बलवत्क्रामेत्तत्र कथंचन   ॥07-086-048॥</td></tr>
<tr><td>एष द्रोणविनाशाय समुत्पन्नो हुताशनात्। <br>कवची स शरी खड्गी धन्वी च वरभूषणः   ॥07-086-049॥</td></tr>
<tr><td>विश्रब्धो गच्छ शैनेय मा कार्षीर्मयि संभ्रमम्। <br>धृष्टद्युम्नो रणे क्रुद्धो द्रोणमावारयिष्यति   ॥07-086-050॥</td></tr>
</table>
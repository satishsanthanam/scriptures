Verse
 धृतराष्ट्र उवाच। <br>सिन्धुराजे हते तात समरे सव्यसाचिना। <br>तथैव भूरिश्रवसि किमासीद्वो मनस्तदा   ॥07-126-001॥
दुर्योधनेन च द्रोणस्तथोक्तः कुरुसंसदि। <br>किमुक्तवान्परं तस्मात्तन्ममाचक्ष्व संजय   ॥07-126-002॥
 संजय उवाच। <br>निष्टानको महानासीत्सैन्यानां तव भारत। <br>सैन्धवं निहतं दृष्ट्वा भूरिश्रवसमेव च   ॥07-126-003॥
मन्त्रितं तव पुत्रस्य ते सर्वमवमेनिरे। <br>येन मन्त्रेण निहताः शतशः क्षत्रियर्षभाः   ॥07-126-004॥
द्रोणस्तु तद्वचः श्रुत्वा पुत्रस्य तव दुर्मनाः। <br>मुहूर्तमिव तु ध्यात्वा भृशमार्तोऽभ्यभाषत   ॥07-126-005॥
दुर्योधन किमेवं मां वाक्शरैरभिकृन्तसि। <br>अजय्यं समरे नित्यं ब्रुवाणं सव्यसाचिनम्   ॥07-126-006॥
एतेनैवार्जुनं ज्ञातुमलं कौरव संयुगे। <br>यच्छिखण्ड्यवधीद्भीष्मं पाल्यमानः किरीटिना   ॥07-126-007॥
अवध्यं निहतं दृष्ट्वा संयुगे देवमानुषैः। <br>तदैवाज्ञासिषमहं नेयमस्तीति भारती   ॥07-126-008॥
यं पुंसां त्रिषु लोकेषु सर्वशूरममंस्महि। <br>तस्मिन्विनिहते शूरे किं शेषं पर्युपास्महे   ॥07-126-009॥
यान्स्म तान्ग्लहते तातः शकुनिः कुरुसंसदि। <br>अक्षान्न तेऽक्षा निशिता बाणास्ते शत्रुतापनाः   ॥07-126-010॥
त एते घ्नन्ति नस्तात विशिखा जयचोदिताः। <br>यांस्तदा ख्याप्यमानांस्त्वं विदुरेण न बुध्यसे   ॥07-126-011॥
तास्ता विलपतश्चापि विदुरस्य महात्मनः। <br>धीरस्य वाचो नाश्रौषीः क्षेमाय वदतः शिवाः   ॥07-126-012॥
तदिदं वर्तते घोरमागतं वैशसं महत्। <br>तस्यावमानाद्वाक्यस्य दुर्योधन कृते तव   ॥07-126-013॥
यच्च नः प्रेक्षमाणानां कृष्णामानाययः सभाम्। <br>अनर्हतीं कुले जातां सर्वधर्मानुचारिणीम्   ॥07-126-014॥
तस्याधर्मस्य गान्धारे फलं प्राप्तमिदं त्वया। <br>नो चेत्पापं परे लोके त्वमर्च्छेथास्ततोऽधिकम्   ॥07-126-015॥
यच्च तान्पाण्डवान्द्यूते विषमेण विजित्य ह। <br>प्राव्राजयस्तदारण्ये रौरवाजिनवाससः   ॥07-126-016॥
पुत्राणामिव चैतेषां धर्ममाचरतां सदा। <br>द्रुह्येत्को नु नरो लोके मदन्यो ब्राह्मणब्रुवः   ॥07-126-017॥
पाण्डवानामयं कोपस्त्वया शकुनिना सह। <br>आहृतो धृतराष्ट्रस्य संमते कुरुसंसदि   ॥07-126-018॥
दुःशासनेन संयुक्तः कर्णेन परिवर्धितः। <br>क्षत्तुर्वाक्यमनादृत्य त्वयाभ्यस्तः पुनः पुनः   ॥07-126-019॥
यत्तत्सर्वे पराभूय पर्यवारयतार्जुनिम्। <br>सिन्धुराजानमाश्रित्य स वो मध्ये कथं हतः   ॥07-126-020॥
कथं त्वयि च कर्णे च कृपे शल्ये च जीवति। <br>अश्वत्थाम्नि च कौरव्य निधनं सैन्धवोऽगमत्   ॥07-126-021॥
यद्वस्तत्सर्वराजानस्तेजस्तिग्ममुपासते। <br>सिन्धुराजं परित्रातुं स वो मध्ये कथं हतः   ॥07-126-022॥
मय्येव हि विशेषेण तथा दुर्योधन त्वयि। <br>आशंसत परित्राणमर्जुनात्स महीपतिः   ॥07-126-023॥
ततस्तस्मिन्परित्राणमलब्धवति फल्गुनात्। <br>न किंचिदनुपश्यामि जीवितत्राणमात्मनः   ॥07-126-024॥
मज्जन्तमिव चात्मानं धृष्टद्युम्नस्य किल्बिषे। <br>पश्याम्यहत्वा पाञ्चालान्सह तेन शिखण्डिना   ॥07-126-025॥
तन्मा किमभितप्यन्तं वाक्शरैरभिकृन्तसि। <br>अशक्तः सिन्धुराजस्य भूत्वा त्राणाय भारत   ॥07-126-026॥
सौवर्णं सत्यसंधस्य ध्वजमक्लिष्टकर्मणः। <br>अपश्यन्युधि भीष्मस्य कथमाशंससे जयम्   ॥07-126-027॥
मध्ये महारथानां च यत्राहन्यत सैन्धवः। <br>हतो भूरिश्रवाश्चैव किं शेषं तत्र मन्यसे   ॥07-126-028॥
कृप एव च दुर्धर्षो यदि जीवति पार्थिव। <br>यो नागात्सिन्धुराजस्य वर्त्म तं पूजयाम्यहम्   ॥07-126-029॥
यच्चापश्यं हतं भीष्मं पश्यतस्तेऽनुजस्य वै। <br>दुःशासनस्य कौरव्य कुर्वाणं कर्म दुष्करम्। <br>अवध्यकल्पं संग्रामे देवैरपि सवासवैः   ॥07-126-030॥
न ते वसुंधरास्तीति तदहं चिन्तये नृप। <br>इमानि पाण्डवानां च सृञ्जयानां च भारत। <br>अनीकान्याद्रवन्ते मां सहितान्यद्य मारिष   ॥07-126-031॥
नाहत्वा सर्वपाञ्चालान्कवचस्य विमोक्षणम्। <br>कर्तास्मि समरे कर्म धार्तराष्ट्र हितं तव   ॥07-126-032॥
राजन्ब्रूयाः सुतं मे त्वमश्वत्थामानमाहवे। <br>न सोमकाः प्रमोक्तव्या जीवितं परिरक्षता   ॥07-126-033॥
यच्च पित्रानुशिष्टोऽसि तद्वचः परिपालय। <br>आनृशंस्ये दमे सत्ये आर्जवे च स्थिरो भव   ॥07-126-034॥
धर्मार्थकामकुशलो धर्मार्थावप्यपीडयन्। <br>धर्मप्रधानः कार्याणि कुर्याश्चेति पुनः पुनः   ॥07-126-035॥
चक्षुर्मनोभ्यां संतोष्या विप्राः सेव्याश्च शक्तितः। <br>न चैषां विप्रियं कार्यं ते हि वह्निशिखोपमाः   ॥07-126-036॥
एष त्वहमनीकानि प्रविशाम्यरिसूदन। <br>रणाय महते राजंस्त्वया वाक्शल्यपीडितः   ॥07-126-037॥
त्वं च दुर्योधन बलं यदि शक्नोषि धारय। <br>रात्रावपि हि योत्स्यन्ते संरब्धाः कुरुसृञ्जयाः   ॥07-126-038॥
एवमुक्त्वा ततः प्रायाद्द्रोणः पाण्डवसृञ्जयान्। <br>मुष्णन्क्षत्रियतेजांसि नक्षत्राणामिवांशुमान्   ॥07-126-039॥

<table border = "1"><tr><td>Verse</td></tr>
<tr><td> संजय उवाच। <br>प्रविष्टयोर्महाराज पार्थवार्ष्णेययोस्तदा। <br>दुर्योधने प्रयाते च पृष्ठतः पुरुषर्षभे   ॥07-070-001॥</td></tr>
<tr><td>जवेनाभ्यद्रवन्द्रोणं महता निस्वनेन च। <br>पाण्डवाः सोमकैः सार्धं ततो युद्धमवर्तत   ॥07-070-002॥</td></tr>
<tr><td>तद्युद्धमभवद्घोरं तुमुलं लोमहर्षणम्। <br>पाञ्चालानां कुरूणां च व्यूहस्य पुरतोऽद्भुतम्   ॥07-070-003॥</td></tr>
<tr><td>राजन्कदाचिन्नास्माभिर्दृष्टं तादृङ्न च श्रुतम्। <br>यादृङ्मध्यगते सूर्ये युद्धमासीद्विशां पते   ॥07-070-004॥</td></tr>
<tr><td>धृष्टद्युम्नमुखाः पार्था व्यूढानीकाः प्रहारिणः। <br>द्रोणस्य सैन्यं ते सर्वे शरवर्षैरवाकिरन्   ॥07-070-005॥</td></tr>
<tr><td>वयं द्रोणं पुरस्कृत्य सर्वशस्त्रभृतां वरम्। <br>पार्षतप्रमुखान्पार्थानभ्यवर्षाम सायकैः   ॥07-070-006॥</td></tr>
<tr><td>महामेघाविवोदीर्णौ मिश्रवातौ हिमात्यये। <br>सेनाग्रे विप्रकाशेते रुचिरे रथभूषिते   ॥07-070-007॥</td></tr>
<tr><td>समेत्य तु महासेने चक्रतुर्वेगमुत्तमम्। <br>जाह्नवीयमुने नद्यौ प्रावृषीवोल्बणोदके   ॥07-070-008॥</td></tr>
<tr><td>नानाशस्त्रपुरोवातो द्विपाश्वरथसंवृतः। <br>गदाविद्युन्महारौद्रः संग्रामजलदो महान्   ॥07-070-009॥</td></tr>
<tr><td>भारद्वाजानिलोद्धूतः शरधारासहस्रवान्। <br>अभ्यवर्षन्महारौद्रः पाण्डुसेनाग्निमुद्धतम्   ॥07-070-010॥</td></tr>
<tr><td>समुद्रमिव घर्मान्ते विवान्घोरो महानिलः। <br>व्यक्षोभयदनीकानि पाण्डवानां द्विजोत्तमः   ॥07-070-011॥</td></tr>
<tr><td>तेऽपि सर्वप्रयत्नेन द्रोणमेव समाद्रवन्। <br>बिभित्सन्तो महासेतुं वार्योघाः प्रबला इव   ॥07-070-012॥</td></tr>
<tr><td>वारयामास तान्द्रोणो जलौघानचलो यथा। <br>पाण्डवान्समरे क्रुद्धान्पाञ्चालांश्च सकेकयान्   ॥07-070-013॥</td></tr>
<tr><td>अथापरेऽपि राजानः परावृत्य समन्ततः। <br>महाबला रणे शूराः पाञ्चालानन्ववारयन्   ॥07-070-014॥</td></tr>
<tr><td>ततो रणे नरव्याघ्रः पार्षतः पाण्डवैः सह। <br>संजघानासकृद्द्रोणं बिभित्सुररिवाहिनीम्   ॥07-070-015॥</td></tr>
<tr><td>यथैव शरवर्षाणि द्रोणो वर्षति पार्षते। <br>तथैव शरवर्षाणि धृष्टद्युम्नोऽभ्यवर्षत   ॥07-070-016॥</td></tr>
<tr><td>सनिस्त्रिंशपुरोवातः शक्तिप्रासर्ष्टिसंवृतः। <br>ज्याविद्युच्चापसंह्रादो धृष्टद्युम्नबलाहकः   ॥07-070-017॥</td></tr>
<tr><td>शरधाराश्मवर्षाणि व्यसृजत्सर्वतोदिशम्। <br>निघ्नन्रथवराश्वौघांश्छादयामास वाहिनीम्   ॥07-070-018॥</td></tr>
<tr><td>यं यमार्छच्छरैर्द्रोणः पाण्डवानां रथव्रजम्। <br>ततस्ततः शरैर्द्रोणमपाकर्षत पार्षतः   ॥07-070-019॥</td></tr>
<tr><td>तथा तु यतमानस्य द्रोणस्य युधि भारत। <br>धृष्टद्युम्नं समासाद्य त्रिधा सैन्यमभिद्यत   ॥07-070-020॥</td></tr>
<tr><td>भोजमेके न्यवर्तन्त जलसंधमथापरे। <br>पाण्डवैर्हन्यमानाश्च द्रोणमेवापरेऽव्रजन्   ॥07-070-021॥</td></tr>
<tr><td>सैन्यान्यघटयद्यानि द्रोणस्तु रथिनां वरः। <br>व्यधमच्चापि तान्यस्य धृष्टद्युम्नो महारथः   ॥07-070-022॥</td></tr>
<tr><td>धार्तराष्ट्रास्त्रिधाभूता वध्यन्ते पाण्डुसृञ्जयैः। <br>अगोपाः पशवोऽरण्ये बहुभिः श्वापदैरिव   ॥07-070-023॥</td></tr>
<tr><td>कालः संग्रसते योधान्धृष्टद्युम्नेन मोहितान्। <br>संग्रामे तुमुले तस्मिन्निति संमेनिरे जनाः   ॥07-070-024॥</td></tr>
<tr><td>कुनृपस्य यथा राष्ट्रं दुर्भिक्षव्याधितस्करैः। <br>द्राव्यते तद्वदापन्ना पाण्डवैस्तव वाहिनी   ॥07-070-025॥</td></tr>
<tr><td>अर्करश्मिप्रभिन्नेषु शस्त्रेषु कवचेषु च। <br>चक्षूंषि प्रतिहन्यन्ते सैन्येन रजसा तथा   ॥07-070-026॥</td></tr>
<tr><td>त्रिधाभूतेषु सैन्येषु वध्यमानेषु पाण्डवैः। <br>अमर्षितस्ततो द्रोणः पाञ्चालान्व्यधमच्छरैः   ॥07-070-027॥</td></tr>
<tr><td>मृद्नतस्तान्यनीकानि निघ्नतश्चापि सायकैः। <br>बभूव रूपं द्रोणस्य कालाग्नेरिव दीप्यतः   ॥07-070-028॥</td></tr>
<tr><td>रथं नागं हयं चापि पत्तिनश्च विशां पते। <br>एकैकेनेषुणा संख्ये निर्बिभेद महारथः   ॥07-070-029॥</td></tr>
<tr><td>पाण्डवानां तु सैन्येषु नास्ति कश्चित्स भारत। <br>दधार यो रणे बाणान्द्रोणचापच्युताञ्शितान्   ॥07-070-030॥</td></tr>
<tr><td>तत्पच्यमानमर्केण द्रोणसायकतापितम्। <br>बभ्राम पार्षतं सैन्यं तत्र तत्रैव भारत   ॥07-070-031॥</td></tr>
<tr><td>तथैव पार्षतेनापि काल्यमानं बलं तव। <br>अभवत्सर्वतो दीप्तं शुष्कं वनमिवाग्निना   ॥07-070-032॥</td></tr>
<tr><td>वध्यमानेषु सैन्येषु द्रोणपार्षतसायकैः। <br>त्यक्त्वा प्राणान्परं शक्त्या प्रायुध्यन्त स्म सैनिकाः   ॥07-070-033॥</td></tr>
<tr><td>तावकानां परेषां च युध्यतां भरतर्षभ। <br>नासीत्कश्चिन्महाराज योऽत्याक्षीत्संयुगं भयात्   ॥07-070-034॥</td></tr>
<tr><td>भीमसेनं तु कौन्तेयं सोदर्याः पर्यवारयन्। <br>विविंशतिश्चित्रसेनो विकर्णश्च महारथः   ॥07-070-035॥</td></tr>
<tr><td>विन्दानुविन्दावावन्त्यौ क्षेमधूर्तिश्च वीर्यवान्। <br>त्रयाणां तव पुत्राणां त्रय एवानुयायिनः   ॥07-070-036॥</td></tr>
<tr><td>बाह्लीकराजस्तेजस्वी कुलपुत्रो महारथः। <br>सहसेनः सहामात्यो द्रौपदेयानवारयत्   ॥07-070-037॥</td></tr>
<tr><td>शैब्यो गोवासनो राजा योधैर्दशशतावरैः। <br>काश्यस्याभिभुवः पुत्रं पराक्रान्तमवारयत्   ॥07-070-038॥</td></tr>
<tr><td>अजातशत्रुं कौन्तेयं ज्वलन्तमिव पावकम्। <br>मद्राणामीश्वरः शल्यो राजा राजानमावृणोत्   ॥07-070-039॥</td></tr>
<tr><td>दुःशासनस्त्ववस्थाप्य स्वमनीकममर्षणः। <br>सात्यकिं प्रययौ क्रुद्धः शूरो रथवरं युधि   ॥07-070-040॥</td></tr>
<tr><td>स्वकेनाहमनीकेन संनद्धकवचावृतः। <br>चतुःशतैर्महेष्वासैश्चेकितानमवारयम्   ॥07-070-041॥</td></tr>
<tr><td>शकुनिस्तु सहानीको माद्रीपुत्रमवारयत्। <br>गान्धारकैः सप्तशतैश्चापशक्तिशरासिभिः   ॥07-070-042॥</td></tr>
<tr><td>विन्दानुविन्दावावन्त्यौ विराटं मत्स्यमार्छताम्। <br>प्राणांस्त्यक्त्वा महेष्वासौ मित्रार्थेऽभ्युद्यतौ युधि   ॥07-070-043॥</td></tr>
<tr><td>शिखण्डिनं याज्ञसेनिं रुन्धानमपराजितम्। <br>बाह्लिकः प्रतिसंयत्तः पराक्रान्तमवारयत्   ॥07-070-044॥</td></tr>
<tr><td>धृष्टद्युम्नं च पाञ्चाल्यं क्रूरैः सार्धं प्रभद्रकैः। <br>आवन्त्यः सह सौवीरैः क्रुद्धरूपमवारयत्   ॥07-070-045॥</td></tr>
<tr><td>घटोत्कचं तथा शूरं राक्षसं क्रूरयोधिनम्। <br>अलायुधोऽद्रवत्तूर्णं क्रुद्धमायान्तमाहवे   ॥07-070-046॥</td></tr>
<tr><td>अलम्बुसं राक्षसेन्द्रं कुन्तिभोजो महारथः। <br>सैन्येन महता युक्तः क्रुद्धरूपमवारयत्   ॥07-070-047॥</td></tr>
<tr><td>सैन्धवः पृष्ठतस्त्वासीत्सर्वसैन्यस्य भारत। <br>रक्षितः परमेष्वासैः कृपप्रभृतिभी रथैः   ॥07-070-048॥</td></tr>
<tr><td>तस्यास्तां चक्ररक्षौ द्वौ सैन्धवस्य बृहत्तमौ। <br>द्रौणिर्दक्षिणतो राजन्सूतपुत्रश्च वामतः   ॥07-070-049॥</td></tr>
<tr><td>पृष्ठगोपास्तु तस्यासन्सौमदत्तिपुरोगमाः। <br>कृपश्च वृषसेनश्च शलः शल्यश्च दुर्जयः   ॥07-070-050॥</td></tr>
<tr><td>नीतिमन्तो महेष्वासाः सर्वे युद्धविशारदाः। <br>सैन्धवस्य विधायैवं रक्षां युयुधिरे तदा   ॥07-070-051॥</td></tr>
</table>
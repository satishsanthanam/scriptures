<table border = "1"><tr><td>Verse</td></tr>
<tr><td> संजय उवाच। <br>परिवर्तमाने त्वादित्ये तत्र सूर्यस्य रश्मिभिः। <br>रजसा कीर्यमाणाश्च मन्दीभूताश्च सैनिकाः   ॥07-074-001॥</td></tr>
<tr><td>तिष्ठतां युध्यमानानां पुनरावर्ततामपि। <br>भज्यतां जयतां चैव जगाम तदहः शनैः   ॥07-074-002॥</td></tr>
<tr><td>तथा तेषु विषक्तेषु सैन्येषु जयगृद्धिषु। <br>अर्जुनो वासुदेवश्च सैन्धवायैव जग्मतुः   ॥07-074-003॥</td></tr>
<tr><td>रथमार्गप्रमाणं तु कौन्तेयो निशितैः शरैः। <br>चकार तत्र पन्थानं ययौ येन जनार्दनः   ॥07-074-004॥</td></tr>
<tr><td>यत्र यत्र रथो याति पाण्डवस्य महात्मनः। <br>तत्र तत्रैव दीर्यन्ते सेनास्तव विशां पते   ॥07-074-005॥</td></tr>
<tr><td>रथशिक्षां तु दाशार्हो दर्शयामास वीर्यवान्। <br>उत्तमाधममध्यानि मण्डलानि विदर्शयन्   ॥07-074-006॥</td></tr>
<tr><td>ते तु नामाङ्किताः पीताः कालज्वलनसंनिभाः। <br>स्नायुनद्धाः सुपर्वाणः पृथवो दीर्घगामिनः   ॥07-074-007॥</td></tr>
<tr><td>वैणवायस्मयशराः स्वायता विविधाननाः। <br>रुधिरं पतगैः सार्धं प्राणिनां पपुराहवे   ॥07-074-008॥</td></tr>
<tr><td>रथस्थितः क्रोशमात्रे यानस्यत्यर्जुनः शरान्। <br>रथे क्रोशमतिक्रान्ते तस्य ते घ्नन्ति शात्रवान्   ॥07-074-009॥</td></tr>
<tr><td>तार्क्ष्यमारुतरंहोभिर्वाजिभिः साधुवाहिभिः। <br>तथागच्छद्धृषीकेशः कृत्स्नं विस्मापयञ्जगत्   ॥07-074-010॥</td></tr>
<tr><td>न तथा गच्छति रथस्तपनस्य विशां पते। <br>नेन्द्रस्य न च रुद्रस्य नापि वैश्रवणस्य च   ॥07-074-011॥</td></tr>
<tr><td>नान्यस्य समरे राजन्गतपूर्वस्तथा रथः। <br>यथा ययावर्जुनस्य मनोभिप्रायशीघ्रगः   ॥07-074-012॥</td></tr>
<tr><td>प्रविश्य तु रणे राजन्केशवः परवीरहा। <br>सेनामध्ये हयांस्तूर्णं चोदयामास भारत   ॥07-074-013॥</td></tr>
<tr><td>ततस्तस्य रथौघस्य मध्यं प्राप्य हयोत्तमाः। <br>कृच्छ्रेण रथमूहुस्तं क्षुत्पिपासाश्रमान्विताः   ॥07-074-014॥</td></tr>
<tr><td>क्षताश्च बहुभिः शस्त्रैर्युद्धशौण्डैरनेकशः। <br>मण्डलानि विचित्राणि विचेरुस्ते मुहुर्मुहुः   ॥07-074-015॥</td></tr>
<tr><td>हतानां वाजिनागानां रथानां च नरैः सह। <br>उपरिष्टादतिक्रान्ताः शैलाभानां सहस्रशः   ॥07-074-016॥</td></tr>
<tr><td>एतस्मिन्नन्तरे वीरावावन्त्यौ भ्रातरौ नृप। <br>सहसेनौ समार्छेतां पाण्डवं क्लान्तवाहनम्   ॥07-074-017॥</td></tr>
<tr><td>तावर्जुनं चतुःषष्ट्या सप्तत्या च जनार्दनम्। <br>शराणां च शतेनाश्वानविध्येतां मुदान्वितौ   ॥07-074-018॥</td></tr>
<tr><td>तावर्जुनो महाराज नवभिर्नतपर्वभिः। <br>आजघान रणे क्रुद्धो मर्मज्ञो मर्मभेदिभिः   ॥07-074-019॥</td></tr>
<tr><td>ततस्तौ तु शरौघेण बीभत्सुं सहकेशवम्। <br>आच्छादयेतां संरब्धौ सिंहनादं च नेदतुः   ॥07-074-020॥</td></tr>
<tr><td>तयोस्तु धनुषी चित्रे भल्लाभ्यां श्वेतवाहनः। <br>चिच्छेद समरे तूर्णं ध्वजौ च कनकोज्ज्वलौ   ॥07-074-021॥</td></tr>
<tr><td>अथान्ये धनुषी राजन्प्रगृह्य समरे तदा। <br>पाण्डवं भृशसंक्रुद्धावर्दयामासतुः शरैः   ॥07-074-022॥</td></tr>
<tr><td>तयोस्तु भृशसंक्रुद्धः शराभ्यां पाण्डुनन्दनः। <br>चिच्छेद धनुषी तूर्णं भूय एव धनंजयः   ॥07-074-023॥</td></tr>
<tr><td>तथान्यैर्विशिखैस्तूर्णं हेमपुङ्खैः शिलाशितैः। <br>जघानाश्वान्सपदातांस्तथोभौ पार्ष्णिसारथी   ॥07-074-024॥</td></tr>
<tr><td>ज्येष्ठस्य च शिरः कायात्क्षुरप्रेण न्यकृन्तत। <br>स पपात हतः पृथ्व्यां वातरुग्ण इव द्रुमः   ॥07-074-025॥</td></tr>
<tr><td>विन्दं तु निहतं दृष्ट्वा अनुविन्दः प्रतापवान्। <br>हताश्वं रथमुत्सृज्य गदां गृह्य महाबलः   ॥07-074-026॥</td></tr>
<tr><td>अभ्यद्रवत संग्रामे भ्रातुर्वधमनुस्मरन्। <br>गदया गदिनां श्रेष्ठो नृत्यन्निव महारथः   ॥07-074-027॥</td></tr>
<tr><td>अनुविन्दस्तु गदया ललाटे मधुसूदनम्। <br>स्पृष्ट्वा नाकम्पयत्क्रुद्धो मैनाकमिव पर्वतम्   ॥07-074-028॥</td></tr>
<tr><td>तस्यार्जुनः शरैः षड्भिर्ग्रीवां पादौ भुजौ शिरः। <br>निचकर्त स संछिन्नः पपाताद्रिचयो यथा   ॥07-074-029॥</td></tr>
<tr><td>ततस्तौ निहतौ दृष्ट्वा तयो राजन्पदानुगाः। <br>अभ्यद्रवन्त संक्रुद्धाः किरन्तः शतशः शरान्   ॥07-074-030॥</td></tr>
<tr><td>तानर्जुनः शरैस्तूर्णं निहत्य भरतर्षभ। <br>व्यरोचत यथा वह्निर्दावं दग्ध्वा हिमात्यये   ॥07-074-031॥</td></tr>
<tr><td>तयोः सेनामतिक्रम्य कृच्छ्रान्निर्याद्धनंजयः। <br>विबभौ जलदान्भित्त्वा दिवाकर इवोदितः   ॥07-074-032॥</td></tr>
<tr><td>तं दृष्ट्वा कुरवस्त्रस्ताः प्रहृष्टाश्चाभवन्पुनः। <br>अभ्यवर्षंस्तदा पार्थं समन्ताद्भरतर्षभ   ॥07-074-033॥</td></tr>
<tr><td>श्रान्तं चैनं समालक्ष्य ज्ञात्वा दूरे च सैन्धवम्। <br>सिंहनादेन महता सर्वतः पर्यवारयन्   ॥07-074-034॥</td></tr>
<tr><td>तांस्तु दृष्ट्वा सुसंरब्धानुत्स्मयन्पुरुषर्षभः। <br>शनकैरिव दाशार्हमर्जुनो वाक्यमब्रवीत्   ॥07-074-035॥</td></tr>
<tr><td>शरार्दिताश्च ग्लानाश्च हया दूरे च सैन्धवः। <br>किमिहानन्तरं कार्यं ज्यायिष्ठं तव रोचते   ॥07-074-036॥</td></tr>
<tr><td>ब्रूहि कृष्ण यथातत्त्वं त्वं हि प्राज्ञतमः सदा। <br>भवन्नेत्रा रणे शत्रून्विजेष्यन्तीह पाण्डवाः   ॥07-074-037॥</td></tr>
<tr><td>मम त्वनन्तरं कृत्यं यद्वै तत्संनिबोध मे। <br>हयान्विमुच्य हि सुखं विशल्यान्कुरु माधव   ॥07-074-038॥</td></tr>
<tr><td>एवमुक्तस्तु पार्थेन केशवः प्रत्युवाच तम्। <br>ममाप्येतन्मतं पार्थ यदिदं ते प्रभाषितम्   ॥07-074-039॥</td></tr>
<tr><td> अर्जुन उवाच। <br>अहमावारयिष्यामि सर्वसैन्यानि केशव। <br>त्वमप्यत्र यथान्यायं कुरु कार्यमनन्तरम्   ॥07-074-040॥</td></tr>
<tr><td> संजय उवाच। <br>सोऽवतीर्य रथोपस्थादसंभ्रान्तो धनंजयः। <br>गाण्डीवं धनुरादाय तस्थौ गिरिरिवाचलः   ॥07-074-041॥</td></tr>
<tr><td>तमभ्यधावन्क्रोशन्तः क्षत्रिया जयकाङ्क्षिणः। <br>इदं छिद्रमिति ज्ञात्वा धरणीस्थं धनंजयम्   ॥07-074-042॥</td></tr>
<tr><td>तमेकं रथवंशेन महता पर्यवारयन्। <br>विकर्षन्तश्च चापानि विसृजन्तश्च सायकान्   ॥07-074-043॥</td></tr>
<tr><td>अस्त्राणि च विचित्राणि क्रुद्धास्तत्र व्यदर्शयन्। <br>छादयन्तः शरैः पार्थं मेघा इव दिवाकरम्   ॥07-074-044॥</td></tr>
<tr><td>अभ्यद्रवन्त वेगेन क्षत्रियाः क्षत्रियर्षभम्। <br>रथसिंहं रथोदाराः सिंहं मत्ता इव द्विपाः   ॥07-074-045॥</td></tr>
<tr><td>तत्र पार्थस्य भुजयोर्महद्बलमदृश्यत। <br>यत्क्रुद्धो बहुलाः सेनाः सर्वतः समवारयत्   ॥07-074-046॥</td></tr>
<tr><td>अस्त्रैरस्त्राणि संवार्य द्विषतां सर्वतो विभुः। <br>इषुभिर्बहुभिस्तूर्णं सर्वानेव समावृणोत्   ॥07-074-047॥</td></tr>
<tr><td>तत्रान्तरिक्षे बाणानां प्रगाढानां विशां पते। <br>संघर्षेण महार्चिष्मान्पावकः समजायत   ॥07-074-048॥</td></tr>
<tr><td>तत्र तत्र महेष्वासैः श्वसद्भिः शोणितोक्षितैः। <br>हयैर्नागैश्च संभिन्नैर्नदद्भिश्चारिकर्शनैः   ॥07-074-049॥</td></tr>
<tr><td>संरब्धैश्चारिभिर्वीरैः प्रार्थयद्भिर्जयं मृधे। <br>एकस्थैर्बहुभिः क्रुद्धैरूष्मेव समजायत   ॥07-074-050॥</td></tr>
<tr><td>शरोर्मिणं ध्वजावर्तं नागनक्रं दुरत्ययम्। <br>पदातिमत्स्यकलिलं शङ्खदुन्दुभिनिस्वनम्   ॥07-074-051॥</td></tr>
<tr><td>असंख्येयमपारं च रजोऽऽभीलमतीव च। <br>उष्णीषकमठच्छन्नं पताकाफेनमालिनम्   ॥07-074-052॥</td></tr>
<tr><td>रथसागरमक्षोभ्यं मातङ्गाङ्गशिलाचितम्। <br>वेलाभूतस्तदा पार्थः पत्रिभिः समवारयत्   ॥07-074-053॥</td></tr>
<tr><td>ततो जनार्दनः संख्ये प्रियं पुरुषसत्तमम्। <br>असंभ्रान्तो महाबाहुरर्जुनं वाक्यमब्रवीत्   ॥07-074-054॥</td></tr>
<tr><td>उदपानमिहाश्वानां नालमस्ति रणेऽर्जुन। <br>परीप्सन्ते जलं चेमे पेयं न त्ववगाहनम्   ॥07-074-055॥</td></tr>
<tr><td>इदमस्तीत्यसंभ्रान्तो ब्रुवन्नस्त्रेण मेदिनीम्। <br>अभिहत्यार्जुनश्चक्रे वाजिपानं सरः शुभम्   ॥07-074-056॥</td></tr>
<tr><td>शरवंशं शरस्थूणं शराच्छादनमद्भुतम्। <br>शरवेश्माकरोत्पार्थस्त्वष्टेवाद्भुतकर्मकृत्   ॥07-074-057॥</td></tr>
<tr><td>ततः प्रहस्य गोविन्दः साधु साध्वित्यथाब्रवीत्। <br>शरवेश्मनि पार्थेन कृते तस्मिन्महारणे   ॥07-074-058॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>यस्मिञ्जयाशा सततं पुत्राणां मम संजय। <br>तं दृष्ट्वा विमुखं संख्ये किं नु दुर्योधनोऽब्रवीत्। <br>कर्णो वा समरे तात किमकार्षीदतः परम्   ॥07-107-001॥</td></tr>
<tr><td> संजय उवाच। <br>भीमसेनं रणे दृष्ट्वा ज्वलन्तमिव पावकम्। <br>रथमन्यं समास्थाय विधिवत्कल्पितं पुनः। <br>अभ्ययात्पाण्डवं कर्णो वातोद्धूत इवार्णवः   ॥07-107-002॥</td></tr>
<tr><td>क्रुद्धमाधिरथिं दृष्ट्वा पुत्रास्तव विशां पते। <br>भीमसेनममन्यन्त वैवस्वतमुखे हुतम्   ॥07-107-003॥</td></tr>
<tr><td>चापशब्दं महत्कृत्वा तलशब्दं च भैरवम्। <br>अभ्यवर्तत राधेयो भीमसेनरथं प्रति   ॥07-107-004॥</td></tr>
<tr><td>पुनरेव ततो राजन्महानासीत्सुदारुणः। <br>विमर्दः सूतपुत्रस्य भीमस्य च विशां पते   ॥07-107-005॥</td></tr>
<tr><td>संरब्धौ हि महाबाहू परस्परवधैषिणौ। <br>अन्योन्यमीक्षां चक्राते दहन्ताविव लोचनैः   ॥07-107-006॥</td></tr>
<tr><td>क्रोधरक्तेक्षणौ क्रुद्धौ निःश्वसन्तौ महारथौ। <br>युद्धेऽन्योन्यं समासाद्य ततक्षतुररिंदमौ   ॥07-107-007॥</td></tr>
<tr><td>व्याघ्राविव सुसंरब्धौ श्येनाविव च शीघ्रगौ। <br>शरभाविव संक्रुद्धौ युयुधाते परस्परम्   ॥07-107-008॥</td></tr>
<tr><td>ततो भीमः स्मरन्क्लेशानक्षद्यूते वनेऽपि च। <br>विराटनगरे चैव प्राप्तं दुःखमरिंदमः   ॥07-107-009॥</td></tr>
<tr><td>राष्ट्राणां स्फीतरत्नानां हरणं च तवात्मजैः। <br>सततं च परिक्लेशान्सपुत्रेण त्वया कृतान्   ॥07-107-010॥</td></tr>
<tr><td>दग्धुमैच्छश्च यत्कुन्तीं सपुत्रां त्वमनागसम्। <br>कृष्णायाश्च परिक्लेशं सभामध्ये दुरात्मभिः   ॥07-107-011॥</td></tr>
<tr><td>पतिमन्यं परीप्सस्व न सन्ति पतयस्तव। <br>नरकं पतिताः पार्थाः सर्वे षण्ढतिलोपमाः   ॥07-107-012॥</td></tr>
<tr><td>समक्षं तव कौरव्य यदूचुः कुरवस्तदा। <br>दासीभोगेन कृष्णां च भोक्तुकामाः सुतास्तव   ॥07-107-013॥</td></tr>
<tr><td>यच्चापि तान्प्रव्रजतः कृष्णाजिननिवासिनः। <br>परुषाण्युक्तवान्कर्णः सभायां संनिधौ तव   ॥07-107-014॥</td></tr>
<tr><td>तृणीकृत्य च यत्पार्थांस्तव पुत्रो ववल्ग ह। <br>विषमस्थान्समस्थो हि संरम्भाद्गतचेतसः   ॥07-107-015॥</td></tr>
<tr><td>बाल्यात्प्रभृति चारिघ्नस्तानि दुःखानि चिन्तयन्। <br>निरविद्यत धर्मात्मा जीवितेन वृकोदरः   ॥07-107-016॥</td></tr>
<tr><td>ततो विस्फार्य सुमहद्धेमपृष्ठं दुरासदम्। <br>चापं भरतशार्दूलस्त्यक्तात्मा कर्णमभ्ययात्   ॥07-107-017॥</td></tr>
<tr><td>स सायकमयैर्जालैर्भीमः कर्णरथं प्रति। <br>भानुमद्भिः शिलाधौतैर्भानोः प्रच्छादयत्प्रभाम्   ॥07-107-018॥</td></tr>
<tr><td>ततः प्रहस्याधिरथिस्तूर्णमस्यञ्शिताञ्शरान्। <br>व्यधमद्भीमसेनस्य शरजालानि पत्रिभिः   ॥07-107-019॥</td></tr>
<tr><td>महारथो महाबाहुर्महावेगैर्महाबलः। <br>विव्याधाधिरथिर्भीमं नवभिर्निशितैः शरैः   ॥07-107-020॥</td></tr>
<tr><td>स तोत्त्रैरिव मातङ्गो वार्यमाणः पतत्रिभिः। <br>अभ्यधावदसंभ्रान्तः सूतपुत्रं वृकोदरः   ॥07-107-021॥</td></tr>
<tr><td>तमापतन्तं वेगेन रभसं पाण्डवर्षभम्। <br>कर्णः प्रत्युद्ययौ योद्धुं मत्तो मत्तमिव द्विपम्   ॥07-107-022॥</td></tr>
<tr><td>ततः प्रध्माप्य जलजं भेरीशतनिनादितम्। <br>अक्षुभ्यत बलं हर्षादुद्धूत इव सागरः   ॥07-107-023॥</td></tr>
<tr><td>तदुद्धूतं बलं दृष्ट्व रथनागाश्वपत्तिमत्। <br>भीमः कर्णं समासाद्य छादयामास सायकैः   ॥07-107-024॥</td></tr>
<tr><td>अश्वानृश्यसवर्णांस्तु हंसवर्णैर्हयोत्तमैः। <br>व्यामिश्रयद्रणे कर्णः पाण्डवं छादयञ्शरैः   ॥07-107-025॥</td></tr>
<tr><td>ऋश्यवर्णान्हयान्कर्कैर्मिश्रान्मारुतरंहसः। <br>निरीक्ष्य तव पुत्राणां हाहाकृतमभूद्बलम्   ॥07-107-026॥</td></tr>
<tr><td>ते हया बह्वशोभन्त मिश्रिता वातरंहसः। <br>सितासिता महाराज यथा व्योम्नि बलाहकाः   ॥07-107-027॥</td></tr>
<tr><td>संरब्धौ क्रोधताम्राक्षौ प्रेक्ष्य कर्णवृकोदरौ। <br>संत्रस्ताः समकम्पन्त त्वदीयानां महारथाः   ॥07-107-028॥</td></tr>
<tr><td>यमराष्ट्रोपमं घोरमासीदायोधनं तयोः। <br>दुर्दर्शं भरतश्रेष्ठ प्रेतराजपुरं यथा   ॥07-107-029॥</td></tr>
<tr><td>समाजमिव तच्चित्रं प्रेक्षमाणा महारथाः। <br>नालक्षयञ्जयं व्यक्तमेकैकस्य निवारणे   ॥07-107-030॥</td></tr>
<tr><td>तयोः प्रैक्षन्त संमर्दं संनिकृष्टमहास्त्रयोः। <br>तव दुर्मन्त्रिते राजन्सपुत्रस्य विशां पते   ॥07-107-031॥</td></tr>
<tr><td>छादयन्तौ हि शत्रुघ्नावन्योन्यं सायकैः शितैः। <br>शरजालावृतं व्योम चक्राते शरवृष्टिभिः   ॥07-107-032॥</td></tr>
<tr><td>तावन्योन्यं जिघांसन्तौ शरैस्तीक्ष्णैर्महारथौ। <br>प्रेक्षणीयतरावास्तां वृष्टिमन्ताविवाम्बुदौ   ॥07-107-033॥</td></tr>
<tr><td>सुवर्णविकृतान्बाणान्प्रमुञ्चन्तावरिंदमौ। <br>भास्वरं व्योम चक्राते वह्न्युल्काभिरिव प्रभो   ॥07-107-034॥</td></tr>
<tr><td>ताभ्यां मुक्ता व्यकाशन्त कङ्कबर्हिणवाससः। <br>पङ्क्त्यः शरदि मत्तानां सारसानामिवाम्बरे   ॥07-107-035॥</td></tr>
<tr><td>संसक्तं सूतपुत्रेण दृष्ट्वा भीममरिंदमम्। <br>अतिभारममन्येतां भीमे कृष्णधनंजयौ   ॥07-107-036॥</td></tr>
<tr><td>तत्राधिरथिभीमाभ्यां शरैर्मुक्तैर्दृढाहताः। <br>इषुपातमतिक्रम्य पेतुरश्वनरद्विपाः   ॥07-107-037॥</td></tr>
<tr><td>पतद्भिः पतितैश्चान्यैर्गतासुभिरनेकशः। <br>कृतो महान्महाराज पुत्राणां ते जनक्षयः   ॥07-107-038॥</td></tr>
<tr><td>मनुष्याश्वगजानां च शरीरैर्गतजीवितैः। <br>क्षणेन भूमिः संजज्ञे संवृता भरतर्षभ   ॥07-107-039॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>तावकास्तु समीक्ष्यैव वृष्ण्यन्धककुरूत्तमौ। <br>प्रागत्वरञ्जिघांसन्तस्तथैव विजयः परान्   ॥07-079-001॥</td></tr>
<tr><td>सुवर्णचित्रैर्वैयाघ्रैः स्वनवद्भिर्महारथैः। <br>दीपयन्तो दिशः सर्वा ज्वलद्भिरिव पावकैः   ॥07-079-002॥</td></tr>
<tr><td>रुक्मपृष्ठैश्च दुष्प्रेक्ष्यैः कार्मुकैः पृथिवीपते। <br>कूजद्भिरतुलान्नादान्रोषितैरुरगैरिव   ॥07-079-003॥</td></tr>
<tr><td>भूरिश्रवाः शलः कर्णो वृषसेनो जयद्रथः। <br>कृपश्च मद्रराजश्च द्रौणिश्च रथिनां वरः   ॥07-079-004॥</td></tr>
<tr><td>ते पिबन्त इवाकाशमश्वैरष्टौ महारथाः। <br>व्यराजयन्दश दिशो वैयाघ्रैर्हेमचन्द्रकैः   ॥07-079-005॥</td></tr>
<tr><td>ते दंशिताः सुसंरब्धा रथैर्मेघौघनिस्वनैः। <br>समावृण्वन्दिशः सर्वाः पार्थं च विशिखैः शितैः   ॥07-079-006॥</td></tr>
<tr><td>कौलूतका हयाश्चित्रा वहन्तस्तान्महारथान्। <br>व्यशोभन्त तदा शीघ्रा दीपयन्तो दिशो दश   ॥07-079-007॥</td></tr>
<tr><td>आजानेयैर्महावेगैर्नानादेशसमुत्थितैः। <br>पार्वतीयैर्नदीजैश्च सैन्धवैश्च हयोत्तमैः   ॥07-079-008॥</td></tr>
<tr><td>कुरुयोधवरा राजंस्तव पुत्रं परीप्सवः। <br>धनंजयरथं शीघ्रं सर्वतः समुपाद्रवन्   ॥07-079-009॥</td></tr>
<tr><td>ते प्रगृह्य महाशङ्खान्दध्मुः पुरुषसत्तमाः। <br>पूरयन्तो दिवं राजन्पृथिवीं च ससागराम्   ॥07-079-010॥</td></tr>
<tr><td>तथैव दध्मतुः शङ्खौ वासुदेवधनंजयौ। <br>प्रवरौ सर्वभूतानां सर्वशङ्खवरौ भुवि। <br>देवदत्तं च कौन्तेयः पाञ्चजन्यं च केशवः   ॥07-079-011॥</td></tr>
<tr><td>शब्दस्तु देवदत्तस्य धनंजयसमीरितः। <br>पृथिवीं चान्तरिक्षं च दिशश्चैव समावृणोत्   ॥07-079-012॥</td></tr>
<tr><td>तथैव पाञ्चजन्योऽपि वासुदेवसमीरितः। <br>सर्वशब्दानतिक्रम्य पूरयामास रोदसी   ॥07-079-013॥</td></tr>
<tr><td>तस्मिंस्तथा वर्तमाने दारुणे नादसंकुले। <br>भीरूणां त्रासजनने शूराणां हर्षवर्धने   ॥07-079-014॥</td></tr>
<tr><td>प्रवादितासु भेरीषु झर्झरेष्वानकेषु च। <br>मृदङ्गेषु च राजेन्द्र वाद्यमानेष्वनेकशः   ॥07-079-015॥</td></tr>
<tr><td>महारथसमाख्याता दुर्योधनहितैषिणः। <br>अमृष्यमाणास्तं शब्दं क्रुद्धाः परमधन्विनः। <br>नानादेश्या महीपालाः स्वसैन्यपरिरक्षिणः   ॥07-079-016॥</td></tr>
<tr><td>अमर्षिता महाशङ्खान्दध्मुर्वीरा महारथाः। <br>कृते प्रतिकरिष्यन्तः केशवस्यार्जुनस्य च   ॥07-079-017॥</td></tr>
<tr><td>बभूव तव तत्सैन्यं शङ्खशब्दसमीरितम्। <br>उद्विग्नरथनागाश्वमस्वस्थमिव चाभिभो   ॥07-079-018॥</td></tr>
<tr><td>तत्प्रयुक्तमिवाकाशं शूरैः शङ्खनिनादितम्। <br>बभूव भृशमुद्विग्नं निर्घातैरिव नादितम्   ॥07-079-019॥</td></tr>
<tr><td>स शब्दः सुमहान्राजन्दिशः सर्वा व्यनादयत्। <br>त्रासयामास तत्सैन्यं युगान्त इव संभृतः   ॥07-079-020॥</td></tr>
<tr><td>ततो दुर्योधनोऽष्टौ च राजानस्ते महारथाः। <br>जयद्रथस्य रक्षार्थं पाण्डवं पर्यवारयन्   ॥07-079-021॥</td></tr>
<tr><td>ततो द्रौणिस्त्रिसप्तत्या वासुदेवमताडयत्। <br>अर्जुनं च त्रिभिर्भल्लैर्ध्वजमश्वांश्च पञ्चभिः   ॥07-079-022॥</td></tr>
<tr><td>तमर्जुनः पृषत्कानां शतैः षड्भिरताडयत्। <br>अत्यर्थमिव संक्रुद्धः प्रतिविद्धे जनार्दने   ॥07-079-023॥</td></tr>
<tr><td>कर्णं द्वादशभिर्विद्ध्वा वृषसेनं त्रिभिस्तथा। <br>शल्यस्य सशरं चापं मुष्टौ चिच्छेद वीर्यवान्   ॥07-079-024॥</td></tr>
<tr><td>गृहीत्वा धनुरन्यत्तु शल्यो विव्याध पाण्डवम्। <br>भूरिश्रवास्त्रिभिर्बाणैर्हेमपुङ्खैः शिलाशितैः   ॥07-079-025॥</td></tr>
<tr><td>कर्णो द्वात्रिंशता चैव वृषसेनश्च पञ्चभिः। <br>जयद्रथस्त्रिसप्तत्या कृपश्च दशभिः शरैः। <br>मद्रराजश्च दशभिर्विव्यधुः फल्गुनं रणे   ॥07-079-026॥</td></tr>
<tr><td>ततः शराणां षष्ट्या तु द्रौणिः पार्थमवाकिरत्। <br>वासुदेवं च सप्तत्या पुनः पार्थं च पञ्चभिः   ॥07-079-027॥</td></tr>
<tr><td>प्रहसंस्तु नरव्याघ्रः श्वेताश्वः कृष्णसारथिः। <br>प्रत्यविध्यत्स तान्सर्वान्दर्शयन्पाणिलाघवम्   ॥07-079-028॥</td></tr>
<tr><td>कर्णं द्वादशभिर्विद्ध्वा वृषसेनं त्रिभिः शरैः। <br>शल्यस्य समरे चापं मुष्टिदेशे न्यकृन्तत   ॥07-079-029॥</td></tr>
<tr><td>सौमदत्तिं त्रिभिर्विद्ध्वा शल्यं च दशभिः शरैः। <br>शितैरग्निशिखाकारैर्द्रौणिं विव्याध चाष्टभिः   ॥07-079-030॥</td></tr>
<tr><td>गौतमं पञ्चविंशत्या शैन्धवं च शतेन ह। <br>पुनर्द्रौणिं च सप्तत्या शराणां सोऽभ्यताडयत्   ॥07-079-031॥</td></tr>
<tr><td>भूरिश्रवास्तु संक्रुद्धः प्रतोदं चिच्छिदे हरेः। <br>अर्जुनं च त्रिसप्तत्या बाणानामाजघान ह   ॥07-079-032॥</td></tr>
<tr><td>ततः शरशतैस्तीक्ष्णैस्तानरीञ्श्वेतवाहनः। <br>प्रत्यषेधद्द्रुतं क्रुद्धो महावातो घनानिव   ॥07-079-033॥</td></tr>
</table>
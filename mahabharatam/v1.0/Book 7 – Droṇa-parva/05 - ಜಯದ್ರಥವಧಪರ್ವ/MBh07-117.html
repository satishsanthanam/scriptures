<table border = "1"><tr><td>Verse</td></tr>
<tr><td> संजय उवाच। <br>तमापतन्तं संप्रेक्ष्य सात्वतं युद्धदुर्मदम्। <br>क्रोधाद्भूरिश्रवा राजन्सहसा समुपाद्रवत्   ॥07-117-001॥</td></tr>
<tr><td>तमब्रवीन्महाबाहुः कौरव्यः शिनिपुंगवम्। <br>अद्य प्राप्तोऽसि दिष्ट्या मे चक्षुर्विषयमित्युत   ॥07-117-002॥</td></tr>
<tr><td>चिराभिलषितं काममद्य प्राप्स्यामि संयुगे। <br>न हि मे मोक्ष्यसे जीवन्यदि नोत्सृजसे रणम्   ॥07-117-003॥</td></tr>
<tr><td>अद्य त्वां समरे हत्वा नित्यं शूराभिमानिनम्। <br>नन्दयिष्यामि दाशार्ह कुरुराजं सुयोधनम्   ॥07-117-004॥</td></tr>
<tr><td>अद्य मद्बाणनिर्दग्धं पतितं धरणीतले। <br>द्रक्ष्यतस्त्वां रणे वीरौ सहितौ केशवार्जुनौ   ॥07-117-005॥</td></tr>
<tr><td>अद्य धर्मसुतो राजा श्रुत्वा त्वां निहतं मया। <br>सव्रीडो भविता सद्यो येनासीह प्रवेशितः   ॥07-117-006॥</td></tr>
<tr><td>अद्य मे विक्रमं पार्थो विज्ञास्यति धनंजयः। <br>त्वयि भूमौ विनिहते शयाने रुधिरोक्षिते   ॥07-117-007॥</td></tr>
<tr><td>चिराभिलषितो ह्यद्य त्वया सह समागमः। <br>पुरा देवासुरे युद्धे शक्रस्य बलिना यथा   ॥07-117-008॥</td></tr>
<tr><td>अद्य युद्धं महाघोरं तव दास्यामि सात्वत। <br>ततो ज्ञास्यसि तत्त्वेन मद्वीर्यबलपौरुषम्   ॥07-117-009॥</td></tr>
<tr><td>अद्य संयमनीं याता मया त्वं निहतो रणे। <br>यथा रामानुजेनाजौ रावणिर्लक्ष्मणेन वै   ॥07-117-010॥</td></tr>
<tr><td>अद्य कृष्णश्च पार्थश्च धर्मराजश्च माधव। <br>हते त्वयि निरुत्साहा रणं त्यक्ष्यन्त्यसंशयम्   ॥07-117-011॥</td></tr>
<tr><td>अद्य तेऽपचितिं कृत्वा शितैर्माधव सायकैः। <br>तत्स्त्रियो नन्दयिष्यामि ये त्वया निहता रणे   ॥07-117-012॥</td></tr>
<tr><td>चक्षुर्विषयसंप्राप्तो न त्वं माधव मोक्ष्यसे। <br>सिंहस्य विषयं प्राप्तो यथा क्षुद्रमृगस्तथा   ॥07-117-013॥</td></tr>
<tr><td>युयुधानस्तु तं राजन्प्रत्युवाच हसन्निव। <br>कौरवेय न संत्रासो विद्यते मम संयुगे   ॥07-117-014॥</td></tr>
<tr><td>स मां निहन्यात्संग्रामे यो मां कुर्यान्निरायुधम्। <br>समास्तु शाश्वतीर्हन्याद्यो मां हन्याद्धि संयुगे   ॥07-117-015॥</td></tr>
<tr><td>किं मृषोक्तेन बहुना कर्मणा तु समाचर। <br>शारदस्येव मेघस्य गर्जितं निष्फलं हि ते   ॥07-117-016॥</td></tr>
<tr><td>श्रुत्वैतद्गर्जितं वीर हास्यं हि मम जायते। <br>चिरकालेप्सितं लोके युद्धमद्यास्तु कौरव   ॥07-117-017॥</td></tr>
<tr><td>त्वरते मे मतिस्तात त्वयि युद्धाभिकाङ्क्षिणि। <br>नाहत्वा संनिवर्तिष्ये त्वामद्य पुरुषाधम   ॥07-117-018॥</td></tr>
<tr><td>अन्योन्यं तौ तदा वाग्भिस्तक्षन्तौ नरपुंगवौ। <br>जिघांसू परमक्रुद्धावभिजघ्नतुराहवे   ॥07-117-019॥</td></tr>
<tr><td>समेतौ तौ नरव्याघ्रौ शुष्मिणौ स्पर्धिनौ रणे। <br>द्विरदाविव संक्रुद्धौ वाशितार्थे मदोत्कटौ   ॥07-117-020॥</td></tr>
<tr><td>भूरिश्रवाः सात्यकिश्च ववर्षतुररिंदमौ। <br>शरवर्षाणि भीमानि मेघाविव परस्परम्   ॥07-117-021॥</td></tr>
<tr><td>सौमदत्तिस्तु शैनेयं प्रच्छाद्येषुभिराशुगैः। <br>जिघांसुर्भरतश्रेष्ठ विव्याध निशितैः शरैः   ॥07-117-022॥</td></tr>
<tr><td>दशभिः सात्यकिं विद्ध्वा सौमदत्तिरथापरान्। <br>मुमोच निशितान्बाणाञ्जिघांसुः शिनिपुंगवम्   ॥07-117-023॥</td></tr>
<tr><td>तानस्य विशिखांस्तीक्ष्णानन्तरिक्षे विशां पते। <br>अप्राप्तानस्त्रमायाभिरग्रसत्सात्यकिः प्रभो   ॥07-117-024॥</td></tr>
<tr><td>तौ पृथक्शरवर्षाभ्यामवर्षेतां परस्परम्। <br>उत्तमाभिजनौ वीरौ कुरुवृष्णियशस्करौ   ॥07-117-025॥</td></tr>
<tr><td>तौ नखैरिव शार्दूलौ दन्तैरिव महाद्विपौ। <br>रथशक्तिभिरन्योन्यं विशिखैश्चाप्यकृन्तताम्   ॥07-117-026॥</td></tr>
<tr><td>निर्भिदन्तौ हि गात्राणि विक्षरन्तौ च शोणितम्। <br>व्यष्टम्भयेतामन्योन्यं प्राणद्यूताभिदेविनौ   ॥07-117-027॥</td></tr>
<tr><td>एवमुत्तमकर्माणौ कुरुवृष्णियशस्करौ। <br>परस्परमयुध्येतां वारणाविव यूथपौ   ॥07-117-028॥</td></tr>
<tr><td>तावदीर्घेण कालेन ब्रह्मलोकपुरस्कृतौ। <br>जिगीषन्तौ परं स्थानमन्योन्यमभिजघ्नतुः   ॥07-117-029॥</td></tr>
<tr><td>सात्यकिः सौमदत्तिश्च शरवृष्ट्या परस्परम्। <br>हृष्टवद्धार्तराष्ट्राणां पश्यतामभ्यवर्षताम्   ॥07-117-030॥</td></tr>
<tr><td>संप्रैक्षन्त जनास्तत्र युध्यमानौ युधां पती। <br>यूथपौ वाशिताहेतोः प्रयुद्धाविव कुञ्जरौ   ॥07-117-031॥</td></tr>
<tr><td>अन्योन्यस्य हयान्हत्वा धनुषी विनिकृत्य च। <br>विरथावसियुद्धाय समेयातां महारणे   ॥07-117-032॥</td></tr>
<tr><td>आर्षभे चर्मणी चित्रे प्रगृह्य विपुले शुभे। <br>विकोशौ चाप्यसी कृत्वा समरे तौ विचेरतुः   ॥07-117-033॥</td></tr>
<tr><td>चरन्तौ विविधान्मार्गान्मण्डलानि च भागशः। <br>मुहुराजघ्नतुः क्रुद्धावन्योन्यमरिमर्दनौ   ॥07-117-034॥</td></tr>
<tr><td>सखड्गौ चित्रवर्माणौ सनिष्काङ्गदभूषणौ। <br>रणे रणोत्कटौ राजन्नन्योन्यं पर्यकर्षताम्   ॥07-117-035॥</td></tr>
<tr><td>मुहूर्तमिव राजेन्द्र परिकृष्य परस्परम्। <br>पश्यतां सर्वसैन्यानां वीरावाश्वसतां पुनः   ॥07-117-036॥</td></tr>
<tr><td>असिभ्यां चर्मणी शुभ्रे विपुले च शरावरे। <br>निकृत्य पुरुषव्याघ्रौ बाहुयुद्धं प्रचक्रतुः   ॥07-117-037॥</td></tr>
<tr><td>व्यूढोरस्कौ दीर्घभुजौ नियुद्धकुशलावुभौ। <br>बाहुभिः समसज्जेतामायसैः परिघैरिव   ॥07-117-038॥</td></tr>
<tr><td>तयोरासन्भुजाघाता निग्रहप्रग्रहौ तथा। <br>शिक्षाबलसमुद्भूताः सर्वयोधप्रहर्षणाः   ॥07-117-039॥</td></tr>
<tr><td>तयोर्नृवरयो राजन्समरे युध्यमानयोः। <br>भीमोऽभवन्महाशब्दो वज्रपर्वतयोरिव   ॥07-117-040॥</td></tr>
<tr><td>द्विपाविव विषाणाग्रैः शृङ्गैरिव महर्षभौ। <br>युयुधाते महात्मानौ कुरुसात्वतपुंगवौ   ॥07-117-041॥</td></tr>
<tr><td>क्षीणायुधे सात्वते युध्यमाने; ततोऽब्रवीदर्जुनं वासुदेवः। <br>पश्यस्वैनं विरथं युध्यमानं; रणे केतुं सर्वधनुर्धराणाम्   ॥07-117-042॥</td></tr>
<tr><td>प्रविष्टो भारतीं सेनां तव पाण्डव पृष्ठतः। <br>योधितश्च महावीर्यैः सर्वैर्भारत भारतैः   ॥07-117-043॥</td></tr>
<tr><td>परिश्रान्तो युधां श्रेष्ठः संप्राप्तो भूरिदक्षिणम्। <br>युद्धकाङ्क्षिणमायान्तं नैतत्सममिवार्जुन   ॥07-117-044॥</td></tr>
<tr><td>ततो भूरिश्रवाः क्रुद्धः सात्यकिं युद्धदुर्मदम्। <br>उद्यम्य न्यहनद्राजन्मत्तो मत्तमिव द्विपम्   ॥07-117-045॥</td></tr>
<tr><td>रथस्थयोर्द्वयोर्युद्धे क्रुद्धयोर्योधमुख्ययोः। <br>केशवार्जुनयो राजन्समरे प्रेक्षमाणयोः   ॥07-117-046॥</td></tr>
<tr><td>अथ कृष्णो महाबाहुरर्जुनं प्रत्यभाषत। <br>पश्य वृष्ण्यन्धकव्याघ्रं सौमदत्तिवशं गतम्   ॥07-117-047॥</td></tr>
<tr><td>परिश्रान्तं गतं भूमौ कृत्वा कर्म सुदुष्करम्। <br>तवान्तेवासिनं शूरं पालयार्जुन सात्यकिम्   ॥07-117-048॥</td></tr>
<tr><td>न वशं यज्ञशीलस्य गच्छेदेष वरारिहन्। <br>त्वत्कृते पुरुषव्याघ्र तदाशु क्रियतां विभो   ॥07-117-049॥</td></tr>
<tr><td>अथाब्रवीद्धृष्टमना वासुदेवं धनंजयः। <br>पश्य वृष्णिप्रवीरेण क्रीडन्तं कुरुपुंगवम्। <br>महाद्विपेनेव वने मत्तेन हरियूथपम्   ॥07-117-050॥</td></tr>
<tr><td>हाहाकारो महानासीत्सैन्यानां भरतर्षभ। <br>यदुद्यम्य महाबाहुः सात्यकिं न्यहनद्भुवि   ॥07-117-051॥</td></tr>
<tr><td>स सिंह इव मातङ्गं विकर्षन्भूरिदक्षिणः। <br>व्यरोचत कुरुश्रेष्ठः सात्वतप्रवरं युधि   ॥07-117-052॥</td></tr>
<tr><td>अथ कोशाद्विनिष्कृष्य खड्गं भूरिश्रवा रणे। <br>मूर्धजेषु निजग्राह पदा चोरस्यताडयत्   ॥07-117-053॥</td></tr>
<tr><td>तथा तु परिकृष्यन्तं दृष्ट्वा सात्वतमाहवे। <br>वासुदेवस्ततो राजन्भूयोऽर्जुनमभाषत   ॥07-117-054॥</td></tr>
<tr><td>पश्य वृष्ण्यन्धकव्याघ्रं सौमदत्तिवशं गतम्। <br>तव शिष्यं महाबाहो धनुष्यनवरं त्वया   ॥07-117-055॥</td></tr>
<tr><td>असत्यो विक्रमः पार्थ यत्र भूरिश्रवा रणे। <br>विशेषयति वार्ष्णेयं सात्यकिं सत्यविक्रमम्   ॥07-117-056॥</td></tr>
<tr><td>एवमुक्तो महाबाहुर्वासुदेवेन पाण्डवः। <br>मनसा पूजयामास भूरिश्रवसमाहवे   ॥07-117-057॥</td></tr>
<tr><td>विकर्षन्सात्वतश्रेष्ठं क्रीडमान इवाहवे। <br>संहर्षयति मां भूयः कुरूणां कीर्तिवर्धनः   ॥07-117-058॥</td></tr>
<tr><td>प्रवरं वृष्णिवीराणां यन्न हन्याद्धि सात्यकिम्। <br>महाद्विपमिवारण्ये मृगेन्द्र इव कर्षति   ॥07-117-059॥</td></tr>
<tr><td>एवं तु मनसा राजन्पार्थः संपूज्य कौरवम्। <br>वासुदेवं महाबाहुरर्जुनः प्रत्यभाषत   ॥07-117-060॥</td></tr>
<tr><td>सैन्धवासक्तदृष्टित्वान्नैनं पश्यामि माधव। <br>एष त्वसुकरं कर्म यादवार्थे करोम्यहम्   ॥07-117-061॥</td></tr>
<tr><td>इत्युक्त्वा वचनं कुर्वन्वासुदेवस्य पाण्डवः। <br>सखड्गं यज्ञशीलस्य पत्रिणा बाहुमच्छिनत्   ॥07-117-062॥</td></tr>
</table>
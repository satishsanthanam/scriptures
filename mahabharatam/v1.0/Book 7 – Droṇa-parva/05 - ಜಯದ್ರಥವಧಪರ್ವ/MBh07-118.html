<table border = "1"><tr><td>Verse</td></tr>
<tr><td> संजय उवाच। <br>स बाहुरपतद्भूमौ सखड्गः सशुभाङ्गदः। <br>आदधज्जीवलोकस्य दुःखमुत्तममुत्तमः   ॥07-118-001॥</td></tr>
<tr><td>प्रहरिष्यन्हृतो बाहुरदृश्येन किरीटिना। <br>वेगेनाभ्यपतद्भूमौ पञ्चास्य इव पन्नगः   ॥07-118-002॥</td></tr>
<tr><td>स मोघं कृतमात्मानं दृष्ट्वा पार्थेन कौरवः। <br>उत्सृज्य सात्यकिं क्रोधाद्गर्हयामास पाण्डवम्   ॥07-118-003॥</td></tr>
<tr><td>नृशंसं बत कौन्तेय कर्मेदं कृतवानसि। <br>अपश्यतो विषक्तस्य यन्मे बाहुमचिच्छिदः   ॥07-118-004॥</td></tr>
<tr><td>किं नु वक्ष्यसि राजानं धर्मपुत्रं युधिष्ठिरम्। <br>किं कुर्वाणो मया संख्ये हतो भूरिश्रवा इति   ॥07-118-005॥</td></tr>
<tr><td>इदमिन्द्रेण ते साक्षादुपदिष्टं महात्मना। <br>अस्त्रं रुद्रेण वा पार्थ द्रोणेनाथ कृपेण वा   ॥07-118-006॥</td></tr>
<tr><td>ननु नाम स्वधर्मज्ञस्त्वं लोकेऽभ्यधिकः परैः। <br>अयुध्यमानस्य कथं रणे प्रहृतवानसि   ॥07-118-007॥</td></tr>
<tr><td>न प्रमत्ताय भीताय विरथाय प्रयाचते। <br>व्यसने वर्तमानाय प्रहरन्ति मनस्विनः   ॥07-118-008॥</td></tr>
<tr><td>इदं तु नीचाचरितमसत्पुरुषसेवितम्। <br>कथमाचरितं पार्थ त्वया कर्म सुदुष्करम्   ॥07-118-009॥</td></tr>
<tr><td>आर्येण सुकरं ह्याहुरार्यकर्म धनंजय। <br>अनार्यकर्म त्वार्येण सुदुष्करतरं भुवि   ॥07-118-010॥</td></tr>
<tr><td>येषु येषु नरः पार्थ यत्र यत्र च वर्तते। <br>आशु तच्छीलतामेति तदिदं त्वयि दृश्यते   ॥07-118-011॥</td></tr>
<tr><td>कथं हि राजवंश्यस्त्वं कौरवेयो विशेषतः। <br>क्षत्रधर्मादपक्रान्तः सुवृत्तश्चरितव्रतः   ॥07-118-012॥</td></tr>
<tr><td>इदं तु यदतिक्षुद्रं वार्ष्णेयार्थे कृतं त्वया। <br>वासुदेवमतं नूनं नैतत्त्वय्युपपद्यते   ॥07-118-013॥</td></tr>
<tr><td>को हि नाम प्रमत्ताय परेण सह युध्यते। <br>ईदृशं व्यसनं दद्याद्यो न कृष्णसखो भवेत्   ॥07-118-014॥</td></tr>
<tr><td>व्रात्याः संश्लिष्टकर्माणः प्रकृत्यैव विगर्हिताः। <br>वृष्ण्यन्धकाः कथं पार्थ प्रमाणं भवता कृताः   ॥07-118-015॥</td></tr>
<tr><td>एवमुक्त्वा महाबाहुर्यूपकेतुर्महायशाः। <br>युयुधानं परित्यज्य रणे प्रायमुपाविशत्   ॥07-118-016॥</td></tr>
<tr><td>शरानास्तीर्य सव्येन पाणिना पुण्यलक्षणः। <br>यियासुर्ब्रह्मलोकाय प्राणान्प्राणेष्वथाजुहोत्   ॥07-118-017॥</td></tr>
<tr><td>सूर्ये चक्षुः समाधाय प्रसन्नं सलिले मनः। <br>ध्यायन्महोपनिषदं योगयुक्तोऽभवन्मुनिः   ॥07-118-018॥</td></tr>
<tr><td>ततः स सर्वसेनायां जनः कृष्णधनंजयौ। <br>गर्हयामास तं चापि शशंस पुरुषर्षभम्   ॥07-118-019॥</td></tr>
<tr><td>निन्द्यमानौ तथा कृष्णौ नोचतुः किंचिदप्रियम्। <br>प्रशस्यमानश्च तथा नाहृष्यद्यूपकेतनः   ॥07-118-020॥</td></tr>
<tr><td>तांस्तथा वादिनो राजन्पुत्रांस्तव धनंजयः। <br>अमृष्यमाणो मनसा तेषां तस्य च भाषितम्   ॥07-118-021॥</td></tr>
<tr><td>असंक्रुद्धमना वाचा स्मारयन्निव भारत। <br>उवाच पाण्डुतनयः साक्षेपमिव फल्गुनः   ॥07-118-022॥</td></tr>
<tr><td>मम सर्वेऽपि राजानो जानन्त्येतन्महाव्रतम्। <br>न शक्यो मामको हन्तुं यो मे स्याद्बाणगोचरे   ॥07-118-023॥</td></tr>
<tr><td>यूपकेतो समीक्ष्य त्वं न मां गर्हितुमर्हसि। <br>न हि धर्ममविज्ञाय युक्तं गर्हयितुं परम्   ॥07-118-024॥</td></tr>
<tr><td>आत्तशस्त्रस्य हि रणे वृष्णिवीरं जिघांसतः। <br>यदहं बाहुमच्छैत्सं न स धर्मो विगर्हितः   ॥07-118-025॥</td></tr>
<tr><td>न्यस्तशस्त्रस्य बालस्य विरथस्य विवर्मणः। <br>अभिमन्योर्वधं तात धार्मिकः को न पूजयेत्   ॥07-118-026॥</td></tr>
<tr><td>एवमुक्तस्तु पार्थेन शिरसा भूमिमस्पृशत्। <br>पाणिना चैव सव्येन प्राहिणोदस्य दक्षिणम्   ॥07-118-027॥</td></tr>
<tr><td>एतत्पार्थस्य तु वचस्ततः श्रुत्वा महाद्युतिः। <br>यूपकेतुर्महाराज तूष्णीमासीदवाङ्मुखः   ॥07-118-028॥</td></tr>
<tr><td> अर्जुन उवाच। <br>या प्रीतिर्धर्मराजे मे भीमे च वदतां वरे। <br>नकुले सहदेवे च सा मे त्वयि शलाग्रज   ॥07-118-029॥</td></tr>
<tr><td>मया तु समनुज्ञातः कृष्णेन च महात्मना। <br>गच्छ पुण्यकृताँल्लोकाञ्शिबिरौशीनरो यथा   ॥07-118-030॥</td></tr>
<tr><td> संजय उवाच। <br>तत उत्थाय शैनेयो विमुक्तः सौमदत्तिना। <br>खड्गमादाय चिच्छित्सुः शिरस्तस्य महात्मनः   ॥07-118-031॥</td></tr>
<tr><td>निहतं पाण्डुपुत्रेण प्रमत्तं भूरिदक्षिणम्। <br>इयेष सात्यकिर्हन्तुं शलाग्रजमकल्मषम्   ॥07-118-032॥</td></tr>
<tr><td>निकृत्तभुजमासीनं छिन्नहस्तमिव द्विपम्। <br>क्रोशतां सर्वसैन्यानां निन्द्यमानः सुदुर्मनाः   ॥07-118-033॥</td></tr>
<tr><td>वार्यमाणः स कृष्णेन पार्थेन च महात्मना। <br>भीमेन चक्ररक्षाभ्यामश्वत्थाम्ना कृपेण च   ॥07-118-034॥</td></tr>
<tr><td>कर्णेन वृषसेनेन सैन्धवेन तथैव च। <br>विक्रोशतां च सैन्यानामवधीत्तं यतव्रतम्   ॥07-118-035॥</td></tr>
<tr><td>प्रायोपविष्टाय रणे पार्थेन छिन्नबाहवे। <br>सात्यकिः कौरवेन्द्राय खड्गेनापाहरच्छिरः   ॥07-118-036॥</td></tr>
<tr><td>नाभ्यनन्दन्त तत्सैन्याः सात्यकिं तेन कर्मणा। <br>अर्जुनेन हतं पूर्वं यज्जघान कुरूद्वहम्   ॥07-118-037॥</td></tr>
<tr><td>सहस्राक्षसमं तत्र सिद्धचारणमानवाः। <br>भूरिश्रवसमालोक्य युद्धे प्रायगतं हतम्   ॥07-118-038॥</td></tr>
<tr><td>अपूजयन्त तं देवा विस्मितास्तस्य कर्मभिः। <br>पक्षवादांश्च बहुशः प्रावदंस्तस्य सैनिकाः   ॥07-118-039॥</td></tr>
<tr><td>न वार्ष्णेयस्यापराधो भवितव्यं हि तत्तथा। <br>तस्मान्मन्युर्न वः कार्यः क्रोधो दुःखकरो नृणाम्   ॥07-118-040॥</td></tr>
<tr><td>हन्तव्यश्चैष वीरेण नात्र कार्या विचारणा। <br>विहितो ह्यस्य धात्रैव मृत्युः सात्यकिराहवे   ॥07-118-041॥</td></tr>
<tr><td> सात्यकिरुवाच। <br>न हन्तव्यो न हन्तव्य इति यन्मां प्रभाषथ। <br>धर्मवादैरधर्मिष्ठा धर्मकञ्चुकमास्थिताः   ॥07-118-042॥</td></tr>
<tr><td>यदा बालः सुभद्रायाः सुतः शस्त्रविनाकृतः। <br>युष्माभिर्निहतो युद्धे तदा धर्मः क्व वो गतः   ॥07-118-043॥</td></tr>
<tr><td>मया त्वेतत्प्रतिज्ञातं क्षेपे कस्मिंश्चिदेव हि। <br>यो मां निष्पिष्य संग्रामे जीवन्हन्यात्पदा रुषा। <br>स मे वध्यो भवेच्छत्रुर्यद्यपि स्यान्मुनिव्रतः   ॥07-118-044॥</td></tr>
<tr><td>चेष्टमानं प्रतीघाते सभुजं मां सचक्षुषः। <br>मन्यध्वं मृतमित्येवमेतद्वो बुद्धिलाघवम्। <br>युक्तो ह्यस्य प्रतीघातः कृतो मे कुरुपुंगवाः   ॥07-118-045॥</td></tr>
<tr><td>यत्तु पार्थेन मत्स्नेहात्स्वां प्रतिज्ञां च रक्षता। <br>सखड्गोऽस्य हृतो बाहुरेतेनैवास्मि वञ्चितः   ॥07-118-046॥</td></tr>
<tr><td>भवितव्यं च यद्भावि दैवं चेष्टयतीव च। <br>सोऽयं हतो विमर्देऽस्मिन्किमत्राधर्मचेष्टितम्   ॥07-118-047॥</td></tr>
<tr><td>अपि चायं पुरा गीतः श्लोको वाल्मीकिना भुवि। <br>पीडाकरममित्राणां यत्स्यात्कर्तव्यमेव तत्   ॥07-118-048॥</td></tr>
<tr><td> संजय उवाच। <br>एवमुक्ते महाराज सर्वे कौरवपाण्डवाः। <br>न स्म किंचिदभाषन्त मनसा समपूजयन्   ॥07-118-049॥</td></tr>
<tr><td>मन्त्रैर्हि पूतस्य महाध्वरेषु; यशस्विनो भूरिसहस्रदस्य। <br>मुनेरिवारण्यगतस्य तस्य; न तत्र कश्चिद्वधमभ्यनन्दत्   ॥07-118-050॥</td></tr>
<tr><td>सुनीलकेशं वरदस्य तस्य; शूरस्य पारावतलोहिताक्षम्। <br>अश्वस्य मेध्यस्य शिरो निकृत्तं; न्यस्तं हविर्धानमिवोत्तरेण   ॥07-118-051॥</td></tr>
<tr><td>स तेजसा शस्त्रहतेन पूतो; महाहवे देहवरं विसृज्य। <br>आक्रामदूर्ध्वं वरदो वरार्हो; व्यावृत्य धर्मेण परेण रोदसी   ॥07-118-052॥</td></tr>
</table>
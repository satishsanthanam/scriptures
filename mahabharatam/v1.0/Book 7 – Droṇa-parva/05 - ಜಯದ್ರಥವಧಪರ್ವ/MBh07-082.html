<table border = "1"><tr><td>Verse</td></tr>
<tr><td> संजय उवाच। <br>बृहत्क्षत्रमथायान्तं केकयं दृढविक्रमम्। <br>क्षेमधूर्तिर्महाराज विव्याधोरसि मार्गणैः   ॥07-082-001॥</td></tr>
<tr><td>बृहत्क्षत्रस्तु तं राजा नवत्या नतपर्वणाम्। <br>आजघ्ने त्वरितो युद्धे द्रोणानीकबिभित्सया   ॥07-082-002॥</td></tr>
<tr><td>क्षेमधूर्तिस्तु संक्रुद्धः केकयस्य महात्मनः। <br>धनुश्चिच्छेद भल्लेन पीतेन निशितेन च   ॥07-082-003॥</td></tr>
<tr><td>अथैनं छिन्नधन्वानं शरेण नतपर्वणा। <br>विव्याध हृदये तूर्णं प्रवरं सर्वधन्विनाम्   ॥07-082-004॥</td></tr>
<tr><td>अथान्यद्धनुरादाय बृहत्क्षत्रो हसन्निव। <br>व्यश्वसूतध्वजं चक्रे क्षेमधूर्तिं महारथम्   ॥07-082-005॥</td></tr>
<tr><td>ततोऽपरेण भल्लेन पीतेन निशितेन च। <br>जहार नृपतेः कायाच्छिरो ज्वलितकुण्डलम्   ॥07-082-006॥</td></tr>
<tr><td>तच्छिन्नं सहसा तस्य शिरः कुञ्चितमूर्धजम्। <br>सकिरीटं महीं प्राप्य बभौ ज्योतिरिवाम्बरात्   ॥07-082-007॥</td></tr>
<tr><td>तं निहत्य रणे हृष्टो बृहत्क्षत्रो महारथः। <br>सहसाभ्यपतत्सैन्यं तावकं पार्थकारणात्   ॥07-082-008॥</td></tr>
<tr><td>धृष्टकेतुमथायान्तं द्रोणहेतोः पराक्रमी। <br>वीरधन्वा महेष्वासो वारयामास भारत   ॥07-082-009॥</td></tr>
<tr><td>तौ परस्परमासाद्य शरदंष्ट्रौ तरस्विनौ। <br>शरैरनेकसाहस्रैरन्योन्यमभिजघ्नतुः   ॥07-082-010॥</td></tr>
<tr><td>तावुभौ नरशार्दूलौ युयुधाते परस्परम्। <br>महावने तीव्रमदौ वारणाविव यूथपौ   ॥07-082-011॥</td></tr>
<tr><td>गिरिगह्वरमासाद्य शार्दूलाविव रोषितौ। <br>युयुधाते महावीर्यौ परस्परजिघांसया   ॥07-082-012॥</td></tr>
<tr><td>तद्युद्धमासीत्तुमुलं प्रेक्षणीयं विशां पते। <br>सिद्धचारणसंघानां विस्मयाद्भुतदर्शनम्   ॥07-082-013॥</td></tr>
<tr><td>वीरधन्वा ततः क्रुद्धो धृष्टकेतोः शरासनम्। <br>द्विधा चिच्छेद भल्लेन प्रहसन्निव भारत   ॥07-082-014॥</td></tr>
<tr><td>तदुत्सृज्य धनुश्छिन्नं चेदिराजो महारथः। <br>शक्तिं जग्राह विपुलां रुक्मदण्डामयस्मयीम्   ॥07-082-015॥</td></tr>
<tr><td>तां तु शक्तिं महावीर्यां दोर्भ्यामायम्य भारत। <br>चिक्षेप सहसा यत्तो वीरधन्वरथं प्रति   ॥07-082-016॥</td></tr>
<tr><td>स तया वीरघातिन्या शक्त्या त्वभिहतो भृशम्। <br>निर्भिन्नहृदयस्तूर्णं निपपात रथान्महीम्   ॥07-082-017॥</td></tr>
<tr><td>तस्मिन्विनिहते शूरे त्रिगर्तानां महारथे। <br>बलं तेऽभज्यत विभो पाण्डवेयैः समन्ततः   ॥07-082-018॥</td></tr>
<tr><td>सहदेवे ततः षष्टिं सायकान्दुर्मुखोऽक्षिपत्। <br>ननाद च महानादं तर्जयन्पाण्डवं रणे   ॥07-082-019॥</td></tr>
<tr><td>मद्रेयस्तु ततः क्रुद्धो दुर्मुखं दशभिः शरैः। <br>भ्राता भ्रातरमायान्तं विव्याध प्रहसन्निव   ॥07-082-020॥</td></tr>
<tr><td>तं रणे रभसं दृष्ट्वा सहदेवं महाबलम्। <br>दुर्मुखो नवभिर्बाणैस्ताडयामास भारत   ॥07-082-021॥</td></tr>
<tr><td>दुर्मुखस्य तु भल्लेन छित्त्वा केतुं महाबलः। <br>जघान चतुरो वाहांश्चतुर्भिर्निशितैः शरैः   ॥07-082-022॥</td></tr>
<tr><td>अथापरेण भल्लेन पीतेन निशितेन च। <br>चिच्छेद सारथेः कायाच्छिरो ज्वलितकुण्डलम्   ॥07-082-023॥</td></tr>
<tr><td>क्षुरप्रेण च तीक्ष्णेन कौरव्यस्य महद्धनुः। <br>सहदेवो रणे छित्त्वा तं च विव्याध पञ्चभिः   ॥07-082-024॥</td></tr>
<tr><td>हताश्वं तु रथं त्यक्त्वा दुर्मुखो विमनास्तदा। <br>आरुरोह रथं राजन्निरमित्रस्य भारत   ॥07-082-025॥</td></tr>
<tr><td>सहदेवस्ततः क्रुद्धो निरमित्रं महाहवे। <br>जघान पृतनामध्ये भल्लेन परवीरहा   ॥07-082-026॥</td></tr>
<tr><td>स पपात रथोपस्थान्निरमित्रो जनेश्वरः। <br>त्रिगर्तराजस्य सुतो व्यथयंस्तव वाहिनीम्   ॥07-082-027॥</td></tr>
<tr><td>तं तु हत्वा महाबाहुः सहदेवो व्यरोचत। <br>यथा दाशरथी रामः खरं हत्वा महाबलम्   ॥07-082-028॥</td></tr>
<tr><td>हाहाकारो महानासीत्त्रिगर्तानां जनेश्वर। <br>राजपुत्रं हतं दृष्ट्वा निरमित्रं महाबलम्   ॥07-082-029॥</td></tr>
<tr><td>नकुलस्ते सुतं राजन्विकर्णं पृथुलोचनम्। <br>मुहूर्ताज्जितवान्संख्ये तदद्भुतमिवाभवत्   ॥07-082-030॥</td></tr>
<tr><td>सात्यकिं व्याघ्रदत्तस्तु शरैः संनतपर्वभिः। <br>चक्रेऽदृश्यं साश्वसूतं सध्वजं पृतनान्तरे   ॥07-082-031॥</td></tr>
<tr><td>तान्निवार्य शराञ्शूरः शैनेयः कृतहस्तवत्। <br>साश्वसूतध्वजं बाणैर्व्याघ्रदत्तमपातयत्   ॥07-082-032॥</td></tr>
<tr><td>कुमारे निहते तस्मिन्मगधस्य सुते प्रभो। <br>मागधाः सर्वतो यत्ता युयुधानमुपाद्रवन्   ॥07-082-033॥</td></tr>
<tr><td>विसृजन्तः शरांश्चैव तोमरांश्च सहस्रशः। <br>भिण्डिपालांस्तथा प्रासान्मुद्गरान्मुसलानपि   ॥07-082-034॥</td></tr>
<tr><td>अयोधयन्रणे शूराः सात्वतं युद्धदुर्मदम्। <br>तांस्तु सर्वान्स बलवान्सात्यक्तिर्युद्धदुर्मदः। <br>नातिकृच्छ्राद्धसन्नेव विजिग्ये पुरुषर्षभ   ॥07-082-035॥</td></tr>
<tr><td>मागधान्द्रवतो दृष्ट्वा हतशेषान्समन्ततः। <br>बलं तेऽभज्यत विभो युयुधानशरार्दितम्   ॥07-082-036॥</td></tr>
<tr><td>नाशयित्वा रणे सैन्यं त्वदीयं माधवोत्तमः। <br>विधुन्वानो धनुःश्रेष्ठं व्यभ्राजत महायशाः   ॥07-082-037॥</td></tr>
<tr><td>भज्यमानं बलं राजन्सात्वतेन महात्मना। <br>नाभ्यवर्तत युद्धाय त्रासितं दीर्घबाहुना   ॥07-082-038॥</td></tr>
<tr><td>ततो द्रोणो भृशं क्रुद्धः सहसोद्वृत्य चक्षुषी। <br>सात्यकिं सत्यकर्माणं स्वयमेवाभिदुद्रुवे   ॥07-082-039॥</td></tr>
</table>
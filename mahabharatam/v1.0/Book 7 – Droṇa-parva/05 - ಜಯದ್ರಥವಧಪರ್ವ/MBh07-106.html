<table border = "1"><tr><td>Verse</td></tr>
<tr><td> धृतराष्ट्र उवाच। <br>यौ तौ कर्णश्च भीमश्च संप्रयुद्धौ महाबलौ। <br>अर्जुनस्य रथोपान्ते कीदृशः सोऽभवद्रणः   ॥07-106-001॥</td></tr>
<tr><td>पूर्वं हि निर्जितः कर्णो भीमसेनेन संयुगे। <br>कथं भूयस्तु राधेयो भीममागान्महारथः   ॥07-106-002॥</td></tr>
<tr><td>भीमो वा सूततनयं प्रत्युद्यातः कथं रणे। <br>महारथसमाख्यातं पृथिव्यां प्रवरं रथम्   ॥07-106-003॥</td></tr>
<tr><td>भीष्मद्रोणावतिक्रम्य धर्मपुत्रो युधिष्ठिरः। <br>नान्यतो भयमादत्त विना कर्णं धनुर्धरम्   ॥07-106-004॥</td></tr>
<tr><td>भयान्न शेते सततं चिन्तयन्वै महारथम्। <br>तं कथं सूतपुत्रं हि भीमोऽयुध्यत संयुगे   ॥07-106-005॥</td></tr>
<tr><td>ब्रह्मण्यं वीर्यसंपन्नं समरेष्वनिवर्तिनम्। <br>कथं कर्णं युधां श्रेष्ठं भीमोऽयुध्यत संयुगे   ॥07-106-006॥</td></tr>
<tr><td>यौ तौ समीयतुर्वीरावर्जुनस्य रथं प्रति। <br>कथं नु तावयुध्येतां सूतपुत्रवृकोदरौ   ॥07-106-007॥</td></tr>
<tr><td>भ्रातृत्वं दर्शितं पूर्वं घृणी चापि स सूतजः। <br>कथं भीमेन युयुधे कुन्त्या वाक्यमनुस्मरन्   ॥07-106-008॥</td></tr>
<tr><td>भीमो वा सूतपुत्रेण स्मरन्वैरं पुरा कृतम्। <br>सोऽयुध्यत कथं वीरः कर्णेन सह संयुगे   ॥07-106-009॥</td></tr>
<tr><td>आशास्ते च सदा सूत पुत्रो दुर्योधनो मम। <br>कर्णो जेष्यति संग्रामे सहितान्पाण्डवानिति   ॥07-106-010॥</td></tr>
<tr><td>जयाशा यत्र मन्दस्य पुत्रस्य मम संयुगे। <br>स कथं भीमकर्माणं भीमसेनमयुध्यत   ॥07-106-011॥</td></tr>
<tr><td>यं समाश्रित्य पुत्रैर्मे कृतं वैरं महारथैः। <br>तं सूततनयं तात कथं भीमो ह्ययोधयत्   ॥07-106-012॥</td></tr>
<tr><td>अनेकान्विप्रकारांश्च सूतपुत्रसमुद्भवान्। <br>स्मरमाणः कथं भीमो युयुधे सूतसूनुना   ॥07-106-013॥</td></tr>
<tr><td>योऽजयत्पृथिवीं सर्वां रथेनैकेन वीर्यवान्। <br>तं सूततनयं युद्धे कथं भीमो ह्ययोधयत्   ॥07-106-014॥</td></tr>
<tr><td>यो जातः कुण्डलाभ्यां च कवचेन सहैव च। <br>तं सूतपुत्रं समरे भीमः कथमयोधयत्   ॥07-106-015॥</td></tr>
<tr><td>यथा तयोर्युद्धमभूद्यश्चासीद्विजयी तयोः। <br>तन्ममाचक्ष्व तत्त्वेन कुशलो ह्यसि संजय   ॥07-106-016॥</td></tr>
<tr><td> संजय उवाच। <br>भीमसेनस्तु राधेयमुत्सृज्य रथिनां वरम्। <br>इयेष गन्तुं यत्रास्तां वीरौ कृष्णधनंजयौ   ॥07-106-017॥</td></tr>
<tr><td>तं प्रयान्तमभिद्रुत्य राधेयः कङ्कपत्रिभिः। <br>अभ्यवर्षन्महाराज मेघो वृष्ट्येव पर्वतम्   ॥07-106-018॥</td></tr>
<tr><td>फुल्लता पङ्कजेनेव वक्त्रेणाभ्युत्स्मयन्बली। <br>आजुहाव रणे यान्तं भीममाधिरथिस्तदा   ॥07-106-019॥</td></tr>
<tr><td>भीमसेनस्तदाह्वानं कर्णान्नामर्षयद्युधि। <br>अर्धमण्डलमावृत्य सूतपुत्रमयोधयत्   ॥07-106-020॥</td></tr>
<tr><td>अवक्रगामिभिर्बाणैरभ्यवर्षन्महायसैः। <br>द्वैरथे दंशितं यत्तं सर्वशस्त्रभृतां वरम्   ॥07-106-021॥</td></tr>
<tr><td>विधित्सुः कलहस्यान्तं जिघांसुः कर्णमक्षिणोत्। <br>तं च हत्वेतरान्सर्वान्हन्तुकामो महाबलः   ॥07-106-022॥</td></tr>
<tr><td>तस्मै प्रासृजदुग्राणि विविधानि परंतपः। <br>अमर्षी पाण्डवः क्रुद्धः शरवर्षाणि मारिष   ॥07-106-023॥</td></tr>
<tr><td>तस्य तानीषुवर्षाणि मत्तद्विरदगामिनः। <br>सूतपुत्रोऽस्त्रमायाभिरग्रसत्सुमहायशाः   ॥07-106-024॥</td></tr>
<tr><td>स यथावन्महाराज विद्यया वै सुपूजितः। <br>आचार्यवन्महेष्वासः कर्णः पर्यचरद्रणे   ॥07-106-025॥</td></tr>
<tr><td>संरम्भेण तु युध्यन्तं भीमसेनं स्मयन्निव। <br>अभ्यपद्यत राधेयस्तममर्षी वृकोदरम्   ॥07-106-026॥</td></tr>
<tr><td>तन्नामृष्यत कौन्तेयः कर्णस्य स्मितमाहवे। <br>युध्यमानेषु वीरेषु पश्यत्सु च समन्ततः   ॥07-106-027॥</td></tr>
<tr><td>तं भीमसेनः संप्राप्तं वत्सदन्तैः स्तनान्तरे। <br>विव्याध बलवान्क्रुद्धस्तोत्त्रैरिव महाद्विपम्   ॥07-106-028॥</td></tr>
<tr><td>सूतं तु सूतपुत्रस्य सुपुङ्खैर्निशितैः शरैः। <br>सुमुक्तैश्चित्रवर्माणं निर्बिभेद त्रिसप्तभिः   ॥07-106-029॥</td></tr>
<tr><td>कर्णो जाम्बूनदैर्जालैः संछन्नान्वातरंहसः। <br>विव्याध तुरगान्वीरः पञ्चभिः पञ्चभिः शरैः   ॥07-106-030॥</td></tr>
<tr><td>ततो बाणमयं जालं भीमसेनरथं प्रति। <br>कर्णेन विहितं राजन्निमेषार्धाददृश्यत   ॥07-106-031॥</td></tr>
<tr><td>सरथः सध्वजस्तत्र ससूतः पाण्डवस्तदा। <br>प्राच्छाद्यत महाराज कर्णचापच्युतैः शरैः   ॥07-106-032॥</td></tr>
<tr><td>तस्य कर्णश्चतुःषष्ट्या व्यधमत्कवचं दृढम्। <br>क्रुद्धश्चाप्यहनत्पार्श्वे नाराचैर्मर्मभेदिभिः   ॥07-106-033॥</td></tr>
<tr><td>ततोऽचिन्त्य महावेगान्कर्णकार्मुकनिःसृतान्। <br>समाश्लिष्यदसंभ्रान्तः सूतपुत्रं वृकोदरः   ॥07-106-034॥</td></tr>
<tr><td>स कर्णचापप्रभवानिषूनाशीविषोपमान्। <br>बिभ्रद्भीमो महाराज न जगाम व्यथां रणे   ॥07-106-035॥</td></tr>
<tr><td>ततो द्वात्रिंशता भल्लैर्निशितैस्तिग्मतेजनैः। <br>विव्याध समरे कर्णं भीमसेनः प्रतापवान्   ॥07-106-036॥</td></tr>
<tr><td>अयत्नेनैव तं कर्णः शरैरुप समाकिरत्। <br>भीमसेनं महाबाहुं सैन्धवस्य वधैषिणम्   ॥07-106-037॥</td></tr>
<tr><td>मृदुपूर्वं च राधेयो भीममाजावयोधयत्। <br>क्रोधपूर्वं तथा भीमः पूर्ववैरमनुस्मरन्   ॥07-106-038॥</td></tr>
<tr><td>तं भीमसेनो नामृष्यदवमानममर्षणः। <br>स तस्मै व्यसृजत्तूर्णं शरवर्षममित्रजित्   ॥07-106-039॥</td></tr>
<tr><td>ते शराः प्रेषिता राजन्भीमसेनेन संयुगे। <br>निपेतुः सर्वतो भीमाः कूजन्त इव पक्षिणः   ॥07-106-040॥</td></tr>
<tr><td>हेमपुङ्खा महाराज भीमसेनधनुश्च्युताः। <br>अभ्यद्रवंस्ते राधेयं वृकाः क्षुद्रमृगं यथा   ॥07-106-041॥</td></tr>
<tr><td>कर्णस्तु रथिनां श्रेष्ठश्छाद्यमानः समन्ततः। <br>राजन्व्यसृजदुग्राणि शरवर्षाणि संयुगे   ॥07-106-042॥</td></tr>
<tr><td>तस्य तानशनिप्रख्यानिषून्समरशोभिनः। <br>चिच्छेद बहुभिर्भल्लैरसंप्राप्तान्वृकोदरः   ॥07-106-043॥</td></tr>
<tr><td>पुनश्च शरवर्षेण छादयामास भारत। <br>कर्णो वैकर्तनो युद्धे भीमसेनं महारथम्   ॥07-106-044॥</td></tr>
<tr><td>तत्र भारत भीमं तु दृष्टवन्तः स्म सायकैः। <br>समाचिततनुं संख्ये श्वाविधं शललैरिव   ॥07-106-045॥</td></tr>
<tr><td>हेमपुङ्खाञ्शिलाधौतान्कर्णचापच्युताञ्शरान्। <br>दधार समरे वीरः स्वरश्मीनिव भास्करः   ॥07-106-046॥</td></tr>
<tr><td>रुधिरोक्षितसर्वाङ्गो भीमसेनो व्यरोचत। <br>तपनीयनिभैः पुष्पैः पलाश इव कानने   ॥07-106-047॥</td></tr>
<tr><td>तत्तु भीमो महाराज कर्णस्य चरितं रणे। <br>नामृष्यत महेष्वासः क्रोधादुद्वृत्य चक्षुषी   ॥07-106-048॥</td></tr>
<tr><td>स कर्णं पञ्चविंशत्या नाराचानां समार्पयत्। <br>महीधरमिव श्वेतं गूढपादैर्विषोल्बणैः   ॥07-106-049॥</td></tr>
<tr><td>तं विव्याध पुनर्भीमः षड्भिरष्टाभिरेव च। <br>मर्मस्वमरविक्रान्तः सूतपुत्रं महारणे   ॥07-106-050॥</td></tr>
<tr><td>ततः कर्णस्य संक्रुद्धो भीमसेनः प्रतापवान्। <br>चिच्छेद कार्मुकं तूर्णं सर्वोपकरणानि च   ॥07-106-051॥</td></tr>
<tr><td>जघान चतुरश्चाश्वान्सूतं च त्वरितः शरैः। <br>नाराचैरर्करश्म्याभैः कर्णं विव्याध चोरसि   ॥07-106-052॥</td></tr>
<tr><td>ते जग्मुर्धरणीं सर्वे कर्णं निर्भिद्य मारिष। <br>यथा हि जलदं भित्त्वा राजन्सूर्यस्य रश्मयः   ॥07-106-053॥</td></tr>
<tr><td>स वैकल्यं महत्प्राप्य छिन्नधन्वा शरार्दितः। <br>तथा पुरुषमानी स प्रत्यपायाद्रथान्तरम्   ॥07-106-054॥</td></tr>
</table>
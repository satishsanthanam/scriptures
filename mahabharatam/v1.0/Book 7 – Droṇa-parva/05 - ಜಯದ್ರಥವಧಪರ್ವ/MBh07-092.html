<table border = "1"><tr><td>Verse</td></tr>
<tr><td> संजय उवाच। <br>ते किरन्तः शरव्रातान्सर्वे यत्ताः प्रहारिणः। <br>त्वरमाणा महाराज युयुधानमयोधयन्   ॥07-092-001॥</td></tr>
<tr><td>तं द्रोणः सप्तसप्तत्या जघान निशितैः शरैः। <br>दुर्मर्षणो द्वादशभिर्दुःसहो दशभिः शरैः   ॥07-092-002॥</td></tr>
<tr><td>विकर्णश्चापि निशितैस्त्रिंशद्भिः कङ्कपत्रिभिः। <br>विव्याध सव्ये पार्श्वे तु स्तनाभ्यामन्तरे तथा   ॥07-092-003॥</td></tr>
<tr><td>दुर्मुखो दशभिर्बाणैस्तथा दुःशासनोऽष्टभिः। <br>चित्रसेनश्च शैनेयं द्वाभ्यां विव्याध मारिष   ॥07-092-004॥</td></tr>
<tr><td>दुर्योधनश्च महता शरवर्षेण माधवम्। <br>अपीडयद्रणे राजञ्शूराश्चान्ये महारथाः   ॥07-092-005॥</td></tr>
<tr><td>सर्वतः प्रतिविद्धस्तु तव पुत्रैर्महारथैः। <br>तान्प्रत्यविध्यच्छैनेयः पृथक्पृथगजिह्मगैः   ॥07-092-006॥</td></tr>
<tr><td>भारद्वाजं त्रिभिर्बाणैर्दुःसहं नवभिस्तथा। <br>विकर्णं पञ्चविंशत्या चित्रसेनं च सप्तभिः   ॥07-092-007॥</td></tr>
<tr><td>दुर्मर्षणं द्वादशभिश्चतुर्भिश्च विविंशतिम्। <br>सत्यव्रतं च नवभिर्विजयं दशभिः शरैः   ॥07-092-008॥</td></tr>
<tr><td>ततो रुक्माङ्गदं चापं विधुन्वानो महारथः। <br>अभ्ययात्सात्यकिस्तूर्णं पुत्रं तव महारथम्   ॥07-092-009॥</td></tr>
<tr><td>राजानं सर्वलोकस्य सर्वशस्त्रभृतां वरम्। <br>शरैरभ्याहनद्गाढं ततो युद्धमभूत्तयोः   ॥07-092-010॥</td></tr>
<tr><td>विमुञ्चन्तौ शरांस्तीक्ष्णान्संदधानौ च सायकान्। <br>अदृश्यं समरेऽन्योन्यं चक्रतुस्तौ महारथौ   ॥07-092-011॥</td></tr>
<tr><td>सात्यकिः कुरुराजेन निर्विद्धो बह्वशोभत। <br>अस्रवद्रुधिरं भूरि स्वरसं चन्दनो यथा   ॥07-092-012॥</td></tr>
<tr><td>सात्वतेन च बाणौघैर्निर्विद्धस्तनयस्तव। <br>शातकुम्भमयापीडो बभौ यूप इवोच्छ्रितः   ॥07-092-013॥</td></tr>
<tr><td>माधवस्तु रणे राजन्कुरुराजस्य धन्विनः। <br>धनुश्चिच्छेद सहसा क्षुरप्रेण हसन्निव। <br>अथैनं छिन्नधन्वानं शरैर्बहुभिराचिनोत्   ॥07-092-014॥</td></tr>
<tr><td>निर्भिन्नश्च शरैस्तेन द्विषता क्षिप्रकारिणा। <br>नामृष्यत रणे राजा शत्रोर्विजयलक्षणम्   ॥07-092-015॥</td></tr>
<tr><td>अथान्यद्धनुरादाय हेमपृष्ठं दुरासदम्। <br>विव्याध सात्यकिं तूर्णं सायकानां शतेन ह   ॥07-092-016॥</td></tr>
<tr><td>सोऽतिविद्धो बलवता पुत्रेण तव धन्विना। <br>अमर्षवशमापन्नस्तव पुत्रमपीडयत्   ॥07-092-017॥</td></tr>
<tr><td>पीडितं नृपतिं दृष्ट्वा तव पुत्रा महारथाः। <br>सात्वतं शरवर्षेण छादयामासुरञ्जसा   ॥07-092-018॥</td></tr>
<tr><td>स छाद्यमानो बहुभिस्तव पुत्रैर्महारथैः। <br>एकैकं पञ्चभिर्विद्ध्वा पुनर्विव्याध सप्तभिः   ॥07-092-019॥</td></tr>
<tr><td>दुर्योधनं च त्वरितो विव्याधाष्टभिराशुगैः। <br>प्रहसंश्चास्य चिच्छेद कार्मुकं रिपुभीषणम्   ॥07-092-020॥</td></tr>
<tr><td>नागं मणिमयं चैव शरैर्ध्वजमपातयत्। <br>हत्वा तु चतुरो वाहांश्चतुर्भिर्निशितैः शरैः। <br>सारथिं पातयामास क्षुरप्रेण महायशाः   ॥07-092-021॥</td></tr>
<tr><td>एतस्मिन्नन्तरे चैव कुरुराजं महारथम्। <br>अवाकिरच्छरैर्हृष्टो बहुभिर्मर्मभेदिभिः   ॥07-092-022॥</td></tr>
<tr><td>स वध्यमानः समरे शैनेयस्य शरोत्तमैः। <br>प्राद्रवत्सहसा राजन्पुत्रो दुर्योधनस्तव। <br>आप्लुतश्च ततो यानं चित्रसेनस्य धन्विनः   ॥07-092-023॥</td></tr>
<tr><td>हाहाभूतं जगच्चासीद्दृष्ट्वा राजानमाहवे। <br>ग्रस्यमानं सात्यकिना खे सोममिव राहुणा   ॥07-092-024॥</td></tr>
<tr><td>तं तु शब्दं महच्छ्रुत्वा कृतवर्मा महारथः। <br>अभ्ययात्सहसा तत्र यत्रास्ते माधवः प्रभुः   ॥07-092-025॥</td></tr>
<tr><td>विधुन्वानो धनुःश्रेष्ठं चोदयंश्चैव वाजिनः। <br>भर्त्सयन्सारथिं चोग्रं याहि याहीति सत्वरः   ॥07-092-026॥</td></tr>
<tr><td>तमापतन्तं संप्रेक्ष्य व्यादितास्यमिवान्तकम्। <br>युयुधानो महाराज यन्तारमिदमब्रवीत्   ॥07-092-027॥</td></tr>
<tr><td>कृतवर्मा रथेनैष द्रुतमापतते शरी। <br>प्रत्युद्याहि रथेनैनं प्रवरं सर्वधन्विनाम्   ॥07-092-028॥</td></tr>
<tr><td>ततः प्रजविताश्वेन विधिवत्कल्पितेन च। <br>आससाद रणे भोजं प्रतिमानं धनुष्मताम्   ॥07-092-029॥</td></tr>
<tr><td>ततः परमसंक्रुद्धौ ज्वलन्ताविव पावकौ। <br>समेयातां नरव्याघ्रौ व्याघ्राविव तरस्विनौ   ॥07-092-030॥</td></tr>
<tr><td>कृतवर्मा तु शैनेयं षड्विंशत्या समार्पयत्। <br>निशितैः सायकैस्तीक्ष्णैर्यन्तारं चास्य सप्तभिः   ॥07-092-031॥</td></tr>
<tr><td>चतुरश्च हयोदारांश्चतुर्भिः परमेषुभिः। <br>अविध्यत्साधुदान्तान्वै सैन्धवान्सात्वतस्य ह   ॥07-092-032॥</td></tr>
<tr><td>रुक्मध्वजो रुक्मपृष्ठं महद्विस्फार्य कार्मुकम्। <br>रुक्माङ्गदी रुक्मवर्मा रुक्मपुङ्खानवाकिरत्   ॥07-092-033॥</td></tr>
<tr><td>ततोऽशीतिं शिनेः पौत्रः सायकान्कृतवर्मणे। <br>प्राहिणोत्त्वरया युक्तो द्रष्टुकामो धनंजयम्   ॥07-092-034॥</td></tr>
<tr><td>सोऽतिविद्धो बलवता शत्रुणा शत्रुतापनः। <br>समकम्पत दुर्धर्षः क्षितिकम्पे यथाचलः   ॥07-092-035॥</td></tr>
<tr><td>त्रिषष्ट्या चतुरोऽस्याश्वान्सप्तभिः सारथिं शरैः। <br>विव्याध निशितैस्तूर्णं सात्यकिः कृतवर्मणः   ॥07-092-036॥</td></tr>
<tr><td>सुवर्णपुङ्खं विशिखं समाधाय स सात्यकिः। <br>व्यसृजत्तं महाज्वालं संक्रुद्धमिव पन्नगम्   ॥07-092-037॥</td></tr>
<tr><td>सोऽविशत्कृतवर्माणं यमदण्डोपमः शरः। <br>जाम्बूनदविचित्रं च वर्म निर्भिद्य भानुमत्। <br>अभ्यगाद्धरणीमुग्रो रुधिरेण समुक्षितः   ॥07-092-038॥</td></tr>
<tr><td>संजातरुधिरश्चाजौ सात्वतेषुभिरर्दितः। <br>प्रचलन्धनुरुत्सृज्य न्यपतत्स्यन्दनोत्तमे   ॥07-092-039॥</td></tr>
<tr><td>स सिंहदंष्ट्रो जानुभ्यामापन्नोऽमितविक्रमः। <br>शरार्दितः सात्यकिना रथोपस्थे नरर्षभः   ॥07-092-040॥</td></tr>
<tr><td>सहस्रबाहोः सदृशमक्षोभ्यमिव सागरम्। <br>निवार्य कृतवर्माणं सात्यकिः प्रययौ ततः   ॥07-092-041॥</td></tr>
<tr><td>खड्गशक्तिधनुःकीर्णां गजाश्वरथसंकुलाम्। <br>प्रवर्तितोग्ररुधिरां शतशः क्षत्रियर्षभैः   ॥07-092-042॥</td></tr>
<tr><td>प्रेक्षतां सर्वसैन्यानां मध्येन शिनिपुंगवः। <br>अभ्यगाद्वाहिनीं भित्त्वा वृत्रहेवासुरीं चमूम्   ॥07-092-043॥</td></tr>
<tr><td>समाश्वास्य च हार्दिक्यो गृह्य चान्यन्महद्धनुः। <br>तस्थौ तत्रैव बलवान्वारयन्युधि पाण्डवान्   ॥07-092-044॥</td></tr>
</table>
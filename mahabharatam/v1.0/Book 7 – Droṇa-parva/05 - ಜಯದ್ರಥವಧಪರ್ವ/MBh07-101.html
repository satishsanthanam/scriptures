<table border = "1"><tr><td>Verse</td></tr>
<tr><td> संजय उवाच। <br>अपराह्णे महाराज संग्रामः समपद्यत। <br>पर्जन्यसमनिर्घोषः पुनर्द्रोणस्य सोमकैः   ॥07-101-001॥</td></tr>
<tr><td>शोणाश्वं रथमास्थाय नरवीरः समाहितः। <br>समरेऽभ्यद्रवत्पाण्डूञ्जवमास्थाय मध्यमम्   ॥07-101-002॥</td></tr>
<tr><td>तव प्रियहिते युक्तो महेष्वासो महाबलः। <br>चित्रपुङ्खैः शितैर्बाणैः कलशोत्तमसंभवः   ॥07-101-003॥</td></tr>
<tr><td>वरान्वरान्हि योधानां विचिन्वन्निव भारत। <br>अक्रीडत रणे राजन्भारद्वाजः प्रतापवान्   ॥07-101-004॥</td></tr>
<tr><td>तमभ्ययाद्बृहत्क्षत्रः केकयानां महारथः। <br>भ्रातॄणां वीरपञ्चानां ज्येष्ठः समरकर्कशः   ॥07-101-005॥</td></tr>
<tr><td>विमुञ्चन्विशिखांस्तीक्ष्णानाचार्यं छादयन्भृशम्। <br>महामेघो यथा वर्षं विमुञ्चन्गन्धमादने   ॥07-101-006॥</td></tr>
<tr><td>तस्य द्रोणो महाराज स्वर्णपुङ्खाञ्शिलाशितान्। <br>प्रेषयामास संक्रुद्धः सायकान्दश सप्त च   ॥07-101-007॥</td></tr>
<tr><td>तांस्तु द्रोणधनुर्मुक्तान्घोरानाशीविषोपमान्। <br>एकैकं दशभिर्बाणैर्युधि चिच्छेद हृष्टवत्   ॥07-101-008॥</td></tr>
<tr><td>तस्य तल्लाघवं दृष्ट्वा प्रहसन्द्विजसत्तमः। <br>प्रेषयामास विशिखानष्टौ संनतपर्वणः   ॥07-101-009॥</td></tr>
<tr><td>तान्दृष्ट्वा पततः शीघ्रं द्रोणचापच्युताञ्शरान्। <br>अवारयच्छरैरेव तावद्भिर्निशितैर्दृढैः   ॥07-101-010॥</td></tr>
<tr><td>ततोऽभवन्महाराज तव सैन्यस्य विस्मयः। <br>बृहत्क्षत्रेण तत्कर्म कृतं दृष्ट्वा सुदुष्करम्   ॥07-101-011॥</td></tr>
<tr><td>ततो द्रोणो महाराज केकयं वै विशेषयन्। <br>प्रादुश्चक्रे रणे दिव्यं ब्राह्ममस्त्रं महातपाः   ॥07-101-012॥</td></tr>
<tr><td>तदस्य राजन्कैकेयः प्रत्यवारयदच्युतः। <br>ब्राह्मेणैव महाबाहुराहवे समुदीरितम्   ॥07-101-013॥</td></tr>
<tr><td>प्रतिहन्य तदस्त्रं तु भारद्वाजस्य संयुगे। <br>विव्याध ब्राह्मणं षष्ट्या स्वर्णपुङ्खैः शिलाशितैः   ॥07-101-014॥</td></tr>
<tr><td>तं द्रोणो द्विपदां श्रेष्ठो नाराचेन समर्पयत्। <br>स तस्य कवचं भित्त्वा प्राविशद्धरणीतलम्   ॥07-101-015॥</td></tr>
<tr><td>कृष्णसर्पो यथा मुक्तो वल्मीकं नृपसत्तम। <br>तथाभ्यगान्महीं बाणो भित्त्वा कैकेयमाहवे   ॥07-101-016॥</td></tr>
<tr><td>सोऽतिविद्धो महाराज द्रोणेनास्त्रविदा भृशम्। <br>क्रोधेन महताविष्टो व्यावृत्य नयने शुभे   ॥07-101-017॥</td></tr>
<tr><td>द्रोणं विव्याध सप्तत्या स्वर्णपुङ्खैः शिलाशितैः। <br>सारथिं चास्य भल्लेन बाह्वोरुरसि चार्पयत्   ॥07-101-018॥</td></tr>
<tr><td>द्रोणस्तु बहुधा विद्धो बृहत्क्षत्रेण मारिष। <br>असृजद्विशिखांस्तीक्ष्णान्केकयस्य रथं प्रति   ॥07-101-019॥</td></tr>
<tr><td>व्याकुलीकृत्य तं द्रोणो बृहत्क्षत्रं महारथम्। <br>व्यसृजत्सायकं तीक्ष्णं केकयं प्रति भारत   ॥07-101-020॥</td></tr>
<tr><td>स गाढविद्धस्तेनाशु महाराज स्तनान्तरे। <br>रथात्पुरुषशार्दूलः संभिन्नहृदयोऽपतत्   ॥07-101-021॥</td></tr>
<tr><td>बृहत्क्षत्रे हते राजन्केकयानां महारथे। <br>शैशुपालिः सुसंक्रुद्धो यन्तारमिदमब्रवीत्   ॥07-101-022॥</td></tr>
<tr><td>सारथे याहि यत्रैष द्रोणस्तिष्ठति दंशितः। <br>विनिघ्नन्केकयान्सर्वान्पाञ्चालानां च वाहिनीम्   ॥07-101-023॥</td></tr>
<tr><td>तस्य तद्वचनं श्रुत्वा सारथी रथिनां वरम्। <br>द्रोणाय प्रापयामास काम्बोजैर्जवनैर्हयैः   ॥07-101-024॥</td></tr>
<tr><td>धृष्टकेतुश्च चेदीनामृषभोऽतिबलोदितः। <br>सहसा प्रापतद्द्रोणं पतंग इव पावकम्   ॥07-101-025॥</td></tr>
<tr><td>सोऽभ्यविध्यत्ततो द्रोणं षष्ट्या साश्वरथध्वजम्। <br>पुनश्चान्यैः शरैस्तीक्ष्णैः सुप्तं व्याघ्रं तुदन्निव   ॥07-101-026॥</td></tr>
<tr><td>तस्य द्रोणो धनुर्मध्ये क्षुरप्रेण शितेन ह। <br>चिच्छेद राज्ञो बलिनो यतमानस्य संयुगे   ॥07-101-027॥</td></tr>
<tr><td>अथान्यद्धनुरादाय शैशुपालिर्महारथः। <br>विव्याध सायकैर्द्रोणं पुनः सुनिशितैर्दृढैः   ॥07-101-028॥</td></tr>
<tr><td>तस्य द्रोणो हयान्हत्वा सारथिं च महाबलः। <br>अथैनं पञ्चविंशत्या सायकानां समार्पयत्   ॥07-101-029॥</td></tr>
<tr><td>विरथो विधनुष्कश्च चेदिराजोऽपि संयुगे। <br>गदां चिक्षेप संक्रुद्धो भारद्वाजरथं प्रति   ॥07-101-030॥</td></tr>
<tr><td>तामापतन्तीं सहसा घोररूपां भयावहाम्। <br>अश्मसारमयीं गुर्वीं तपनीयविभूषिताम्। <br>शरैरनेकसाहस्रैर्भारद्वाजो न्यपातयत्   ॥07-101-031॥</td></tr>
<tr><td>सा पपात गदा भूमौ भारद्वाजेन सादिता। <br>रक्तमाल्याम्बरधरा तारेव नभसस्तलात्   ॥07-101-032॥</td></tr>
<tr><td>गदां विनिहतां दृष्ट्वा धृष्टकेतुरमर्षणः। <br>तोमरं व्यसृजत्तूर्णं शक्तिं च कनकोज्ज्वलाम्   ॥07-101-033॥</td></tr>
<tr><td>तोमरं तु त्रिभिर्बाणैर्द्रोणश्छित्त्वा महामृधे। <br>शक्तिं चिच्छेद सहसा कृतहस्तो महाबलः   ॥07-101-034॥</td></tr>
<tr><td>ततोऽस्य विशिखं तीक्ष्णं वधार्थं वधकाङ्क्षिणः। <br>प्रेषयामास समरे भारद्वाजः प्रतापवान्   ॥07-101-035॥</td></tr>
<tr><td>स तस्य कवचं भित्त्वा हृदयं चामितौजसः। <br>अभ्यगाद्धरणीं बाणो हंसः पद्मसरो यथा   ॥07-101-036॥</td></tr>
<tr><td>पतंगं हि ग्रसेच्चाषो यथा राजन्बुभुक्षितः। <br>तथा द्रोणोऽग्रसच्छूरो धृष्टकेतुं महामृधे   ॥07-101-037॥</td></tr>
<tr><td>निहते चेदिराजे तु तत्खण्डं पित्र्यमाविशत्। <br>अमर्षवशमापन्नः पुत्रोऽस्य परमास्त्रवित्   ॥07-101-038॥</td></tr>
<tr><td>तमपि प्रहसन्द्रोणः शरैर्निन्ये यमक्षयम्। <br>महाव्याघ्रो महारण्ये मृगशावं यथा बली   ॥07-101-039॥</td></tr>
<tr><td>तेषु प्रक्षीयमाणेषु पाण्डवेयेषु भारत। <br>जरासंधसुतो वीरः स्वयं द्रोणमुपाद्रवत्   ॥07-101-040॥</td></tr>
<tr><td>स तु द्रोणं महाराज छादयन्सायकैः शितैः। <br>अदृश्यमकरोत्तूर्णं जलदो भास्करं यथा   ॥07-101-041॥</td></tr>
<tr><td>तस्य तल्लाघवं दृष्ट्वा द्रोणः क्षत्रियमर्दनः। <br>व्यसृजत्सायकांस्तूर्णं शतशोऽथ सहस्रशः   ॥07-101-042॥</td></tr>
<tr><td>छादयित्वा रणे द्रोणो रथस्थं रथिनां वरम्। <br>जारासंधिमथो जघ्ने मिषतां सर्वधन्विनाम्   ॥07-101-043॥</td></tr>
<tr><td>यो यः स्म लीयते द्रोणं तं तं द्रोणोऽन्तकोपमः। <br>आदत्त सर्वभूतानि प्राप्ते काले यथान्तकः   ॥07-101-044॥</td></tr>
<tr><td>ततो द्रोणो महेष्वासो नाम विश्राव्य संयुगे। <br>शरैरनेकसाहस्रैः पाण्डवेयान्व्यमोहयत्   ॥07-101-045॥</td></tr>
<tr><td>ततो द्रोणाङ्किता बाणाः स्वर्णपुङ्खाः शिलाशिताः। <br>नरान्नागान्हयांश्चैव निजघ्नुः सर्वतो रणे   ॥07-101-046॥</td></tr>
<tr><td>ते वध्यमाना द्रोणेन शक्रेणेव महासुराः। <br>समकम्पन्त पाञ्चाला गावः शीतार्दिता इव   ॥07-101-047॥</td></tr>
<tr><td>ततो निष्टानको घोरः पाण्डवानामजायत। <br>द्रोणेन वध्यमानेषु सैन्येषु भरतर्षभ   ॥07-101-048॥</td></tr>
<tr><td>मोहिताः शरवर्षेण भारद्वाजस्य संयुगे। <br>ऊरुग्राहगृहीता हि पाञ्चालानां महारथाः   ॥07-101-049॥</td></tr>
<tr><td>चेदयश्च महाराज सृञ्जयाः सोमकास्तथा। <br>अभ्यद्रवन्त संहृष्टा भारद्वाजं युयुत्सया   ॥07-101-050॥</td></tr>
<tr><td>हत द्रोणं हत द्रोणमिति ते द्रोणमभ्ययुः। <br>यतन्तः पुरुषव्याघ्राः सर्वशक्त्या महाद्युतिम्। <br>निनीषन्तो रणे द्रोणं यमस्य सदनं प्रति   ॥07-101-051॥</td></tr>
<tr><td>यतमानांस्तु तान्वीरान्भारद्वाजः शिलीमुखैः। <br>यमाय प्रेषयामास चेदिमुख्यान्विशेषतः   ॥07-101-052॥</td></tr>
<tr><td>तेषु प्रक्षीयमाणेषु चेदिमुख्येषु भारत। <br>पाञ्चालाः समकम्पन्त द्रोणसायकपीडिताः   ॥07-101-053॥</td></tr>
<tr><td>प्राक्रोशन्भीमसेनं ते धृष्टद्युम्नरथं प्रति। <br>दृष्ट्वा द्रोणस्य कर्माणि तथारूपाणि मारिष   ॥07-101-054॥</td></tr>
<tr><td>ब्राह्मणेन तपो नूनं चरितं दुश्चरं महत्। <br>तथा हि युधि विक्रान्तो दहति क्षत्रियर्षभान्   ॥07-101-055॥</td></tr>
<tr><td>धर्मो युद्धं क्षत्रियस्य ब्राह्मणस्य परं तपः। <br>तपस्वी कृतविद्यश्च प्रेक्षितेनापि निर्दहेत्   ॥07-101-056॥</td></tr>
<tr><td>द्रोणास्त्रमग्निसंस्पर्शं प्रविष्टाः क्षत्रियर्षभाः। <br>बहवो दुस्तरं घोरं यत्रादह्यन्त भारत   ॥07-101-057॥</td></tr>
<tr><td>यथाबलं यथोत्साहं यथासत्त्वं महाद्युतिः। <br>मोहयन्सर्वभूतानि द्रोणो हन्ति बलानि नः   ॥07-101-058॥</td></tr>
<tr><td>तेषां तद्वचनं श्रुत्वा क्षत्रधर्मा व्यवस्थितः। <br>अर्धचन्द्रेण चिच्छेद द्रोणस्य सशरं धनुः   ॥07-101-059॥</td></tr>
<tr><td>स संरब्धतरो भूत्वा द्रोणः क्षत्रियमर्दनः। <br>अन्यत्कार्मुकमादाय भास्वरं वेगवत्तरम्   ॥07-101-060॥</td></tr>
<tr><td>तत्राधाय शरं तीक्ष्णं भारघ्नं विमलं दृढम्। <br>आकर्णपूर्णमाचार्यो बलवानभ्यवासृजत्   ॥07-101-061॥</td></tr>
<tr><td>स हत्वा क्षत्रधर्माणं जगाम धरणीतलम्। <br>स भिन्नहृदयो वाहादपतन्मेदिनीतले   ॥07-101-062॥</td></tr>
<tr><td>ततः सैन्यान्यकम्पन्त धृष्टद्युम्नसुते हते। <br>अथ द्रोणं समारोहच्चेकितानो महारथः   ॥07-101-063॥</td></tr>
<tr><td>स द्रोणं दशभिर्बाणैः प्रत्यविध्यत्स्तनान्तरे। <br>चतुर्भिः सारथिं चास्य चतुर्भिश्चतुरो हयान्   ॥07-101-064॥</td></tr>
<tr><td>तस्याचार्यः षोडशभिरविध्यद्दक्षिणं भुजम्। <br>ध्वजं षोडशभिर्बाणैर्यन्तारं चास्य सप्तभिः   ॥07-101-065॥</td></tr>
<tr><td>तस्य सूते हते तेऽश्वा रथमादाय विद्रुताः। <br>समरे शरसंवीता भारद्वाजेन मारिष   ॥07-101-066॥</td></tr>
<tr><td>चेकितानरथं दृष्ट्वा विद्रुतं हतसारथिम्। <br>पाञ्चालान्पाण्डवांश्चैव महद्भयमथाविशत्   ॥07-101-067॥</td></tr>
<tr><td>तान्समेतान्रणे शूरांश्चेदिपाञ्चालसृञ्जयान्। <br>समन्ताद्द्रावयन्द्रोणो बह्वशोभत मारिष   ॥07-101-068॥</td></tr>
<tr><td>आकर्णपलितः श्यामो वयसाशीतिकात्परः। <br>रणे पर्यचरद्द्रोणो वृद्धः षोडशवर्षवत्   ॥07-101-069॥</td></tr>
<tr><td>अथ द्रोणं महाराज विचरन्तमभीतवत्। <br>वज्रहस्तममन्यन्त शत्रवः शत्रुसूदनम्   ॥07-101-070॥</td></tr>
<tr><td>ततोऽब्रवीन्महाराज द्रुपदो बुद्धिमान्नृप। <br>लुब्धोऽयं क्षत्रियान्हन्ति व्याघ्रः क्षुद्रमृगानिव   ॥07-101-071॥</td></tr>
<tr><td>कृच्छ्रान्दुर्योधनो लोकान्पापः प्राप्स्यति दुर्मतिः। <br>यस्य लोभाद्विनिहताः समरे क्षत्रियर्षभाः   ॥07-101-072॥</td></tr>
<tr><td>शतशः शेरते भूमौ निकृत्ता गोवृषा इव। <br>रुधिरेण परीताङ्गाः श्वसृगालादनीकृताः   ॥07-101-073॥</td></tr>
<tr><td>एवमुक्त्वा महाराज द्रुपदोऽक्षौहिणीपतिः। <br>पुरस्कृत्य रणे पार्थान्द्रोणमभ्यद्रवद्द्रुतम्   ॥07-101-074॥</td></tr>
</table>
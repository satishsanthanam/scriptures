<table border = "1"><tr><td>Verse</td></tr>
<tr><td> संजय उवाच। <br>स रणे व्यचरत्पार्थः प्रेक्षणीयो धनंजयः। <br>युगपद्दिक्षु सर्वासु चित्राण्यस्त्राणि दर्शयन्   ॥07-121-001॥</td></tr>
<tr><td>मध्यंदिनगतं सूर्यं प्रतपन्तमिवाम्बरे। <br>न शेकुः सर्वभूतानि पाण्डवं प्रतिवीक्षितुम्   ॥07-121-002॥</td></tr>
<tr><td>प्रसृतांस्तस्य गाण्डीवाच्छरव्रातान्महात्मनः। <br>संग्रामे समपश्याम हंसपङ्क्तीरिवाम्बरे   ॥07-121-003॥</td></tr>
<tr><td>विनिवार्य स वीराणामस्त्रैरस्त्राणि सर्वशः। <br>दर्शयन्रौद्रमात्मानमुग्रे कर्मणि धिष्ठितः   ॥07-121-004॥</td></tr>
<tr><td>स तान्रथवरान्राजन्नभ्यतिक्रामदर्जुनः। <br>मोहयन्निव नाराचैर्जयद्रथवधेप्सया   ॥07-121-005॥</td></tr>
<tr><td>विसृजन्दिक्षु सर्वासु शरानसितसारथिः। <br>स रणे व्यचरत्तूर्णं प्रेक्षणीयो धनंजयः   ॥07-121-006॥</td></tr>
<tr><td>भ्रमन्त इव शूरस्य शरव्राता महात्मनः। <br>अदृश्यन्तान्तरिक्षस्थाः शतशोऽथ सहस्रशः   ॥07-121-007॥</td></tr>
<tr><td>आददानं महेष्वासं संदधानं च पाण्डवम्। <br>विसृजन्तं च कौन्तेयं नानुपश्यामहे तदा   ॥07-121-008॥</td></tr>
<tr><td>तथा सर्वा दिशो राजन्सर्वांश्च रथिनो रणे। <br>आकुलीकृत्य कौन्तेयो जयद्रथमुपाद्रवत्। <br>विव्याध च चतुःषष्ट्या शराणां नतपर्वणाम्   ॥07-121-009॥</td></tr>
<tr><td>सैन्धवस्तु तथा विद्धः शरैर्गाण्डीवधन्वना। <br>न चक्षमे सुसंक्रुद्धस्तोत्त्रार्दित इव द्विपः   ॥07-121-010॥</td></tr>
<tr><td>स वराहध्वजस्तूर्णं गार्ध्रपत्रानजिह्मगान्। <br>आशीविषसमप्रख्यान्कर्मारपरिमार्जितान्। <br>मुमोच निशितान्संख्ये सायकान्सव्यसाचिनि   ॥07-121-011॥</td></tr>
<tr><td>त्रिभिस्तु विद्ध्वा गाण्डीवं नाराचैः षड्भिरर्जुनम्। <br>अष्टाभिर्वाजिनोऽविध्यद्ध्वजं चैकेन पत्रिणा   ॥07-121-012॥</td></tr>
<tr><td>स विक्षिप्यार्जुनस्तीक्ष्णान्सैन्धवप्रेषिताञ्शरान्। <br>युगपत्तस्य चिच्छेद शराभ्यां सैन्धवस्य ह। <br>सारथेश्च शिरः कायाद्ध्वजं च समलंकृतम्   ॥07-121-013॥</td></tr>
<tr><td>स छिन्नयष्टिः सुमहाञ्शीर्यमाणः शराहतः। <br>वराहः सिन्धुराजस्य पपाताग्निशिखोपमः   ॥07-121-014॥</td></tr>
<tr><td>एतस्मिन्नेव काले तु द्रुतं गच्छति भास्करे। <br>अब्रवीत्पाण्डवं तत्र त्वरमाणो जनार्दनः   ॥07-121-015॥</td></tr>
<tr><td>धनंजय शिरश्छिन्धि सैन्धवस्य दुरात्मनः। <br>अस्तं महीधरश्रेष्ठं यियासति दिवाकरः। <br>शृणुष्वैव च मे वाक्यं जयद्रथवधं प्रति   ॥07-121-016॥</td></tr>
<tr><td>वृद्धक्षत्रः सैन्धवस्य पिता जगति विश्रुतः। <br>स कालेनेह महता सैन्धवं प्राप्तवान्सुतम्   ॥07-121-017॥</td></tr>
<tr><td>जयद्रथममित्रघ्नं तं चोवाच ततो नृपम्। <br>अन्तर्हिता तदा वाणी मेघदुन्दुभिनिस्वना   ॥07-121-018॥</td></tr>
<tr><td>तवात्मजोऽयं मर्त्येषु कुलशीलदमादिभिः। <br>गुणैर्भविष्यति विभो सदृशो वंशयोर्द्वयोः। <br>क्षत्रियप्रवरो लोके नित्यं शूराभिसत्कृतः   ॥07-121-019॥</td></tr>
<tr><td>शत्रुभिर्युध्यमानस्य संग्रामे त्वस्य धन्विनः। <br>शिरश्छेत्स्यति संक्रुद्धः शत्रुर्नालक्षितो भुवि   ॥07-121-020॥</td></tr>
<tr><td>एतच्छ्रुत्वा सिन्धुराजो ध्यात्वा चिरमरिंदम। <br>ज्ञातीन्सर्वानुवाचेदं पुत्रस्नेहाभिपीडितः   ॥07-121-021॥</td></tr>
<tr><td>संग्रामे युध्यमानस्य वहतो महतीं धुरम्। <br>धरण्यां मम पुत्रस्य पातयिष्यति यः शिरः। <br>तस्यापि शतधा मूर्धा फलिष्यति न संशयः   ॥07-121-022॥</td></tr>
<tr><td>एवमुक्त्वा ततो राज्ये स्थापयित्वा जयद्रथम्। <br>वृद्धक्षत्रो वनं यातस्तपश्चेष्टं समास्थितः   ॥07-121-023॥</td></tr>
<tr><td>सोऽयं तप्यति तेजस्वी तपो घोरं दुरासदम्। <br>समन्तपञ्चकादस्माद्बहिर्वानरकेतन   ॥07-121-024॥</td></tr>
<tr><td>तस्माज्जयद्रथस्य त्वं शिरश्छित्त्वा महामृधे। <br>दिव्येनास्त्रेण रिपुहन्घोरेणाद्भुतकर्मणा   ॥07-121-025॥</td></tr>
<tr><td>सकुण्डलं सिन्धुपतेः प्रभञ्जनसुतानुज। <br>उत्सङ्गे पातयस्वाशु वृद्धक्षत्रस्य भारत   ॥07-121-026॥</td></tr>
<tr><td>अथ त्वमस्य मूर्धानं पातयिष्यसि भूतले। <br>तवापि शतधा मूर्धा फलिष्यति न संशयः   ॥07-121-027॥</td></tr>
<tr><td>यथा चैतन्न जानीयात्स राजा पृथिवीपतिः। <br>तथा कुरु कुरुश्रेष्ठ दिव्यमस्त्रमुपाश्रितः   ॥07-121-028॥</td></tr>
<tr><td>न ह्यसाध्यमकार्यं वा विद्यते तव किंचन। <br>समस्तेष्वपि लोकेषु त्रिषु वासवनन्दन   ॥07-121-029॥</td></tr>
<tr><td>एतच्छ्रुत्वा तु वचनं सृक्किणी परिसंलिहन्। <br>इन्द्राशनिसमस्पर्शं दिव्यमन्त्राभिमन्त्रितम्   ॥07-121-030॥</td></tr>
<tr><td>सर्वभारसहं शश्वद्गन्धमाल्यार्चितं शरम्। <br>विससर्जार्जुनस्तूर्णं सैन्धवस्य वधे वृतः   ॥07-121-031॥</td></tr>
<tr><td>स तु गाण्डीवनिर्मुक्तः शरः श्येन इवाशुगः। <br>शकुन्तमिव वृक्षाग्रात्सैन्धवस्य शिरोऽहरत्   ॥07-121-032॥</td></tr>
<tr><td>अहरत्तत्पुनश्चैव शरैरूर्ध्वं धनंजयः। <br>दुर्हृदामप्रहर्षाय सुहृदां हर्षणाय च   ॥07-121-033॥</td></tr>
<tr><td>शरैः कदम्बकीकृत्य काले तस्मिंश्च पाण्डवः। <br>समन्तपञ्चकाद्बाह्यं शिरस्तद्व्यहरत्ततः   ॥07-121-034॥</td></tr>
<tr><td>एतस्मिन्नेव काले तु वृद्धक्षत्रो महीपतिः। <br>संध्यामुपास्ते तेजस्वी संबन्धी तव मारिष   ॥07-121-035॥</td></tr>
<tr><td>उपासीनस्य तस्याथ कृष्णकेशं सकुण्डलम्। <br>सिन्धुराजस्य मूर्धानमुत्सङ्गे समपातयत्   ॥07-121-036॥</td></tr>
<tr><td>तस्योत्सङ्गे निपतितं शिरस्तच्चारुकुण्डलम्। <br>वृद्धक्षत्रस्य नृपतेरलक्षितमरिंदम   ॥07-121-037॥</td></tr>
<tr><td>कृतजप्यस्य तस्याथ वृद्धक्षत्रस्य धीमतः। <br>उत्तिष्ठतस्तत्सहसा शिरोऽगच्छद्धरातलम्   ॥07-121-038॥</td></tr>
<tr><td>ततस्तस्य नरेन्द्रस्य पुत्रमूर्धनि भूतलम्। <br>गते तस्यापि शतधा मूर्धागच्छदरिंदम   ॥07-121-039॥</td></tr>
<tr><td>ततः सर्वाणि भूतानि विस्मयं जग्मुरुत्तमम्। <br>वासुदेवश्च बीभत्सुं प्रशशंस महारथम्   ॥07-121-040॥</td></tr>
<tr><td>ततो दृष्ट्वा विनिहतं सिन्धुराजं जयद्रथम्। <br>पुत्राणां तव नेत्रेभ्यो दुःखाद्बह्वपतज्जलम्   ॥07-121-041॥</td></tr>
<tr><td>भीमसेनोऽपि संग्रामे बोधयन्निव पाण्डवम्। <br>सिंहनादेन महता पूरयामास रोदसी   ॥07-121-042॥</td></tr>
<tr><td>तं श्रुत्वा तु महानादं धर्मपुत्रो युधिष्ठिरः। <br>सैन्धवं निहतं मेने फल्गुनेन महात्मना   ॥07-121-043॥</td></tr>
<tr><td>ततो वादित्रघोषेण स्वान्योधानभिहर्षयन्। <br>अभ्यवर्तत संग्रामे भारद्वाजं युयुत्सया   ॥07-121-044॥</td></tr>
<tr><td>ततः प्रववृते राजन्नस्तं गच्छति भास्करे। <br>द्रोणस्य सोमकैः सार्धं संग्रामो लोमहर्षणः   ॥07-121-045॥</td></tr>
<tr><td>ते तु सर्वप्रयत्नेन भारद्वाजं जिघांसवः। <br>सैन्धवे निहते राजन्नयुध्यन्त महारथाः   ॥07-121-046॥</td></tr>
<tr><td>पाण्डवास्तु जयं लब्ध्वा सैन्धवं विनिहत्य च। <br>अयोधयंस्ततो द्रोणं जयोन्मत्तास्ततस्ततः   ॥07-121-047॥</td></tr>
<tr><td>अर्जुनोऽपि रणे योधांस्तावकान्रथसत्तमान्। <br>अयोधयन्महाराज हत्वा सैन्धवकं नृपम्   ॥07-121-048॥</td></tr>
<tr><td>स देवशत्रूनिव देवराजः; किरीटमाली व्यधमत्समन्तात्। <br>यथा तमांस्यभ्युदितस्तमोघ्नः; पूर्वां प्रतिज्ञां समवाप्य वीरः   ॥07-121-049॥</td></tr>
</table>
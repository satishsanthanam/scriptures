<table border = "1"><tr><td>Verse</td></tr>
<tr><td> संजय उवाच। <br>ततः प्रविष्टे कौन्तेये सिन्धुराजजिघांसया। <br>द्रोणानीकं विनिर्भिद्य भोजानीकं च दुस्तरम्   ॥07-069-001॥</td></tr>
<tr><td>काम्बोजस्य च दायादे हते राजन्सुदक्षिणे। <br>श्रुतायुधे च विक्रान्ते निहते सव्यसाचिना   ॥07-069-002॥</td></tr>
<tr><td>विप्रद्रुतेष्वनीकेषु विध्वस्तेषु समन्ततः। <br>प्रभग्नं स्वबलं दृष्ट्वा पुत्रस्ते द्रोणमभ्ययात्   ॥07-069-003॥</td></tr>
<tr><td>त्वरन्नेकरथेनैव समेत्य द्रोणमब्रवीत्। <br>गतः स पुरुषव्याघ्रः प्रमथ्येमां महाचमूम्   ॥07-069-004॥</td></tr>
<tr><td>अत्र बुद्ध्या समीक्षस्व किं नु कार्यमनन्तरम्। <br>अर्जुनस्य विघाताय दारुणेऽस्मिञ्जनक्षये   ॥07-069-005॥</td></tr>
<tr><td>यथा स पुरुषव्याघ्रो न हन्येत जयद्रथः। <br>तथा विधत्स्व भद्रं ते त्वं हि नः परमा गतिः   ॥07-069-006॥</td></tr>
<tr><td>असौ धनंजयाग्निर्हि कोपमारुतचोदितः। <br>सेनाकक्षं दहति मे वह्निः कक्षमिवोत्थितः   ॥07-069-007॥</td></tr>
<tr><td>अतिक्रान्ते हि कौन्तेये भित्त्वा सैन्यं परंतप। <br>जयद्रथस्य गोप्तारः संशयं परमं गताः   ॥07-069-008॥</td></tr>
<tr><td>स्थिरा बुद्धिर्नरेन्द्राणामासीद्ब्रह्मविदां वर। <br>नातिक्रमिष्यति द्रोणं जातु जीवन्धनंजयः   ॥07-069-009॥</td></tr>
<tr><td>सोऽसौ पार्थो व्यतिक्रान्तो मिषतस्ते महाद्युते। <br>सर्वं ह्यद्यातुरं मन्ये नैतदस्ति बलं मम   ॥07-069-010॥</td></tr>
<tr><td>जानामि त्वां महाभाग पाण्डवानां हिते रतम्। <br>तथा मुह्यामि च ब्रह्मन्कार्यवत्तां विचिन्तयन्   ॥07-069-011॥</td></tr>
<tr><td>यथाशक्ति च ते ब्रह्मन्वर्तये वृत्तिमुत्तमाम्। <br>प्रीणामि च यथाशक्ति तच्च त्वं नावबुध्यसे   ॥07-069-012॥</td></tr>
<tr><td>अस्मान्न त्वं सदा भक्तानिच्छस्यमितविक्रम। <br>पाण्डवान्सततं प्रीणास्यस्माकं विप्रिये रतान्   ॥07-069-013॥</td></tr>
<tr><td>अस्मानेवोपजीवंस्त्वमस्माकं विप्रिये रतः। <br>न ह्यहं त्वां विजानामि मधुदिग्धमिव क्षुरम्   ॥07-069-014॥</td></tr>
<tr><td>नादास्यच्चेद्वरं मह्यं भवान्पाण्डवनिग्रहे। <br>नावारयिष्यं गच्छन्तमहं सिन्धुपतिं गृहान्   ॥07-069-015॥</td></tr>
<tr><td>मया त्वाशंसमानेन त्वत्तस्त्राणमबुद्धिना। <br>आश्वासितः सिन्धुपतिर्मोहाद्दत्तश्च मृत्यवे   ॥07-069-016॥</td></tr>
<tr><td>यमदंष्ट्रान्तरं प्राप्तो मुच्येतापि हि मानवः। <br>नार्जुनस्य वशं प्राप्तो मुच्येताजौ जयद्रथः   ॥07-069-017॥</td></tr>
<tr><td>स तथा कुरु शोणाश्व यथा रक्ष्येत सैन्धवः। <br>मम चार्तप्रलापानां मा क्रुधः पाहि सैन्धवम्   ॥07-069-018॥</td></tr>
<tr><td> द्रोण उवाच। <br>नाभ्यसूयामि ते वाचमश्वत्थाम्नासि मे समः। <br>सत्यं तु ते प्रवक्ष्यामि तज्जुषस्व विशां पते   ॥07-069-019॥</td></tr>
<tr><td>सारथिः प्रवरः कृष्णः शीघ्राश्चास्य हयोत्तमाः। <br>अल्पं च विवरं कृत्वा तूर्णं याति धनंजयः   ॥07-069-020॥</td></tr>
<tr><td>किं नु पश्यसि बाणौघान्क्रोशमात्रे किरीटिनः। <br>पश्चाद्रथस्य पतितान्क्षिप्ताञ्शीघ्रं हि गच्छतः   ॥07-069-021॥</td></tr>
<tr><td>न चाहं शीघ्रयानेऽद्य समर्थो वयसान्वितः। <br>सेनामुखे च पार्थानामेतद्बलमुपस्थितम्   ॥07-069-022॥</td></tr>
<tr><td>युधिष्ठिरश्च मे ग्राह्यो मिषतां सर्वधन्विनाम्। <br>एवं मया प्रतिज्ञातं क्षत्रमध्ये महाभुज   ॥07-069-023॥</td></tr>
<tr><td>धनंजयेन चोत्सृष्टो वर्तते प्रमुखे मम। <br>तस्माद्व्यूहमुखं हित्वा नाहं यास्यामि फल्गुनम्   ॥07-069-024॥</td></tr>
<tr><td>तुल्याभिजनकर्माणं शत्रुमेकं सहायवान्। <br>गत्वा योधय मा भैस्त्वं त्वं ह्यस्य जगतः पतिः   ॥07-069-025॥</td></tr>
<tr><td>राजा शूरः कृती दक्षो वैरमुत्पाद्य पाण्डवैः। <br>वीर स्वयं प्रयाह्याशु यत्र यातो धनंजयः   ॥07-069-026॥</td></tr>
<tr><td> दुर्योधन उवाच। <br>कथं त्वामप्यतिक्रान्तः सर्वशस्त्रभृतां वरः। <br>धनंजयो मया शक्य आचार्य प्रतिबाधितुम्   ॥07-069-027॥</td></tr>
<tr><td>अपि शक्यो रणे जेतुं वज्रहस्तः पुरंदरः। <br>नार्जुनः समरे शक्यो जेतुं परपुरंजयः   ॥07-069-028॥</td></tr>
<tr><td>येन भोजश्च हार्दिक्यो भवांश्च त्रिदशोपमः। <br>अस्त्रप्रतापेन जितौ श्रुतायुश्च निबर्हितः   ॥07-069-029॥</td></tr>
<tr><td>सुदक्षिणश्च निहतः स च राजा श्रुतायुधः। <br>श्रुतायुश्चाच्युतायुश्च म्लेच्छाश्च शतशो हताः   ॥07-069-030॥</td></tr>
<tr><td>तं कथं पाण्डवं युद्धे दहन्तमहितान्बहून्। <br>प्रतियोत्स्यामि दुर्धर्षं तन्मे शंसास्त्रकोविद   ॥07-069-031॥</td></tr>
<tr><td>क्षमं चेन्मन्यसे युद्धं मम तेनाद्य शाधि माम्। <br>परवानस्मि भवति प्रेष्यकृद्रक्ष मे यशः   ॥07-069-032॥</td></tr>
<tr><td> द्रोण उवाच। <br>सत्यं वदसि कौरव्य दुराधर्षो धनंजयः। <br>अहं तु तत्करिष्यामि यथैनं प्रसहिष्यसि   ॥07-069-033॥</td></tr>
<tr><td>अद्भुतं चाद्य पश्यन्तु लोके सर्वधनुर्धराः। <br>विषक्तं त्वयि कौन्तेयं वासुदेवस्य पश्यतः   ॥07-069-034॥</td></tr>
<tr><td>एष ते कवचं राजंस्तथा बध्नामि काञ्चनम्। <br>यथा न बाणा नास्त्राणि विषहिष्यन्ति ते रणे   ॥07-069-035॥</td></tr>
<tr><td>यदि त्वां सासुरसुराः सयक्षोरगराक्षसाः। <br>योधयन्ति त्रयो लोकाः सनरा नास्ति ते भयम्   ॥07-069-036॥</td></tr>
<tr><td>न कृष्णो न च कौन्तेयो न चान्यः शस्त्रभृद्रणे। <br>शरानर्पयितुं कश्चित्कवचे तव शक्ष्यति   ॥07-069-037॥</td></tr>
<tr><td>स त्वं कवचमास्थाय क्रुद्धमद्य रणेऽर्जुनम्। <br>त्वरमाणः स्वयं याहि न चासौ त्वां सहिष्यते   ॥07-069-038॥</td></tr>
<tr><td> संजय उवाच। <br>एवमुक्त्वा त्वरन्द्रोणः स्पृष्ट्वाम्भो वर्म भास्वरम्। <br>आबबन्धाद्भुततमं जपन्मन्त्रं यथाविधि   ॥07-069-039॥</td></tr>
<tr><td>रणे तस्मिन्सुमहति विजयाय सुतस्य ते। <br>विसिस्मापयिषुर्लोकं विद्यया ब्रह्मवित्तमः   ॥07-069-040॥</td></tr>
<tr><td> द्रोण उवाच। <br>करोतु स्वस्ति ते ब्रह्मा स्वस्ति चापि द्विजातयः। <br>सरीसृपाश्च ये श्रेष्ठास्तेभ्यस्ते स्वस्ति भारत   ॥07-069-041॥</td></tr>
<tr><td>ययातिर्नहुषश्चैव धुन्धुमारो भगीरथः। <br>तुभ्यं राजर्षयः सर्वे स्वस्ति कुर्वन्तु सर्वशः   ॥07-069-042॥</td></tr>
<tr><td>स्वस्ति तेऽस्त्वेकपादेभ्यो बहुपादेभ्य एव च। <br>स्वस्त्यस्त्वपादकेभ्यश्च नित्यं तव महारणे   ॥07-069-043॥</td></tr>
<tr><td>स्वाहा स्वधा शची चैव स्वस्ति कुर्वन्तु ते सदा। <br>लक्ष्मीररुन्धती चैव कुरुतां स्वस्ति तेऽनघ   ॥07-069-044॥</td></tr>
<tr><td>असितो देवलश्चैव विश्वामित्रस्तथाङ्गिराः। <br>वसिष्ठः कश्यपश्चैव स्वस्ति कुर्वन्तु ते नृप   ॥07-069-045॥</td></tr>
<tr><td>धाता विधाता लोकेशो दिशश्च सदिगीश्वराः। <br>स्वस्ति तेऽद्य प्रयच्छन्तु कार्त्तिकेयश्च षण्मुखः   ॥07-069-046॥</td></tr>
<tr><td>विवस्वान्भगवान्स्वस्ति करोतु तव सर्वशः। <br>दिग्गजाश्चैव चत्वारः क्षितिः खं गगनं ग्रहाः   ॥07-069-047॥</td></tr>
<tr><td>अधस्ताद्धरणीं योऽसौ सदा धारयते नृप। <br>स शेषः पन्नगश्रेष्ठः स्वस्ति तुभ्यं प्रयच्छतु   ॥07-069-048॥</td></tr>
<tr><td>गान्धारे युधि विक्रम्य निर्जिताः सुरसत्तमाः। <br>पुरा वृत्रेण दैत्येन भिन्नदेहाः सहस्रशः   ॥07-069-049॥</td></tr>
<tr><td>हृततेजोबलाः सर्वे तदा सेन्द्रा दिवौकसः। <br>ब्रह्माणं शरणं जग्मुर्वृत्राद्भीता महासुरात्   ॥07-069-050॥</td></tr>
<tr><td> देवा ऊचुः। <br>प्रमर्दितानां वृत्रेण देवानां देवसत्तम। <br>गतिर्भव सुरश्रेष्ठ त्राहि नो महतो भयात्   ॥07-069-051॥</td></tr>
<tr><td> द्रोण उवाच। <br>अथ पार्श्वे स्थितं विष्णुं शक्रादींश्च सुरोत्तमान्। <br>प्राह तथ्यमिदं वाक्यं विषण्णान्सुरसत्तमान्   ॥07-069-052॥</td></tr>
<tr><td>रक्ष्या मे सततं देवाः सहेन्द्राः सद्विजातयः। <br>त्वष्टुः सुदुर्धरं तेजो येन वृत्रो विनिर्मितः   ॥07-069-053॥</td></tr>
<tr><td>त्वष्ट्रा पुरा तपस्तप्त्वा वर्षायुतशतं तदा। <br>वृत्रो विनिर्मितो देवाः प्राप्यानुज्ञां महेश्वरात्   ॥07-069-054॥</td></tr>
<tr><td>स तस्यैव प्रसादाद्वै हन्यादेव रिपुर्बली। <br>नागत्वा शंकरस्थानं भगवान्दृश्यते हरः   ॥07-069-055॥</td></tr>
<tr><td>दृष्ट्वा हनिष्यथ रिपुं क्षिप्रं गच्छत मन्दरम्। <br>यत्रास्ते तपसां योनिर्दक्षयज्ञविनाशनः। <br>पिनाकी सर्वभूतेशो भगनेत्रनिपातनः   ॥07-069-056॥</td></tr>
<tr><td>ते गत्वा सहिता देवा ब्रह्मणा सह मन्दरम्। <br>अपश्यंस्तेजसां राशिं सूर्यकोटिसमप्रभम्   ॥07-069-057॥</td></tr>
<tr><td>सोऽब्रवीत्स्वागतं देवा ब्रूत किं करवाण्यहम्। <br>अमोघं दर्शनं मह्यं कामप्राप्तिरतोऽस्तु वः   ॥07-069-058॥</td></tr>
<tr><td>एवमुक्तास्तु ते सर्वे प्रत्यूचुस्तं दिवौकसः। <br>तेजो हृतं नो वृत्रेण गतिर्भव दिवौकसाम्   ॥07-069-059॥</td></tr>
<tr><td>मूर्तीरीक्षष्व नो देव प्रहारैर्जर्जरीकृताः। <br>शरणं त्वां प्रपन्नाः स्म गतिर्भव महेश्वर   ॥07-069-060॥</td></tr>
<tr><td> महेश्वर उवाच। <br>विदितं मे यथा देवाः कृत्येयं सुमहाबला। <br>त्वष्टुस्तेजोभवा घोरा दुर्निवार्याकृतात्मभिः   ॥07-069-061॥</td></tr>
<tr><td>अवश्यं तु मया कार्यं साह्यं सर्वदिवौकसाम्। <br>ममेदं गात्रजं शक्र कवचं गृह्य भास्वरम्। <br>बधानानेन मन्त्रेण मानसेन सुरेश्वर   ॥07-069-062॥</td></tr>
<tr><td> द्रोण उवाच। <br>इत्युक्त्वा वरदः प्रादाद्वर्म तन्मन्त्रमेव च। <br>स तेन वर्मणा गुप्तः प्रायाद्वृत्रचमूं प्रति   ॥07-069-063॥</td></tr>
<tr><td>नानाविधैश्च शस्त्रौघैः पात्यमानैर्महारणे। <br>न संधिः शक्यते भेत्तुं वर्मबन्धस्य तस्य तु   ॥07-069-064॥</td></tr>
<tr><td>ततो जघान समरे वृत्रं देवपतिः स्वयम्। <br>तं च मत्रमयं बन्धं वर्म चाङ्गिरसे ददौ   ॥07-069-065॥</td></tr>
<tr><td>अङ्गिराः प्राह पुत्रस्य मन्त्रज्ञस्य बृहस्पतेः। <br>बृहस्पतिरथोवाच अग्निवेश्याय धीमते   ॥07-069-066॥</td></tr>
<tr><td>अग्निवेश्यो मम प्रादात्तेन बध्नामि वर्म ते। <br>तवाद्य देहरक्षार्थं मन्त्रेण नृपसत्तम   ॥07-069-067॥</td></tr>
<tr><td> संजय उवाच। <br>एवमुक्त्वा ततो द्रोणस्तव पुत्रं महाद्युतिः। <br>पुनरेव वचः प्राह शनैराचार्यपुंगवः   ॥07-069-068॥</td></tr>
<tr><td>ब्रह्मसूत्रेण बध्नामि कवचं तव पार्थिव। <br>हिरण्यगर्भेण यथा बद्धं विष्णोः पुरा रणे   ॥07-069-069॥</td></tr>
<tr><td>यथा च ब्रह्मणा बद्धं संग्रामे तारकामये। <br>शक्रस्य कवचं दिव्यं तथा बध्नाम्यहं तव   ॥07-069-070॥</td></tr>
<tr><td>बद्ध्वा तु कवचं तस्य मन्त्रेण विधिपूर्वकम्। <br>प्रेषयामास राजानं युद्धाय महते द्विजः   ॥07-069-071॥</td></tr>
<tr><td>स संनद्धो महाबाहुराचार्येण महात्मना। <br>रथानां च सहस्रेण त्रिगर्तानां प्रहारिणाम्   ॥07-069-072॥</td></tr>
<tr><td>तथा दन्तिसहस्रेण मत्तानां वीर्यशालिनाम्। <br>अश्वानामयुतेनैव तथान्यैश्च महारथैः   ॥07-069-073॥</td></tr>
<tr><td>वृतः प्रायान्महाबाहुरर्जुनस्य रथं प्रति। <br>नानावादित्रघोषेण यथा वैरोचनिस्तथा   ॥07-069-074॥</td></tr>
<tr><td>ततः शब्दो महानासीत्सैन्यानां तव भारत। <br>अगाधं प्रस्थितं दृष्ट्वा समुद्रमिव कौरवम्   ॥07-069-075॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>ततो युधिष्ठिरो राजा रथादाप्लुत्य भारत। <br>पर्यष्वजत्तदा कृष्णावानन्दाश्रुपरिप्लुतः   ॥07-124-001॥</td></tr>
<tr><td>प्रमृज्य वदनं शुभ्रं पुण्डरीकसमप्रभम्। <br>अब्रवीद्वासुदेवं च पाण्डवं च धनंजयम्   ॥07-124-002॥</td></tr>
<tr><td>दिष्ट्या पश्यामि संग्रामे तीर्णभारौ महारथौ। <br>दिष्ट्या च निहतः पापः सैन्धवः पुरुषाधमः   ॥07-124-003॥</td></tr>
<tr><td>कृष्ण दिष्ट्या मम प्रीतिर्महती प्रतिपादिता। <br>दिष्ट्या शत्रुगणाश्चैव निमग्नाः शोकसागरे   ॥07-124-004॥</td></tr>
<tr><td>न तेषां दुष्करं किंचित्त्रिषु लोकेषु विद्यते। <br>सर्वलोकगुरुर्येषां त्वं नाथो मधुसूदन   ॥07-124-005॥</td></tr>
<tr><td>तव प्रसादाद्गोविन्द वयं जेष्यामहे रिपून्। <br>यथा पूर्वं प्रसादात्ते दानवान्पाकशासनः   ॥07-124-006॥</td></tr>
<tr><td>पृथिवीविजयो वापि त्रैलोक्यविजयोऽपि वा। <br>ध्रुवो हि तेषां वार्ष्णेय येषां तुष्टोऽसि माधव   ॥07-124-007॥</td></tr>
<tr><td>न तेषां विद्यते पापं संग्रामे वा पराजयः। <br>त्रिदशेश्वरनाथस्त्वं येषां तुष्टोऽसि माधव   ॥07-124-008॥</td></tr>
<tr><td>त्वत्प्रसादाद्धृषीकेश शक्रः सुरगणेश्वरः। <br>त्रैलोक्यविजयं श्रीमान्प्राप्तवान्रणमूर्धनि   ॥07-124-009॥</td></tr>
<tr><td>तव चैव प्रसादेन त्रिदशास्त्रिदशेश्वर। <br>अमरत्वं गताः कृष्ण लोकांश्चाश्नुवतेऽक्षयान्   ॥07-124-010॥</td></tr>
<tr><td>त्वत्प्रसादसमुत्थेन विक्रमेणारिसूदन। <br>सुरेशत्वं गतः शक्रो हत्वा दैत्यान्सहस्रशः   ॥07-124-011॥</td></tr>
<tr><td>त्वत्प्रसादाद्धृषीकेश जगत्स्थावरजङ्गमम्। <br>स्ववर्त्मनि स्थितं वीर जपहोमेषु वर्तते   ॥07-124-012॥</td></tr>
<tr><td>एकार्णवमिदं पूर्वं सर्वमासीत्तमोमयम्। <br>त्वत्प्रसादात्प्रकाशत्वं जगत्प्राप्तं नरोत्तम   ॥07-124-013॥</td></tr>
<tr><td>स्रष्टारं सर्वलोकानां परमात्मानमच्युतम्। <br>ये प्रपन्ना हृषीकेशं न ते मुह्यन्ति कर्हिचित्   ॥07-124-014॥</td></tr>
<tr><td>अनादिनिधनं देवं लोककर्तारमव्ययम्। <br>त्वां भक्ता ये हृषीकेश दुर्गाण्यतितरन्ति ते   ॥07-124-015॥</td></tr>
<tr><td>परं पुराणं पुरुषं पुराणानां परं च यत्। <br>प्रपद्यतस्तं परमं परा भूतिर्विधीयते   ॥07-124-016॥</td></tr>
<tr><td>योऽगात चतुरो वेदान्यश्च वेदेषु गीयते। <br>तं प्रपद्य महात्मानं भूतिमाप्नोत्यनुत्तमाम्   ॥07-124-017॥</td></tr>
<tr><td>धनंजयसखा यश्च धनंजयहितश्च यः। <br>तं धनंजयगोप्तारं प्रपद्य सुखमेधते   ॥07-124-018॥</td></tr>
<tr><td>इत्युक्तौ तौ महात्मानावुभौ केशवपाण्डवौ। <br>तावब्रूतां तदा हृष्टौ राजानं पृथिवीपतिम्   ॥07-124-019॥</td></tr>
<tr><td>तव कोपाग्निना दग्धः पापो राजा जयद्रथः। <br>उदीर्णं चापि सुमहद्धार्तराष्ट्रबलं रणे   ॥07-124-020॥</td></tr>
<tr><td>हन्यते निहतं चैव विनङ्क्ष्यति च भारत। <br>तव क्रोधहता ह्येते कौरवाः शत्रुसूदन   ॥07-124-021॥</td></tr>
<tr><td>त्वां हि चक्षुर्हणं वीरं कोपयित्वा सुयोधनः। <br>समित्रबन्धुः समरे प्राणांस्त्यक्ष्यति दुर्मतिः   ॥07-124-022॥</td></tr>
<tr><td>तव क्रोधहतः पूर्वं देवैरपि सुदुर्जयः। <br>शरतल्पगतः शेते भीष्मः कुरुपितामहः   ॥07-124-023॥</td></tr>
<tr><td>दुर्लभो हि जयस्तेषां संग्रामे रिपुसूदन। <br>याता मृत्युवशं ते वै येषां क्रुद्धोऽसि पाण्डव   ॥07-124-024॥</td></tr>
<tr><td>राज्यं प्राणाः प्रियाः पुत्राः सौख्यानि विविधानि च। <br>अचिरात्तस्य नश्यन्ति येषां क्रुद्धोऽसि मानद   ॥07-124-025॥</td></tr>
<tr><td>विनष्टान्कौरवान्मन्ये सपुत्रपशुबान्धवान्। <br>राजधर्मपरे नित्यं त्वयि क्रुद्धे युधिष्ठिर   ॥07-124-026॥</td></tr>
<tr><td>ततो भीमो महाबाहुः सात्यकिश्च महारथः। <br>अभिवाद्य गुरुं ज्येष्ठं मार्गणैः क्षतविक्षतौ। <br>स्थितावास्तां महेष्वासौ पाञ्चाल्यैः परिवारितौ   ॥07-124-027॥</td></tr>
<tr><td>तौ दृष्ट्व मुदितौ वीरौ प्राञ्जली चाग्रतः स्थितौ। <br>अभ्यनन्दत कौन्तेयस्तावुभौ भीमसात्यकी   ॥07-124-028॥</td></tr>
<tr><td>दिष्ट्या पश्यामि वां वीरौ विमुक्तौ सैन्यसागरात्। <br>द्रोणग्राहाद्दुराधर्षाद्धार्दिक्यमकरालयात्। <br>दिष्ट्या च निर्जिताः संख्ये पृथिव्यां सर्वपार्थिवाः   ॥07-124-029॥</td></tr>
<tr><td>युवां विजयिनौ चापि दिष्ट्या पश्यामि संयुगे। <br>दिष्ट्या द्रोणो जितः संख्ये हार्दिक्यश्च महाबलः   ॥07-124-030॥</td></tr>
<tr><td>सैन्यार्णवं समुत्तीर्णौ दिष्ट्या पश्यामि चानघौ। <br>समरश्लाघिनौ वीरौ समरेष्वपलायिनौ। <br>मम प्राणसमौ चैव दिष्ट्या पश्यामि वामहम्   ॥07-124-031॥</td></tr>
<tr><td>इत्युक्त्वा पाण्डवो राजा युयुधानवृकोदरौ। <br>सस्वजे पुरुषव्याघ्रौ हर्षाद्बाष्पं मुमोच ह   ॥07-124-032॥</td></tr>
<tr><td>ततः प्रमुदितं सर्वं बलमासीद्विशां पते। <br>पाण्डवानां जयं दृष्ट्वा युद्धाय च मनो दधे   ॥07-124-033॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>अत्यद्भुतमहं मन्ये भीमसेनस्य विक्रमम्। <br>यत्कर्णं योधयामास समरे लघुविक्रमम्   ॥07-108-001॥</td></tr>
<tr><td>त्रिदशानपि चोद्युक्तान्सर्वशस्त्रधरान्युधि। <br>वारयेद्यो रणे कर्णः सयक्षासुरमानवान्   ॥07-108-002॥</td></tr>
<tr><td>स कथं पाण्डवं युद्धे भ्राजमानमिव श्रिया। <br>नातरत्संयुगे तात तन्ममाचक्ष्व संजय   ॥07-108-003॥</td></tr>
<tr><td>कथं च युद्धं भूयोऽभूत्तयोः प्राणदुरोदरे। <br>अत्र मन्ये समायत्तो जयो वाजय एव वा   ॥07-108-004॥</td></tr>
<tr><td>कर्णं प्राप्य रणे सूत मम पुत्रः सुयोधनः। <br>जेतुमुत्सहते पार्थान्सगोविन्दान्ससात्वतान्   ॥07-108-005॥</td></tr>
<tr><td>श्रुत्वा तु निर्जितं कर्णमसकृद्भीमकर्मणा। <br>भीमसेनेन समरे मोह आविशतीव माम्   ॥07-108-006॥</td></tr>
<tr><td>विनष्टान्कौरवान्मन्ये मम पुत्रस्य दुर्नयैः। <br>न हि कर्णो महेष्वासान्पार्थाञ्जेष्यति संजय   ॥07-108-007॥</td></tr>
<tr><td>कृतवान्यानि युद्धानि कर्णः पाण्डुसुतैः सह। <br>सर्वत्र पाण्डवाः कर्णमजयन्त रणाजिरे   ॥07-108-008॥</td></tr>
<tr><td>अजय्याः पाण्डवास्तात देवैरपि सवासवैः। <br>न च तद्बुध्यते मन्दः पुत्रो दुर्योधनो मम   ॥07-108-009॥</td></tr>
<tr><td>धनं धनेश्वरस्येव हृत्वा पार्थस्य मे सुतः। <br>मधुप्रेप्सुरिवाबुद्धिः प्रपातं नावबुध्यते   ॥07-108-010॥</td></tr>
<tr><td>निकृत्या निकृतिप्रज्ञो राज्यं हृत्वा महात्मनाम्। <br>जितानित्येव मन्वानः पाण्डवानवमन्यते   ॥07-108-011॥</td></tr>
<tr><td>पुत्रस्नेहाभिभूतेन मया चाप्यकृतात्मना। <br>धर्मे स्थिता महात्मानो निकृताः पाण्डुनन्दनाः   ॥07-108-012॥</td></tr>
<tr><td>शमकामः सदा पार्थो दीर्घप्रेक्षी युधिष्ठिरः। <br>अशक्त इति मन्वानैः पुत्रैर्मम निराकृतः   ॥07-108-013॥</td></tr>
<tr><td>तानि दुःखान्यनेकानि विप्रकारांश्च सर्वशः। <br>हृदि कृत्वा महाबाहुर्भीमोऽयुध्यत सूतजम्   ॥07-108-014॥</td></tr>
<tr><td>तस्मान्मे संजय ब्रूहि कर्णभीमौ यथा रणे। <br>अयुध्येतां युधि श्रेष्ठौ परस्परवधैषिणौ   ॥07-108-015॥</td></tr>
<tr><td> संजय उवाच। <br>शृणु राजन्यथा वृत्तः संग्रामः कर्णभीमयोः। <br>परस्परवधप्रेप्स्वोर्वने कुञ्जरयोरिव   ॥07-108-016॥</td></tr>
<tr><td>राजन्वैकर्तनो भीमं क्रुद्धः क्रुद्धमरिंदमम्। <br>पराक्रान्तं पराक्रम्य विव्याध त्रिंशता शरैः   ॥07-108-017॥</td></tr>
<tr><td>महावेगैः प्रसन्नाग्रैः शातकुम्भपरिष्कृतैः। <br>आहनद्भरतश्रेष्ठ भीमं वैकर्तनः शरैः   ॥07-108-018॥</td></tr>
<tr><td>तस्यास्यतो धनुर्भीमश्चकर्त निशितैस्त्रिभिः। <br>रथनीडाच्च यन्तारं भल्लेनापातयत्क्षितौ   ॥07-108-019॥</td></tr>
<tr><td>स काङ्क्षन्भीमसेनस्य वधं वैकर्तनो वृषः। <br>शक्तिं कनकवैडूर्यचित्रदण्डां परामृशत्   ॥07-108-020॥</td></tr>
<tr><td>प्रगृह्य च महाशक्तिं कालशक्तिमिवापराम्। <br>समुत्क्षिप्य च राधेयः संधाय च महाबलः। <br>चिक्षेप भीमसेनाय जीवितान्तकरीमिव   ॥07-108-021॥</td></tr>
<tr><td>शक्तिं विसृज्य राधेयः पुरंदर इवाशनिम्। <br>ननाद सुमहानादं बलवान्सूतनन्दनः। <br>तं च नादं ततः श्रुत्वा पुत्रास्ते हृषिताभवन्   ॥07-108-022॥</td></tr>
<tr><td>तां कर्णभुजनिर्मुक्तामर्कवैश्वानरप्रभाम्। <br>शक्तिं वियति चिच्छेद भीमः सप्तभिराशुगैः   ॥07-108-023॥</td></tr>
<tr><td>छित्त्वा शक्तिं ततो भीमो निर्मुक्तोरगसंनिभाम्। <br>मार्गमाण इव प्राणान्सूतपुत्रस्य मारिष   ॥07-108-024॥</td></tr>
<tr><td>प्राहिणोन्नव संरब्धः शरान्बर्हिणवाससः। <br>स्वर्णपुङ्खाञ्शिलाधौतान्यमदण्डोपमान्मृधे   ॥07-108-025॥</td></tr>
<tr><td>कर्णोऽप्यन्यद्धनुर्गृह्य हेमपृष्ठं दुरासदम्। <br>विकृष्य च महातेजा व्यसृजत्सायकान्नव   ॥07-108-026॥</td></tr>
<tr><td>तान्पाण्डुपुत्रश्चिच्छेद नवभिर्नतपर्वभिः। <br>वसुषेणेन निर्मुक्तान्नव राजन्महाशरान्। <br>छित्त्वा भीमो महाराज नादं सिंह इवानदत्   ॥07-108-027॥</td></tr>
<tr><td>तौ वृषाविव नर्दन्तौ बलिनौ वाशितान्तरे। <br>शार्दूलाविव चान्योन्यमत्यर्थं च ह्यगर्जताम्   ॥07-108-028॥</td></tr>
<tr><td>अन्योन्यं प्रजिहीर्षन्तावन्योन्यस्यान्तरैषिणौ। <br>अन्योन्यमभिवीक्षन्तौ गोष्ठेष्विव महर्षभौ   ॥07-108-029॥</td></tr>
<tr><td>महागजाविवासाद्य विषाणाग्रैः परस्परम्। <br>शरैः पूर्णायतोत्सृष्टैरन्योन्यमभिजघ्नतुः   ॥07-108-030॥</td></tr>
<tr><td>निर्दहन्तौ महाराज शरवृष्ट्या परस्परम्। <br>अन्योन्यमभिवीक्षन्तौ कोपाद्विवृतलोचनौ   ॥07-108-031॥</td></tr>
<tr><td>प्रहसन्तौ तथान्योन्यं भर्त्सयन्तौ मुहुर्मुहुः। <br>शङ्खशब्दं च कुर्वाणौ युयुधाते परस्परम्   ॥07-108-032॥</td></tr>
<tr><td>तस्य भीमः पुनश्चापं मुष्टौ चिच्छेद मारिष। <br>शङ्खवर्णांश्च तानश्वान्बाणैर्निन्ये यमक्षयम्   ॥07-108-033॥</td></tr>
<tr><td>तथा कृच्छ्रगतं दृष्ट्वा कर्णं दुर्योधनो नृपः। <br>वेपमान इव क्रोधाद्व्यादिदेशाथ दुर्जयम्   ॥07-108-034॥</td></tr>
<tr><td>गच्छ दुर्जय राधेयं पुरा ग्रसति पाण्डवः। <br>जहि तूबरकं क्षिप्रं कर्णस्य बलमादधत्   ॥07-108-035॥</td></tr>
<tr><td>एवमुक्तस्तथेत्युक्त्वा तव पुत्रस्तवात्मजम्। <br>अभ्यद्रवद्भीमसेनं व्यासक्तं विकिरञ्शरान्   ॥07-108-036॥</td></tr>
<tr><td>स भीमं नवभिर्बाणैरश्वानष्टभिरर्दयत्। <br>षड्भिः सूतं त्रिभिः केतुं पुनस्तं चापि सप्तभिः   ॥07-108-037॥</td></tr>
<tr><td>भीमसेनोऽपि संक्रुद्धः साश्वयन्तारमाशुगैः। <br>दुर्जयं भिन्नमर्माणमनयद्यमसादनम्   ॥07-108-038॥</td></tr>
<tr><td>स्वलंकृतं क्षितौ क्षुण्णं चेष्टमानं यथोरगम्। <br>रुदन्नार्तस्तव सुतं कर्णश्चक्रे प्रदक्षिणम्   ॥07-108-039॥</td></tr>
<tr><td>स तु तं विरथं कृत्वा स्मयन्नत्यन्तवैरिणम्। <br>समाचिनोद्बाणगणैः शतघ्नीमिव शङ्कुभिः   ॥07-108-040॥</td></tr>
<tr><td>तथाप्यतिरथः कर्णो भिद्यमानः स्म सायकैः। <br>न जहौ समरे भीमं क्रुद्धरूपं परंतपः   ॥07-108-041॥</td></tr>
</table>
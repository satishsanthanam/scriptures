<table border = "1"><tr><td>Verse</td></tr>
<tr><td> धृतराष्ट्र उवाच। <br>दैवमेव परं मन्ये धिक्पौरुषमनर्थकम्। <br>यत्राधिरथिरायस्तो नातरत्पाण्डवं रणे   ॥07-110-001॥</td></tr>
<tr><td>कर्णः पार्थान्सगोविन्दाञ्जेतुमुत्सहते रणे। <br>न च कर्णसमं योधं लोके पश्यामि कंचन। <br>इति दुर्योधनस्याहमश्रौषं जल्पतो मुहुः   ॥07-110-002॥</td></tr>
<tr><td>कर्णो हि बलवाञ्शूरो दृढधन्वा जितक्लमः। <br>इति मामब्रवीत्सूत मन्दो दुर्योधनः पुरा   ॥07-110-003॥</td></tr>
<tr><td>वसुषेणसहायं मां नालं देवापि संयुगे। <br>किमु पाण्डुसुता राजन्गतसत्त्वा विचेतसः   ॥07-110-004॥</td></tr>
<tr><td>तत्र तं निर्जितं दृष्ट्वा भुजंगमिव निर्विषम्। <br>युद्धात्कर्णमपक्रान्तं किं स्विद्दुर्योधनोऽब्रवीत्   ॥07-110-005॥</td></tr>
<tr><td>अहो दुर्मुखमेवैकं युद्धानामविशारदम्। <br>प्रावेशयद्धुतवहं पतंगमिव मोहितः   ॥07-110-006॥</td></tr>
<tr><td>अश्वत्थामा मद्रराजः कृपः कर्णश्च संगताः। <br>न शक्ताः प्रमुखे स्थातुं नूनं भीमस्य संजय   ॥07-110-007॥</td></tr>
<tr><td>तेऽपि चास्य महाघोरं बलं नागायुतोपमम्। <br>जानन्तो व्यवसायं च क्रूरं मारुततेजसः   ॥07-110-008॥</td></tr>
<tr><td>किमर्थं क्रूरकर्माणं यमकालान्तकोपमम्। <br>बलसंरम्भवीर्यज्ञाः कोपयिष्यन्ति संयुगे   ॥07-110-009॥</td></tr>
<tr><td>कर्णस्त्वेको महाबाहुः स्वबाहुबलमाश्रितः। <br>भीमसेनमनादृत्य रणेऽयुध्यत सूतजः   ॥07-110-010॥</td></tr>
<tr><td>योऽजयत्समरे कर्णं पुरंदर इवासुरम्। <br>न स पाण्डुसुतो जेतुं शक्यः केनचिदाहवे   ॥07-110-011॥</td></tr>
<tr><td>द्रोणं यः संप्रमथ्यैकः प्रविष्टो मम वाहिनीम्। <br>भीमो धनंजयान्वेषी कस्तमर्छेज्जिजीविषुः   ॥07-110-012॥</td></tr>
<tr><td>को हि संजय भीमस्य स्थातुमुत्सहतेऽग्रतः। <br>उद्यताशनिवज्रस्य महेन्द्रस्येव दानवः   ॥07-110-013॥</td></tr>
<tr><td>प्रेतराजपुरं प्राप्य निवर्तेतापि मानवः। <br>न भीमसेनं संप्राप्य निवर्तेत कदाचन   ॥07-110-014॥</td></tr>
<tr><td>पतंगा इव वह्निं ते प्राविशन्नल्पचेतसः। <br>ये भीमसेनं संक्रुद्धमभ्यधावन्विमोहिताः   ॥07-110-015॥</td></tr>
<tr><td>यत्तत्सभायां भीमेन मम पुत्रवधाश्रयम्। <br>शप्तं संरम्भिणोग्रेण कुरूणां शृण्वतां तदा   ॥07-110-016॥</td></tr>
<tr><td>तन्नूनमभिसंचिन्त्य दृष्ट्वा कर्णं च निर्जितम्। <br>दुःशासनः सह भ्रात्रा भयाद्भीमादुपारमत्   ॥07-110-017॥</td></tr>
<tr><td>यश्च संजय दुर्बुद्धिरब्रवीत्समितौ मुहुः। <br>कर्णो दुःशासनोऽहं च जेष्यामो युधि पाण्डवान्   ॥07-110-018॥</td></tr>
<tr><td>स नूनं विरथं दृष्ट्वा कर्णं भीमेन निर्जितम्। <br>प्रत्याख्यानाच्च कृष्णस्य भृशं तप्यति संजय   ॥07-110-019॥</td></tr>
<tr><td>दृष्ट्वा भ्रातॄन्हतान्युद्धे भीमसेनेन दंशितान्। <br>आत्मापराधात्सुमहन्नूनं तप्यति पुत्रकः   ॥07-110-020॥</td></tr>
<tr><td>को हि जीवितमन्विच्छन्प्रतीपं पाण्डवं व्रजेत्। <br>भीमं भीमायुधं क्रुद्धं साक्षात्कालमिव स्थितम्   ॥07-110-021॥</td></tr>
<tr><td>वडवामुखमध्यस्थो मुच्येतापि हि मानवः। <br>न भीममुखसंप्राप्तो मुच्येतेति मतिर्मम   ॥07-110-022॥</td></tr>
<tr><td>न पाण्डवा न पाञ्चाला न च केशवसात्यकी। <br>जानन्ति युधि संरब्धा जीवितं परिरक्षितुम्   ॥07-110-023॥</td></tr>
<tr><td> संजय उवाच। <br>यत्संशोचसि कौरव्य वर्तमाने जनक्षये। <br>त्वमस्य जगतो मूलं विनाशस्य न संशयः   ॥07-110-024॥</td></tr>
<tr><td>स्वयं वैरं महत्कृत्वा पुत्राणां वचने स्थितः। <br>उच्यमानो न गृह्णीषे मर्त्यः पथ्यमिवौषधम्   ॥07-110-025॥</td></tr>
<tr><td>स्वयं पीत्वा महाराज कालकूटं सुदुर्जरम्। <br>तस्येदानीं फलं कृत्स्नमवाप्नुहि नरोत्तम   ॥07-110-026॥</td></tr>
<tr><td>यत्तु कुत्सयसे योधान्युध्यमानान्यथाबलम्। <br>अत्र ते वर्णयिष्यामि यथा युद्धमवर्तत   ॥07-110-027॥</td></tr>
<tr><td>दृष्ट्वा कर्णं तु पुत्रास्ते भीमसेनपराजितम्। <br>नामृष्यन्त महेष्वासाः सोदर्याः पञ्च मारिष   ॥07-110-028॥</td></tr>
<tr><td>दुर्मर्षणो दुःसहश्च दुर्मदो दुर्धरो जयः। <br>पाण्डवं चित्रसंनाहास्तं प्रतीपमुपाद्रवन्   ॥07-110-029॥</td></tr>
<tr><td>ते समन्तान्महाबाहुं परिवार्य वृकोदरम्। <br>दिशः शरैः समावृण्वञ्शलभानामिव व्रजैः   ॥07-110-030॥</td></tr>
<tr><td>आगच्छतस्तान्सहसा कुमारान्देवरूपिणः। <br>प्रतिजग्राह समरे भीमसेनो हसन्निव   ॥07-110-031॥</td></tr>
<tr><td>तव दृष्ट्वा तु तनयान्भीमसेनसमीपगान्। <br>अभ्यवर्तत राधेयो भीमसेनं महाबलम्   ॥07-110-032॥</td></tr>
<tr><td>विसृजन्विशिखान्राजन्स्वर्णपुङ्खाञ्शिलाशितान्। <br>तं तु भीमोऽभ्ययात्तूर्णं वार्यमाणः सुतैस्तव   ॥07-110-033॥</td></tr>
<tr><td>कुरवस्तु ततः कर्णं परिवार्य समन्ततः। <br>अवाकिरन्भीमसेनं शरैः संनतपर्वभिः   ॥07-110-034॥</td></tr>
<tr><td>तान्बाणैः पञ्चविंशत्या साश्वान्राजन्नरर्षभान्। <br>ससूतान्भीमधनुषो भीमो निन्ये यमक्षयम्   ॥07-110-035॥</td></tr>
<tr><td>प्रापतन्स्यन्दनेभ्यस्ते सार्धं सूतैर्गतासवः। <br>चित्रपुष्पधरा भग्ना वातेनेव महाद्रुमाः   ॥07-110-036॥</td></tr>
<tr><td>तत्राद्भुतमपश्याम भीमसेनस्य विक्रमम्। <br>संवार्याधिरथिं बाणैर्यज्जघान तवात्मजान्   ॥07-110-037॥</td></tr>
<tr><td>स वार्यमाणो भीमेन शितैर्बाणैः समन्ततः। <br>सूतपुत्रो महाराज भीमसेनमवैक्षत   ॥07-110-038॥</td></tr>
<tr><td>तं भीमसेनः संरम्भात्क्रोधसंरक्तलोचनः। <br>विस्फार्य सुमहच्चापं मुहुः कर्णमवैक्षत   ॥07-110-039॥</td></tr>
</table>
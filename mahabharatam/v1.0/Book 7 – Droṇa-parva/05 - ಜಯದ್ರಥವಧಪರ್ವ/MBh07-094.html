<table border = "1"><tr><td>Verse</td></tr>
<tr><td> संजय उवाच। <br>द्रोणं स जित्वा पुरुषप्रवीर;स्तथैव हार्दिक्यमुखांस्त्वदीयान्। <br>प्रहस्य सूतं वचनं बभाषे; शिनिप्रवीरः कुरुपुंगवाग्र्य   ॥07-094-001॥</td></tr>
<tr><td>निमित्तमात्रं वयमत्र सूत; दग्धारयः केशवफल्गुनाभ्याम्। <br>हतान्निहन्मेह नरर्षभेण; वयं सुरेशात्मसमुद्भवेन   ॥07-094-002॥</td></tr>
<tr><td>तमेवमुक्त्वा शिनिपुंगवस्तदा; महामृधे सोऽग्र्यधनुर्धरोऽरिहा। <br>किरन्समन्तात्सहसा शरान्बली; समापतच्छ्येन इवामिषं यथा   ॥07-094-003॥</td></tr>
<tr><td>तं यान्तमश्वैः शशिशङ्खवर्णै;र्विगाह्य सैन्यं पुरुषप्रवीरम्। <br>नाशक्नुवन्वारयितुं समन्ता;दादित्यरश्मिप्रतिमं नराग्र्यम्   ॥07-094-004॥</td></tr>
<tr><td>असह्यविक्रान्तमदीनसत्त्वं; सर्वे गणा भारत दुर्विषह्यम्। <br>सहस्रनेत्रप्रतिमप्रभावं; दिवीव सूर्यं जलदव्यपाये   ॥07-094-005॥</td></tr>
<tr><td>अमर्षपूर्णस्त्वतिचित्रयोधी; शरासनी काञ्चनवर्मधारी। <br>सुदर्शनः सात्यकिमापतन्तं; न्यवारयद्राजवरः प्रसह्य   ॥07-094-006॥</td></tr>
<tr><td>तयोरभूद्भरत संप्रहारः; सुदारुणस्तं समभिप्रशंसन्। <br>योधास्त्वदीयाश्च हि सोमकाश्च; वृत्रेन्द्रयोर्युद्धमिवामरौघाः   ॥07-094-007॥</td></tr>
<tr><td>शरैः सुतीक्ष्णैः शतशोऽभ्यविध्य;त्सुदर्शनः सात्वतमुख्यमाजौ। <br>अनागतानेव तु तान्पृषत्कां;श्चिच्छेद बाणैः शिनिपुंगवोऽपि   ॥07-094-008॥</td></tr>
<tr><td>तथैव शक्रप्रतिमोऽपि सात्यकिः; सुदर्शने यान्क्षिपति स्म सायकान्। <br>द्विधा त्रिधा तानकरोत्सुदर्शनः; शरोत्तमैः स्यन्दनवर्यमास्थितः   ॥07-094-009॥</td></tr>
<tr><td>संप्रेक्ष्य बाणान्निहतांस्तदानीं; सुदर्शनः सात्यकिबाणवेगैः। <br>क्रोधाद्दिधक्षन्निव तिग्मतेजाः; शरानमुञ्चत्तपनीयचित्रान्   ॥07-094-010॥</td></tr>
<tr><td>पुनः स बाणैस्त्रिभिरग्निकल्पै;राकर्णपूर्णैर्निशितैः सुपुङ्खैः। <br>विव्याध देहावरणं विभिद्य; ते सात्यकेराविविशुः शरीरम्   ॥07-094-011॥</td></tr>
<tr><td>तथैव तस्यावनिपालपुत्रः; संधाय बाणैरपरैर्ज्वलद्भिः। <br>आजघ्निवांस्तान्रजतप्रकाशां;श्चतुर्भिरश्वांश्चतुरः प्रसह्य   ॥07-094-012॥</td></tr>
<tr><td>तथा तु तेनाभिहतस्तरस्वी; नप्ता शिनेरिन्द्रसमानवीर्यः। <br>सुदर्शनस्येषुगणैः सुतीक्ष्णै;र्हयान्निहत्याशु ननाद नादम्   ॥07-094-013॥</td></tr>
<tr><td>अथास्य सूतस्य शिरो निकृत्य; भल्लेन वज्राशनिसंनिभेन। <br>सुदर्शनस्यापि शिनिप्रवीरः; क्षुरेण चिच्छेद शिरः प्रसह्य   ॥07-094-014॥</td></tr>
<tr><td>सकुण्डलं पूर्णशशिप्रकाशं; भ्राजिष्णु वक्त्रं निचकर्त देहात्। <br>यथा पुरा वज्रधरः प्रसह्य; बलस्य संख्येऽतिबलस्य राजन्   ॥07-094-015॥</td></tr>
<tr><td>निहत्य तं पार्थिवपुत्रपौत्रं; रणे यदूनामृषभस्तरस्वी। <br>मुदा समेतः परया महात्मा; रराज राजन्सुरराजकल्पः   ॥07-094-016॥</td></tr>
<tr><td>ततो ययावर्जुनमेव येन; निवार्य सैन्यं तव मार्गणौघैः। <br>सदश्वयुक्तेन रथेन निर्या;ल्लोकान्विसिस्मापयिषुर्नृवीरः   ॥07-094-017॥</td></tr>
<tr><td>तत्तस्य विस्मापयनीयमग्र्य;मपूजयन्योधवराः समेताः। <br>यद्वर्तमानानिषुगोचरेऽरी;न्ददाह बाणैर्हुतभुग्यथैव   ॥07-094-018॥</td></tr>
</table>
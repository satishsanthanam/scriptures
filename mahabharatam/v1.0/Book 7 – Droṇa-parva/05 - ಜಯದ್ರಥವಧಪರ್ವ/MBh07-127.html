<table border = "1"><tr><td>Verse</td></tr>
<tr><td> संजय उवाच। <br>ततो दुर्योधनो राजा द्रोणेनैवं प्रचोदितः। <br>अमर्षवशमापन्नो युद्धायैव मनो दधे   ॥07-127-001॥</td></tr>
<tr><td>अब्रवीच्च तदा कर्णं पुत्रो दुर्योधनस्तव। <br>पश्य कृष्णसहायेन पाण्डवेन किरीटिना। <br>आचार्यविहितं व्यूहं भिन्नं देवैः सुदुर्भिदम्   ॥07-127-002॥</td></tr>
<tr><td>तव व्यायच्छमानस्य द्रोणस्य च महात्मनः। <br>मिषतां योधमुख्यानां सैन्धवो विनिपातितः   ॥07-127-003॥</td></tr>
<tr><td>पश्य राधेय राजानः पृथिव्यां प्रवरा युधि। <br>पार्थेनैकेन निहताः सिंहेनेवेतरा मृगाः   ॥07-127-004॥</td></tr>
<tr><td>मम व्यायच्छमानस्य समरे शत्रुसूदन। <br>अल्पावशेषं सैन्यं मे कृतं शक्रात्मजेन ह   ॥07-127-005॥</td></tr>
<tr><td>कथं ह्यनिच्छमानस्य द्रोणस्य युधि फल्गुनः। <br>भिन्द्यात्सुदुर्भिदं व्यूहं यतमानोऽपि संयुगे   ॥07-127-006॥</td></tr>
<tr><td>प्रियो हि फल्गुनो नित्यमाचार्यस्य महात्मनः। <br>ततोऽस्य दत्तवान्द्वारं नयुद्धेनारिमर्दन   ॥07-127-007॥</td></tr>
<tr><td>अभयं सैन्धवस्याजौ दत्त्वा द्रोणः परंतपः। <br>प्रादात्किरीटिने द्वारं पश्य निर्गुणतां मम   ॥07-127-008॥</td></tr>
<tr><td>यद्यदास्यमनुज्ञां वै पूर्वमेव गृहान्प्रति। <br>सिन्धुराजस्य समरे नाभविष्यज्जनक्षयः   ॥07-127-009॥</td></tr>
<tr><td>जयद्रथो जीवितार्थी गच्छमानो गृहान्प्रति। <br>मयानार्येण संरुद्धो द्रोणात्प्राप्याभयं रणे   ॥07-127-010॥</td></tr>
<tr><td>अद्य मे भ्रातरः क्षीणाश्चित्रसेनादयो युधि। <br>भीमसेनं समासाद्य पश्यतां नो दुरात्मनाम्   ॥07-127-011॥</td></tr>
<tr><td> कर्ण उवाच। <br>आचार्यं मा विगर्हस्व शक्त्या युध्यत्यसौ द्विजः। <br>अजय्यान्पाण्डवान्मन्ये द्रोणेनास्त्रविदा मृधे   ॥07-127-012॥</td></tr>
<tr><td>तथा ह्येनमतिक्रम्य प्रविष्टः श्वेतवाहनः। <br>दैवदृष्टोऽन्यथाभावो न मन्ये विद्यते क्वचित्   ॥07-127-013॥</td></tr>
<tr><td>ततो नो युध्यमानानां परं शक्त्या सुयोधन। <br>सैन्धवो निहतो राजन्दैवमत्र परं स्मृतम्   ॥07-127-014॥</td></tr>
<tr><td>परं यत्नं कुर्वतां च त्वया सार्धं रणाजिरे। <br>हत्वास्माकं पौरुषं हि दैवं पश्चात्करोति नः। <br>सततं चेष्टमानानां निकृत्या विक्रमेण च   ॥07-127-015॥</td></tr>
<tr><td>दैवोपसृष्टः पुरुषो यत्कर्म कुरुते क्वचित्। <br>कृतं कृतं स्म तत्तस्य दैवेन विनिहन्यते   ॥07-127-016॥</td></tr>
<tr><td>यत्कर्तव्यं मनुष्येण व्यवसायवता सता। <br>तत्कार्यमविशङ्केन सिद्धिर्दैवे प्रतिष्ठिता   ॥07-127-017॥</td></tr>
<tr><td>निकृत्या निकृताः पार्था विषयोगैश्च भारत। <br>दग्धा जतुगृहे चापि द्यूतेन च पराजिताः   ॥07-127-018॥</td></tr>
<tr><td>राजनीतिं व्यपाश्रित्य प्रहिताश्चैव काननम्। <br>यत्नेन च कृतं यत्ते दैवेन विनिपातितम्   ॥07-127-019॥</td></tr>
<tr><td>युध्यस्व यत्नमास्थाय मृत्युं कृत्वा निवर्तनम्। <br>यततस्तव तेषां च दैवं मार्गेण यास्यति   ॥07-127-020॥</td></tr>
<tr><td>न तेषां मतिपूर्वं हि सुकृतं दृश्यते क्वचित्। <br>दुष्कृतं तव वा वीर बुद्ध्या हीनं कुरूद्वह   ॥07-127-021॥</td></tr>
<tr><td>दैवं प्रमाणं सर्वस्य सुकृतस्येतरस्य वा। <br>अनन्यकर्म दैवं हि जागर्ति स्वपतामपि   ॥07-127-022॥</td></tr>
<tr><td>बहूनि तव सैन्यानि योधाश्च बहवस्तथा। <br>न तथा पाण्डुपुत्राणामेवं युद्धमवर्तत   ॥07-127-023॥</td></tr>
<tr><td>तैरल्पैर्बहवो यूयं क्षयं नीताः प्रहारिणः। <br>शङ्के दैवस्य तत्कर्म पौरुषं येन नाशितम्   ॥07-127-024॥</td></tr>
<tr><td> संजय उवाच। <br>एवं संभाषमाणानां बहु तत्तज्जनाधिप। <br>पाण्डवानामनीकानि समदृश्यन्त संयुगे   ॥07-127-025॥</td></tr>
<tr><td>ततः प्रववृते युद्धं व्यतिषक्तरथद्विपम्। <br>तावकानां परैः सार्धं राजन्दुर्मन्त्रिते तव   ॥07-127-026॥</td></tr>
</table>
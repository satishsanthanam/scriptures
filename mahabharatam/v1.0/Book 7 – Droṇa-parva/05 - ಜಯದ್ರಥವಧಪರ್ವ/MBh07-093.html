<table border = "1"><tr><td>Verse</td></tr>
<tr><td> संजय उवाच। <br>काल्यमानेषु सैन्येषु शैनेयेन ततस्ततः। <br>भारद्वाजः शरव्रातैर्महद्भिः समवाकिरत्   ॥07-093-001॥</td></tr>
<tr><td>स संप्रहारस्तुमुलो द्रोणसात्वतयोरभूत्। <br>पश्यतां सर्वसैन्यानां बलिवासवयोरिव   ॥07-093-002॥</td></tr>
<tr><td>ततो द्रोणः शिनेः पौत्रं चित्रैः सर्वायसैः शरैः। <br>त्रिभिराशीविषाकारैर्ललाटे समविध्यत   ॥07-093-003॥</td></tr>
<tr><td>तैर्ललाटार्पितैर्बाणैर्युयुधानस्त्वजिह्मगैः। <br>व्यरोचत महाराज त्रिशृङ्ग इव पर्वतः   ॥07-093-004॥</td></tr>
<tr><td>ततोऽस्य बाणानपरानिन्द्राशनिसमस्वनान्। <br>भारद्वाजोऽन्तरप्रेक्षी प्रेषयामास संयुगे   ॥07-093-005॥</td></tr>
<tr><td>तान्द्रोणचापनिर्मुक्तान्दाशार्हः पततः शरान्। <br>द्वाभ्यां द्वाभ्यां सुपुङ्खाभ्यां चिच्छेद परमास्त्रवित्   ॥07-093-006॥</td></tr>
<tr><td>तामस्य लघुतां द्रोणः समवेक्ष्य विशां पते। <br>प्रहस्य सहसाविध्यद्विंशत्या शिनिपुंगवम्   ॥07-093-007॥</td></tr>
<tr><td>पुनः पञ्चाशतेषूणां शतेन च समार्पयत्। <br>लघुतां युयुधानस्य लाघवेन विशेषयन्   ॥07-093-008॥</td></tr>
<tr><td>समुत्पतन्ति वल्मीकाद्यथा क्रुद्धा महोरगाः। <br>तथा द्रोणरथाद्राजन्नुत्पतन्ति तनुच्छिदः   ॥07-093-009॥</td></tr>
<tr><td>तथैव युयुधानेन सृष्टाः शतसहस्रशः। <br>अवाकिरन्द्रोणरथं शरा रुधिरभोजनाः   ॥07-093-010॥</td></tr>
<tr><td>लाघवाद्द्विजमुख्यस्य सात्वतस्य च मारिष। <br>विशेषं नाध्यगच्छाम समावास्तां नरर्षभौ   ॥07-093-011॥</td></tr>
<tr><td>सात्यकिस्तु ततो द्रोणं नवभिर्नतपर्वभिः। <br>आजघान भृशं क्रुद्धो ध्वजं च निशितैः शरैः। <br>सारथिं च शतेनैव भारद्वाजस्य पश्यतः   ॥07-093-012॥</td></tr>
<tr><td>लाघवं युयुधानस्य दृष्ट्वा द्रोणो महारथः। <br>सप्तत्या सात्यकिं विद्ध्वा तुरगांश्च त्रिभिस्त्रिभिः। <br>ध्वजमेकेन विव्याध माधवस्य रथे स्थितम्   ॥07-093-013॥</td></tr>
<tr><td>अथापरेण भल्लेन हेमपुङ्खेन पत्रिणा। <br>धनुश्चिच्छेद समरे माधवस्य महात्मनः   ॥07-093-014॥</td></tr>
<tr><td>सात्यकिस्तु ततः क्रुद्धो धनुस्त्यक्त्वा महारथः। <br>गदां जग्राह महतीं भारद्वाजाय चाक्षिपत्   ॥07-093-015॥</td></tr>
<tr><td>तामापतन्तीं सहसा पट्टबद्धामयस्मयीम्। <br>न्यवारयच्छरैर्द्रोणो बहुभिर्बहुरूपिभिः   ॥07-093-016॥</td></tr>
<tr><td>अथान्यद्धनुरादाय सात्यकिः सत्यविक्रमः। <br>विव्याध बहुभिर्वीरं भारद्वाजं शिलाशितैः   ॥07-093-017॥</td></tr>
<tr><td>स विद्ध्वा समरे द्रोणं सिंहनादममुञ्चत। <br>तं वै न ममृषे द्रोणः सर्वशस्त्रभृतां वरः   ॥07-093-018॥</td></tr>
<tr><td>तथः शक्तिं गृहीत्वा तु रुक्मदण्डामयस्मयीम्। <br>तरसा प्रेषयामास माधवस्य रथं प्रति   ॥07-093-019॥</td></tr>
<tr><td>अनासाद्य तु शैनेयं सा शक्तिः कालसंनिभा। <br>भित्त्वा रथं जगामोग्रा धरणीं दारुणस्वना   ॥07-093-020॥</td></tr>
<tr><td>ततो द्रोणं शिनेः पौत्रो राजन्विव्याध पत्रिणा। <br>दक्षिणं भुजमासाद्य पीडयन्भरतर्षभ   ॥07-093-021॥</td></tr>
<tr><td>द्रोणोऽपि समरे राजन्माधवस्य महद्धनुः। <br>अर्धचन्द्रेण चिच्छेद रथशक्त्या च सारथिम्   ॥07-093-022॥</td></tr>
<tr><td>मुमोह सारथिस्तस्य रथशक्त्या समाहतः। <br>स रथोपस्थमासाद्य मुहूर्तं संन्यषीदत   ॥07-093-023॥</td></tr>
<tr><td>चकार सात्यकी राजंस्तत्र कर्मातिमानुषम्। <br>अयोधयच्च यद्द्रोणं रश्मीञ्जग्राह च स्वयम्   ॥07-093-024॥</td></tr>
<tr><td>ततः शरशतेनैव युयुधानो महारथः। <br>अविध्यद्ब्राह्मणं संख्ये हृष्टरूपो विशां पते   ॥07-093-025॥</td></tr>
<tr><td>तस्य द्रोणः शरान्पञ्च प्रेषयामास भारत। <br>ते तस्य कवचं भित्त्वा पपुः शोणितमाहवे   ॥07-093-026॥</td></tr>
<tr><td>निर्विद्धस्तु शरैर्घोरैरक्रुध्यत्सात्यकिर्भृशम्। <br>सायकान्व्यसृजच्चापि वीरो रुक्मरथं प्रति   ॥07-093-027॥</td></tr>
<tr><td>ततो द्रोणस्य यन्तारं निपात्यैकेषुणा भुवि। <br>अश्वान्व्यद्रावयद्बाणैर्हतसूतान्महात्मनः   ॥07-093-028॥</td></tr>
<tr><td>स रथः प्रद्रुतः संख्ये मण्डलानि सहस्रशः। <br>चकार राजतो राजन्भ्राजमान इवांशुमान्   ॥07-093-029॥</td></tr>
<tr><td>अभिद्रवत गृह्णीत हयान्द्रोणस्य धावत। <br>इति स्म चुक्रुशुः सर्वे राजपुत्राः सराजकाः   ॥07-093-030॥</td></tr>
<tr><td>ते सात्यकिमपास्याशु राजन्युधि महारथाः। <br>यतो द्रोणस्ततः सर्वे सहसा समुपाद्रवन्   ॥07-093-031॥</td></tr>
<tr><td>तान्दृष्ट्वा प्रद्रुतान्सर्वान्सात्वतेन शरार्दितान्। <br>प्रभग्नं पुनरेवासीत्तव सैन्यं समाकुलम्   ॥07-093-032॥</td></tr>
<tr><td>व्यूहस्यैव पुनर्द्वारं गत्वा द्रोणो व्यवस्थितः। <br>वातायमानैस्तैरश्वैर्हृतो वृष्णिशरार्दितैः   ॥07-093-033॥</td></tr>
<tr><td>पाण्डुपाञ्चालसंभग्नं व्यूहमालोक्य वीर्यवान्। <br>शैनेये नाकरोद्यत्नं व्यूहस्यैवाभिरक्षणे   ॥07-093-034॥</td></tr>
<tr><td>निवार्य पाण्डुपाञ्चालान्द्रोणाग्निः प्रदहन्निव। <br>तस्थौ क्रोधाग्निसंदीप्तः कालसूर्य इवोदितः   ॥07-093-035॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>सर्वेषामेव मे ब्रूहि रथचिह्नानि संजय। <br>ये द्रोणमभ्यवर्तन्त क्रुद्धा भीमपुरोगमाः   ॥07-022-001॥</td></tr>
<tr><td> संजय उवाच। <br>ऋश्यवर्णैर्हयैर्दृष्ट्वा व्यायच्छन्तं वृकोदरम्। <br>रजताश्वस्ततः शूरः शैनेयः संन्यवर्तत   ॥07-022-002॥</td></tr>
<tr><td>दर्शनीयास्तु काम्बोजाः शुकपत्रपरिच्छदाः। <br>वहन्तो नकुलं शीघ्रं तावकानभिदुद्रुवुः   ॥07-022-003॥</td></tr>
<tr><td>कृष्णास्तु मेघसंकाशाः सहदेवमुदायुधम्। <br>भीमवेगा नरव्याघ्रमवहन्वातरंहसः   ॥07-022-004॥</td></tr>
<tr><td>हेमोत्तमप्रतिच्छन्नैर्हयैर्वातसमैर्जवे। <br>अभ्यवर्तन्त सैन्यानि सर्वाण्येव युधिष्ठिरम्   ॥07-022-005॥</td></tr>
<tr><td>राज्ञस्त्वनन्तरं राजा पाञ्चाल्यो द्रुपदोऽभवत्। <br>जातरूपमयच्छत्रः सर्वैः स्वैरभिरक्षितः   ॥07-022-006॥</td></tr>
<tr><td>ललामैर्हरिभिर्युक्तैः सर्वशब्दक्षमैर्युधि। <br>राज्ञां मध्ये महेष्वासः शान्तभीरभ्यवर्तत   ॥07-022-007॥</td></tr>
<tr><td>तं विराटोऽन्वयात्पश्चात्सह शूरैर्महारथैः। <br>केकयाश्च शिखण्डी च धृष्टकेतुस्तथैव च। <br>स्वैः स्वैः सैन्यैः परिवृता मत्स्यराजानमन्वयुः   ॥07-022-008॥</td></tr>
<tr><td>ते तु पाटलपुष्पाणां समवर्णा हयोत्तमाः। <br>वहमाना व्यराजन्त मत्स्यस्यामित्रघातिनः   ॥07-022-009॥</td></tr>
<tr><td>हारिद्रसमवर्णास्तु जवना हेममालिनः। <br>पुत्रं विराटराजस्य सत्वराः समुदावहन्   ॥07-022-010॥</td></tr>
<tr><td>इन्द्रगोपकवर्णैस्तु भ्रातरः पञ्च केकयाः। <br>जातरूपसमाभासः सर्वे लोहितकध्वजाः   ॥07-022-011॥</td></tr>
<tr><td>ते हेममालिनः शूराः सर्वे युद्धविशारदाः। <br>वर्षन्त इव जीमूताः प्रत्यदृश्यन्त दंशिताः   ॥07-022-012॥</td></tr>
<tr><td>आमपात्रनिभाकाराः पाञ्चाल्यममितौजसम्। <br>दान्तास्ताम्रारुणा युक्ताः शिखण्डिनमुदावहन्   ॥07-022-013॥</td></tr>
<tr><td>तथा द्वादशसाहस्राः पाञ्चालानां महारथाः। <br>तेषां तु षट्सहस्राणि ये शिखण्डिनमन्वयुः   ॥07-022-014॥</td></tr>
<tr><td>पुत्रं तु शिशुपालस्य नरसिंहस्य मारिष। <br>आक्रीडन्तो वहन्ति स्म सारङ्गशबला हयाः   ॥07-022-015॥</td></tr>
<tr><td>धृष्टकेतुश्च चेदीनामृषभोऽतिबलोदितः। <br>काम्बोजैः शबलैरश्वैरभ्यवर्तत दुर्जयः   ॥07-022-016॥</td></tr>
<tr><td>बृहत्क्षत्रं तु कैकेयं सुकुमारं हयोत्तमाः। <br>पलालधूमवर्णाभाः सैन्धवाः शीघ्रमावहन्   ॥07-022-017॥</td></tr>
<tr><td>मल्लिकाक्षाः पद्मवर्णा बाह्लिजाताः स्वलंकृताः। <br>शूरं शिखण्डिनः पुत्रं क्षत्रदेवमुदावहन्   ॥07-022-018॥</td></tr>
<tr><td>युवानमवहन्युद्धे क्रौञ्चवर्णा हयोत्तमाः। <br>काश्यस्याभिभुवः पुत्रं सुकुमारं महारथम्   ॥07-022-019॥</td></tr>
<tr><td>श्वेतास्तु प्रतिविन्ध्यं तं कृष्णग्रीवा मनोजवाः। <br>यन्तुः प्रेष्यकरा राजन्राजपुत्रमुदावहन्   ॥07-022-020॥</td></tr>
<tr><td>सुतसोमं तु यं धौम्यात्पार्थः पुत्रमयाचत। <br>माषपुष्पसवर्णास्तमवहन्वाजिनो रणे   ॥07-022-021॥</td></tr>
<tr><td>सहस्रसोमप्रतिमा बभूवुः; पुरे कुरूणामुदयेन्दुनाम्नि। <br>तस्मिञ्जातः सोमसंक्रन्दमध्ये; यस्मात्तस्मात्सुतसोमोऽभवत्सः   ॥07-022-022॥</td></tr>
<tr><td>नाकुलिं तु शतानीकं शालपुष्पनिभा हयाः। <br>आदित्यतरुणप्रख्याः श्लाघनीयमुदावहन्   ॥07-022-023॥</td></tr>
<tr><td>काञ्चनप्रतिमैर्योक्त्रैर्मयूरग्रीवसंनिभाः। <br>द्रौपदेयं नरव्याघ्रं श्रुतकर्माणमावहन्   ॥07-022-024॥</td></tr>
<tr><td>श्रुतकीर्तिं श्रुतनिधिं द्रौपदेयं हयोत्तमाः। <br>ऊहुः पार्थसमं युद्धे चाषपत्रनिभा हयाः   ॥07-022-025॥</td></tr>
<tr><td>यमाहुरध्यर्धगुणं कृष्णात्पार्थाच्च संयुगे। <br>अभिमन्युं पिशङ्गास्तं कुमारमवहन्रणे   ॥07-022-026॥</td></tr>
<tr><td>एकस्तु धार्तराष्ट्रेभ्यः पाण्डवान्यः समाश्रितः। <br>तं बृहन्तो महाकाया युयुत्सुमवहन्रणे   ॥07-022-027॥</td></tr>
<tr><td>पलालकाण्डवर्णास्तु वार्धक्षेमिं तरस्विनम्। <br>ऊहुः सुतुमुले युद्धे हया हृष्टाः स्वलंकृताः   ॥07-022-028॥</td></tr>
<tr><td>कुमारं शितिपादास्तु रुक्मपत्रैरुरश्छदैः। <br>सौचित्तिमवहन्युद्धे यन्तुः प्रेष्यकरा हयाः   ॥07-022-029॥</td></tr>
<tr><td>रुक्मपृष्ठावकीर्णास्तु कौशेयसदृशा हयाः। <br>सुवर्णमालिनः क्षान्ताः श्रेणिमन्तमुदावहन्   ॥07-022-030॥</td></tr>
<tr><td>रुक्ममालाधराः शूरा हेमवर्णाः स्वलंकृताः। <br>काशिराजं हयश्रेष्ठाः श्लाघनीयमुदावहन्   ॥07-022-031॥</td></tr>
<tr><td>अस्त्राणां च धनुर्वेदे ब्राह्मे वेदे च पारगम्। <br>तं सत्यधृतिमायान्तमरुणाः समुदावहन्   ॥07-022-032॥</td></tr>
<tr><td>यः स पाञ्चालसेनानीर्द्रोणमंशमकल्पयत्। <br>पारावतसवर्णाश्वा धृष्टद्युम्नमुदावहन्   ॥07-022-033॥</td></tr>
<tr><td>तमन्वयात्सत्यधृतिः सौचित्तिर्युद्धदुर्मदः। <br>श्रेणिमान्वसुदानश्च पुत्रः काश्यस्य चाभिभो   ॥07-022-034॥</td></tr>
<tr><td>युक्तैः परमकाम्बोजैर्जवनैर्हेममालिभिः। <br>भीषयन्तो द्विषत्सैन्यं यमवैश्रवणोपमाः   ॥07-022-035॥</td></tr>
<tr><td>प्रभद्रकास्तु पाञ्चालाः षट्सहस्राण्युदायुधाः। <br>नानावर्णैर्हयश्रेष्ठैर्हेमचित्ररथध्वजाः   ॥07-022-036॥</td></tr>
<tr><td>शरव्रातैर्विधुन्वन्तः शत्रून्विततकार्मुकाः। <br>समानमृत्यवो भूत्वा धृष्टद्युम्नं समन्वयुः   ॥07-022-037॥</td></tr>
<tr><td>बभ्रुकौशेयवर्णास्तु सुवर्णवरमालिनः। <br>ऊहुरग्लानमनसश्चेकितानं हयोत्तमाः   ॥07-022-038॥</td></tr>
<tr><td>इन्द्रायुधसवर्णैस्तु कुन्तिभोजो हयोत्तमैः। <br>आयात्सुवश्यैः पुरुजिन्मातुलः सव्यसाचिनः   ॥07-022-039॥</td></tr>
<tr><td>अन्तरिक्षसवर्णास्तु तारकाचित्रिता इव। <br>राजानं रोचमानं ते हयाः संख्ये समावहन्   ॥07-022-040॥</td></tr>
<tr><td>कर्बुराः शितिपादास्तु स्वर्णजालपरिच्छदाः। <br>जारासंधिं हयश्रेष्ठाः सहदेवमुदावहन्   ॥07-022-041॥</td></tr>
<tr><td>ये तु पुष्करनालस्य समवर्णा हयोत्तमाः। <br>जवे श्येनसमाश्चित्राः सुदामानमुदावहन्   ॥07-022-042॥</td></tr>
<tr><td>शशलोहितवर्णास्तु पाण्डुरोद्गतराजयः। <br>पाञ्चाल्यं गोपतेः पुत्रं सिंहसेनमुदावहन्   ॥07-022-043॥</td></tr>
<tr><td>पाञ्चालानां नरव्याघ्रो यः ख्यातो जनमेजयः। <br>तस्य सर्षपपुष्पाणां तुल्यवर्णा हयोत्तमाः   ॥07-022-044॥</td></tr>
<tr><td>माषवर्णास्तु जवना बृहन्तो हेममालिनः। <br>दधिपृष्ठाश्चन्द्रमुखाः पाञ्चाल्यमवहन्द्रुतम्   ॥07-022-045॥</td></tr>
<tr><td>शूराश्च भद्रकाश्चैव शरकाण्डनिभा हयाः। <br>पद्मकिञ्जल्कवर्णाभा दण्डधारमुदावहन्   ॥07-022-046॥</td></tr>
<tr><td>बिभ्रतो हेममालाश्च चक्रवाकोदरा हयाः। <br>कोसलाधिपतेः पुत्रं सुक्षत्रं वाजिनोऽवहन्   ॥07-022-047॥</td></tr>
<tr><td>शबलास्तु बृहन्तोऽश्वा दान्ता जाम्बूनदस्रजः। <br>युद्धे सत्यधृतिं क्षैमिमवहन्प्रांशवः शुभाः   ॥07-022-048॥</td></tr>
<tr><td>एकवर्णेन सर्वेण ध्वजेन कवचेन च। <br>अश्वैश्च धनुषा चैव शुक्लैः शुक्लो न्यवर्तत   ॥07-022-049॥</td></tr>
<tr><td>समुद्रसेनपुत्रं तु सामुद्रा रुद्रतेजसम्। <br>अश्वाः शशाङ्कसदृशाश्चन्द्रदेवमुदावहन्   ॥07-022-050॥</td></tr>
<tr><td>नीलोत्पलसवर्णास्तु तपनीयविभूषिताः। <br>शैब्यं चित्ररथं युद्धे चित्रमाल्यावहन्हयाः   ॥07-022-051॥</td></tr>
<tr><td>कलायपुष्पवर्णास्तु श्वेतलोहितराजयः। <br>रथसेनं हयश्रेष्ठाः समूहुर्युद्धदुर्मदम्   ॥07-022-052॥</td></tr>
<tr><td>यं तु सर्वमनुष्येभ्यः प्राहुः शूरतरं नृपम्। <br>तं पटच्चरहन्तारं शुकवर्णावहन्हयाः   ॥07-022-053॥</td></tr>
<tr><td>चित्रायुधं चित्रमाल्यं चित्रवर्मायुधध्वजम्। <br>ऊहुः किंशुकपुष्पाणां तुल्यवर्णा हयोत्तमाः   ॥07-022-054॥</td></tr>
<tr><td>एकवर्णेन सर्वेण ध्वजेन कवचेन च। <br>धनुषा रथवाहैश्च नीलैर्नीलोऽभ्यवर्तत   ॥07-022-055॥</td></tr>
<tr><td>नानारूपै रत्नचित्रैर्वरूथध्वजकार्मुकैः। <br>वाजिध्वजपताकाभिश्चित्रैश्चित्रोऽभ्यवर्तत   ॥07-022-056॥</td></tr>
<tr><td>ये तु पुष्करपत्रस्य तुल्यवर्णा हयोत्तमाः। <br>ते रोचमानस्य सुतं हेमवर्णमुदावहन्   ॥07-022-057॥</td></tr>
<tr><td>योधाश्च भद्रकाराश्च शरदण्डानुदण्डजाः। <br>श्वेताण्डाः कुक्कुटाण्डाभा दण्डकेतुमुदावहन्   ॥07-022-058॥</td></tr>
<tr><td>आटरूषकपुष्पाभा हयाः पाण्ड्यानुयायिनाम्। <br>अवहन्रथमुख्यानामयुतानि चतुर्दश   ॥07-022-059॥</td></tr>
<tr><td>नानारूपेण वर्णेन नानाकृतिमुखा हयाः। <br>रथचक्रध्वजं वीरं घटोत्कचमुदावहन्   ॥07-022-060॥</td></tr>
<tr><td>सुवर्णवर्णा धर्मज्ञमनीकस्थं युधिष्ठिरम्। <br>राजश्रेष्ठं हयश्रेष्ठाः सर्वतः पृष्ठतोऽन्वयुः। <br>वर्णैश्चोच्चावचैर्दिव्यैः सदश्वानां प्रभद्रकाः   ॥07-022-061॥</td></tr>
<tr><td>ते यत्ता भीमसेनेन सहिताः काञ्चनध्वजाः। <br>प्रत्यदृश्यन्त राजेन्द्र सेन्द्रा इव दिवौकसः   ॥07-022-062॥</td></tr>
<tr><td>अत्यरोचत तान्सर्वान्धृष्टद्युम्नः समागतान्। <br>सर्वाण्यपि च सैन्यानि भारद्वाजोऽत्यरोचत   ॥07-022-063॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>तथा क्रुद्धः किमकरोद्भगदत्तस्य पाण्डवः। <br>प्राग्ज्योतिषो वा पार्थस्य तन्मे शंस यथातथम्   ॥07-028-001॥</td></tr>
<tr><td> संजय उवाच। <br>प्राग्ज्योतिषेण संसक्तावुभौ दाशार्हपाण्डवौ। <br>मृत्योरिवान्तिकं प्राप्तौ सर्वभूतानि मेनिरे   ॥07-028-002॥</td></tr>
<tr><td>तथा हि शरवर्षाणि पातयत्यनिशं प्रभो। <br>भगदत्तो गजस्कन्धात्कृष्णयोः स्यन्दनस्थयोः   ॥07-028-003॥</td></tr>
<tr><td>अथ कार्ष्णायसैर्बाणैः पूर्णकार्मुकनिःसृतैः। <br>अविध्यद्देवकीपुत्रं हेमपुङ्खैः शिलाशितैः   ॥07-028-004॥</td></tr>
<tr><td>अग्निस्पर्शसमास्तीक्ष्णा भगदत्तेन चोदिताः। <br>निर्भिद्य देवकीपुत्रं क्षितिं जग्मुः शरास्ततः   ॥07-028-005॥</td></tr>
<tr><td>तस्य पार्थो धनुश्छित्त्वा शरावापं निहत्य च। <br>लाडयन्निव राजानं भगदत्तमयोधयत्   ॥07-028-006॥</td></tr>
<tr><td>सोऽर्करश्मिनिभांस्तीक्ष्णांस्तोमरान्वै चतुर्दश। <br>प्रेरयत्सव्यसाची तांस्त्रिधैकैकमथाच्छिनत्   ॥07-028-007॥</td></tr>
<tr><td>ततो नागस्य तद्वर्म व्यधमत्पाकशासनिः। <br>शरजालेन स बभौ व्यभ्रः पर्वतराडिव   ॥07-028-008॥</td></tr>
<tr><td>ततः प्राग्ज्योतिषः शक्तिं हेमदण्डामयस्मयीम्। <br>व्यसृजद्वासुदेवाय द्विधा तामर्जुनोऽच्छिनत्   ॥07-028-009॥</td></tr>
<tr><td>ततश्छत्रं ध्वजं चैव छित्त्वा राज्ञोऽर्जुनः शरैः। <br>विव्याध दशभिस्तूर्णमुत्स्मयन्पर्वताधिपम्   ॥07-028-010॥</td></tr>
<tr><td>सोऽतिविद्धोऽर्जुनशरैः सुपुङ्खैः कङ्कपत्रिभिः। <br>भगदत्तस्ततः क्रुद्धः पाण्डवस्य महात्मनः   ॥07-028-011॥</td></tr>
<tr><td>व्यसृजत्तोमरान्मूर्ध्नि श्वेताश्वस्योन्ननाद च। <br>तैरर्जुनस्य समरे किरीटं परिवर्तितम्   ॥07-028-012॥</td></tr>
<tr><td>परिवृत्तं किरीटं तं यमयन्नेव फल्गुनः। <br>सुदृष्टः क्रियतां लोक इति राजानमब्रवीत्   ॥07-028-013॥</td></tr>
<tr><td>एवमुक्तस्तु संक्रुद्धः शरवर्षेण पाण्डवम्। <br>अभ्यवर्षत्सगोविन्दं धनुरादाय भास्वरम्   ॥07-028-014॥</td></tr>
<tr><td>तस्य पार्थो धनुश्छित्त्वा तूणीरान्संनिकृत्य च। <br>त्वरमाणो द्विसप्तत्या सर्वमर्मस्वताडयत्   ॥07-028-015॥</td></tr>
<tr><td>विद्धस्तथाप्यव्यथितो वैष्णवास्त्रमुदीरयन्। <br>अभिमन्त्र्याङ्कुशं क्रुद्धो व्यसृजत्पाण्डवोरसि   ॥07-028-016॥</td></tr>
<tr><td>विसृष्टं भगदत्तेन तदस्त्रं सर्वघातकम्। <br>उरसा प्रतिजग्राह पार्थं संछाद्य केशवः   ॥07-028-017॥</td></tr>
<tr><td>वैजयन्त्यभवन्माला तदस्त्रं केशवोरसि। <br>ततोऽर्जुनः क्लान्तमनाः केशवं प्रत्यभाषत   ॥07-028-018॥</td></tr>
<tr><td>अयुध्यमानस्तुरगान्संयन्तास्मि जनार्दन। <br>इत्युक्त्वा पुण्डरीकाक्ष प्रतिज्ञां स्वां न रक्षसि   ॥07-028-019॥</td></tr>
<tr><td>यद्यहं व्यसनी वा स्यामशक्तो वा निवारणे। <br>ततस्त्वयैवं कार्यं स्यान्न तु कार्यं मयि स्थिते   ॥07-028-020॥</td></tr>
<tr><td>सबाणः सधनुश्चाहं ससुरासुरमानवान्। <br>शक्तो लोकानिमाञ्जेतुं तच्चापि विदितं तव   ॥07-028-021॥</td></tr>
<tr><td>ततोऽर्जुनं वासुदेवः प्रत्युवाचार्थवद्वचः। <br>शृणु गुह्यमिदं पार्थ यथा वृत्तं पुरानघ   ॥07-028-022॥</td></tr>
<tr><td>चतुर्मूर्तिरहं शश्वल्लोकत्राणार्थमुद्यतः। <br>आत्मानं प्रविभज्येह लोकानां हितमादधे   ॥07-028-023॥</td></tr>
<tr><td>एका मूर्तिस्तपश्चर्यां कुरुते मे भुवि स्थिता। <br>अपरा पश्यति जगत्कुर्वाणं साध्वसाधुनी   ॥07-028-024॥</td></tr>
<tr><td>अपरा कुरुते कर्म मानुषं लोकमाश्रिता। <br>शेते चतुर्थी त्वपरा निद्रां वर्षसहस्रिकाम्   ॥07-028-025॥</td></tr>
<tr><td>यासौ वर्षसहस्रान्ते मूर्तिरुत्तिष्ठते मम। <br>वरार्हेभ्यो वराञ्श्रेष्ठांस्तस्मिन्काले ददाति सा   ॥07-028-026॥</td></tr>
<tr><td>तं तु कालमनुप्राप्तं विदित्वा पृथिवी तदा। <br>प्रायाचत वरं यं मां नरकार्थाय तं शृणु   ॥07-028-027॥</td></tr>
<tr><td>देवानामसुराणां च अवध्यस्तनयोऽस्तु मे। <br>उपेतो वैष्णवास्त्रेण तन्मे त्वं दातुमर्हसि   ॥07-028-028॥</td></tr>
<tr><td>एवं वरमहं श्रुत्वा जगत्यास्तनये तदा। <br>अमोघमस्त्रमददं वैष्णवं तदहं पुरा   ॥07-028-029॥</td></tr>
<tr><td>अवोचं चैतदस्त्रं वै ह्यमोघं भवतु क्षमे। <br>नरकस्याभिरक्षार्थं नैनं कश्चिद्वधिष्यति   ॥07-028-030॥</td></tr>
<tr><td>अनेनास्त्रेण ते गुप्तः सुतः परबलार्दनः। <br>भविष्यति दुराधर्षः सर्वलोकेषु सर्वदा   ॥07-028-031॥</td></tr>
<tr><td>तथेत्युक्त्वा गता देवी कृतकामा मनस्विनी। <br>स चाप्यासीद्दुराधर्षो नरकः शत्रुतापनः   ॥07-028-032॥</td></tr>
<tr><td>तस्मात्प्राग्ज्योतिषं प्राप्तं तदस्त्रं पार्थ मामकम्। <br>नास्यावध्योऽस्ति लोकेषु सेन्द्ररुद्रेषु मारिष   ॥07-028-033॥</td></tr>
<tr><td>तन्मया त्वत्कृतेनैतदन्यथा व्यपनाशितम्। <br>वियुक्तं परमास्त्रेण जहि पार्थ महासुरम्   ॥07-028-034॥</td></tr>
<tr><td>वैरिणं युधि दुर्धर्षं भगदत्तं सुरद्विषम्। <br>यथाहं जघ्निवान्पूर्वं हितार्थं नरकं तथा   ॥07-028-035॥</td></tr>
<tr><td>एवमुक्तस्ततः पार्थः केशवेन महात्मना। <br>भगदत्तं शितैर्बाणैः सहसा समवाकिरत्   ॥07-028-036॥</td></tr>
<tr><td>ततः पार्थो महाबाहुरसंभ्रान्तो महामनाः। <br>कुम्भयोरन्तरे नागं नाराचेन समार्पयत्   ॥07-028-037॥</td></tr>
<tr><td>समासाद्य तु तं नागं बाणो वज्र इवाचलम्। <br>अभ्यगात्सह पुङ्खेन वल्मीकमिव पन्नगः   ॥07-028-038॥</td></tr>
<tr><td>स तु विष्टभ्य गात्राणि दन्ताभ्यामवनिं ययौ। <br>नदन्नार्तस्वरं प्राणानुत्ससर्ज महाद्विपः   ॥07-028-039॥</td></tr>
<tr><td>ततश्चन्द्रार्धबिम्बेन शरेण नतपर्वणा। <br>बिभेद हृदयं राज्ञो भगदत्तस्य पाण्डवः   ॥07-028-040॥</td></tr>
<tr><td>स भिन्नहृदयो राजा भगदत्तः किरीटिना। <br>शरासनं शरांश्चैव गतासुः प्रमुमोच ह   ॥07-028-041॥</td></tr>
<tr><td>शिरसस्तस्य विभ्रष्टः पपात च वराङ्कुशः। <br>नालताडनविभ्रष्टं पलाशं नलिनादिव   ॥07-028-042॥</td></tr>
<tr><td>स हेममाली तपनीयभाण्डा;त्पपात नागाद्गिरिसंनिकाशात्। <br>सुपुष्पितो मारुतवेगरुग्णो; महीधराग्रादिव कर्णिकारः   ॥07-028-043॥</td></tr>
<tr><td>निहत्य तं नरपतिमिन्द्रविक्रमं; सखायमिन्द्रस्य तथैन्द्रिराहवे। <br>ततोऽपरांस्तव जयकाङ्क्षिणो नरा;न्बभञ्ज वायुर्बलवान्द्रुमानिव   ॥07-028-044॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>परिणाम्य निशां तां तु भारद्वाजो महारथः। <br>बहूक्त्वा च ततो राजन्राजानं च सुयोधनम्   ॥07-019-001॥</td></tr>
<tr><td>विधाय योगं पार्थेन संशप्तकगणैः सह। <br>निष्क्रान्ते च रणात्पार्थे संशप्तकवधं प्रति   ॥07-019-002॥</td></tr>
<tr><td>व्यूढानीकस्ततो द्रोणः पाण्डवानां महाचमूम्। <br>अभ्ययाद्भरतश्रेष्ठ धर्मराजजिघृक्षया   ॥07-019-003॥</td></tr>
<tr><td>व्यूहं दृष्ट्वा सुपर्णं तु भारद्वाजकृतं तदा। <br>व्यूहेन मण्डलार्धेन प्रत्यव्यूहद्युधिष्ठिरः   ॥07-019-004॥</td></tr>
<tr><td>मुखमासीत्सुपर्णस्य भारद्वाजो महारथः। <br>शिरो दुर्योधनो राजा सोदर्यैः सानुगैः सह   ॥07-019-005॥</td></tr>
<tr><td>चक्षुषी कृतवर्मा च गौतमश्चास्यतां वरः। <br>भूतवर्मा क्षेमशर्मा करकर्षश्च वीर्यवान्   ॥07-019-006॥</td></tr>
<tr><td>कलिङ्गाः सिंहलाः प्राच्याः शूराभीरा दशेरकाः। <br>शका यवनकाम्बोजास्तथा हंसपदाश्च ये   ॥07-019-007॥</td></tr>
<tr><td>ग्रीवायां शूरसेनाश्च दरदा मद्रकेकयाः। <br>गजाश्वरथपत्त्यौघास्तस्थुः शतसहस्रशः   ॥07-019-008॥</td></tr>
<tr><td>भूरिश्रवाः शलः शल्यः सोमदत्तश्च बाह्लिकः। <br>अक्षौहिण्या वृता वीरा दक्षिणं पक्षमाश्रिताः   ॥07-019-009॥</td></tr>
<tr><td>विन्दानुविन्दावावन्त्यौ काम्बोजश्च सुदक्षिणः। <br>वामं पक्षं समाश्रित्य द्रोणपुत्राग्रगाः स्थिताः   ॥07-019-010॥</td></tr>
<tr><td>पृष्ठे कलिङ्गाः साम्बष्ठा मागधाः पौण्ड्रमद्रकाः। <br>गान्धाराः शकुनिप्राग्याः पार्वतीया वसातयः   ॥07-019-011॥</td></tr>
<tr><td>पुच्छे वैकर्तनः कर्णः सपुत्रज्ञातिबान्धवः। <br>महत्या सेनया तस्थौ नानाध्वजसमुत्थया   ॥07-019-012॥</td></tr>
<tr><td>जयद्रथो भीमरथः सांयात्रिकसभो जयः। <br>भूमिंजयो वृषक्राथो नैषधश्च महाबलः   ॥07-019-013॥</td></tr>
<tr><td>वृता बलेन महता ब्रह्मलोकपुरस्कृताः। <br>व्यूहस्योपरि ते राजन्स्थिता युद्धविशारदाः   ॥07-019-014॥</td></tr>
<tr><td>द्रोणेन विहितो व्यूहः पदात्यश्वरथद्विपैः। <br>वातोद्धूतार्णवाकारः प्रवृत्त इव लक्ष्यते   ॥07-019-015॥</td></tr>
<tr><td>तस्य पक्षप्रपक्षेभ्यो निष्पतन्ति युयुत्सवः। <br>सविद्युत्स्तनिता मेघाः सर्वदिग्भ्य इवोष्णगे   ॥07-019-016॥</td></tr>
<tr><td>तस्य प्राग्ज्योतिषो मध्ये विधिवत्कल्पितं गजम्। <br>आस्थितः शुशुभे राजन्नंशुमानुदये यथा   ॥07-019-017॥</td></tr>
<tr><td>माल्यदामवता राजा श्वेतच्छत्रेण धार्यता। <br>कृत्तिकायोगयुक्तेन पौर्णमास्यामिवेन्दुना   ॥07-019-018॥</td></tr>
<tr><td>नीलाञ्जनचयप्रख्यो मदान्धो द्विरदो बभौ। <br>अभिवृष्टो महामेघैर्यथा स्यात्पर्वतो महान्   ॥07-019-019॥</td></tr>
<tr><td>नानानृपतिभिर्वीरैर्विविधायुधभूषणैः। <br>समन्वितः पार्वतीयैः शक्रो देवगणैरिव   ॥07-019-020॥</td></tr>
<tr><td>ततो युधिष्ठिरः प्रेक्ष्य व्यूहं तमतिमानुषम्। <br>अजय्यमरिभिः संख्ये पार्षतं वाक्यमब्रवीत्   ॥07-019-021॥</td></tr>
<tr><td>ब्राह्मणस्य वशं नाहमियामद्य यथा प्रभो। <br>पारावतसवर्णाश्व तथा नीतिर्विधीयताम्   ॥07-019-022॥</td></tr>
<tr><td> धृष्टद्युम्न उवाच। <br>द्रोणस्य यतमानस्य वशं नैष्यसि सुव्रत। <br>अहमावारयिष्यामि द्रोणमद्य सहानुगम्   ॥07-019-023॥</td></tr>
<tr><td>मयि जीवति कौरव्य नोद्वेगं कर्तुमर्हसि। <br>न हि शक्तो रणे द्रोणो विजेतुं मां कथंचन   ॥07-019-024॥</td></tr>
<tr><td> संजय उवाच। <br>एवमुक्त्वा किरन्बाणान्द्रुपदस्य सुतो बली। <br>पारावतसवर्णाश्वः स्वयं द्रोणमुपाद्रवत्   ॥07-019-025॥</td></tr>
<tr><td>अनिष्टदर्शनं दृष्ट्वा धृष्टद्युम्नमवस्थितम्। <br>क्षणेनैवाभवद्द्रोणो नातिहृष्टमना इव   ॥07-019-026॥</td></tr>
<tr><td>तं तु संप्रेक्ष्य पुत्रस्ते दुर्मुखः शत्रुकर्शनः। <br>प्रियं चिकीर्षन्द्रोणस्य धृष्टद्युम्नमवारयत्   ॥07-019-027॥</td></tr>
<tr><td>स संप्रहारस्तुमुलः समरूप इवाभवत्। <br>पार्षतस्य च शूरस्य दुर्मुखस्य च भारत   ॥07-019-028॥</td></tr>
<tr><td>पार्षतः शरजालेन क्षिप्रं प्रच्छाद्य दुर्मुखम्। <br>भारद्वाजं शरौघेण महता समवारयत्   ॥07-019-029॥</td></tr>
<tr><td>द्रोणमावारितं दृष्ट्वा भृशायस्तस्तवात्मजः। <br>नानालिङ्गैः शरव्रातैः पार्षतं सममोहयत्   ॥07-019-030॥</td></tr>
<tr><td>तयोर्विषक्तयोः संख्ये पाञ्चाल्यकुरुमुख्ययोः। <br>द्रोणो यौधिष्ठिरं सैन्यं बहुधा व्यधमच्छरैः   ॥07-019-031॥</td></tr>
<tr><td>अनिलेन यथाभ्राणि विच्छिन्नानि समन्ततः। <br>तथा पार्थस्य सैन्यानि विच्छिन्नानि क्वचित्क्वचित्   ॥07-019-032॥</td></tr>
<tr><td>मुहूर्तमिव तद्युद्धमासीन्मधुरदर्शनम्। <br>तत उन्मत्तवद्राजन्निर्मर्यादमवर्तत   ॥07-019-033॥</td></tr>
<tr><td>नैव स्वे न परे राजन्नज्ञायन्त परस्परम्। <br>अनुमानेन संज्ञाभिर्युद्धं तत्समवर्तत   ॥07-019-034॥</td></tr>
<tr><td>चूडामणिषु निष्केषु भूषणेष्वसिचर्मसु। <br>तेषामादित्यवर्णाभा मरीच्यः प्रचकाशिरे   ॥07-019-035॥</td></tr>
<tr><td>तत्प्रकीर्णपताकानां रथवारणवाजिनाम्। <br>बलाकाशबलाभ्राभं ददृशे रूपमाहवे   ॥07-019-036॥</td></tr>
<tr><td>नरानेव नरा जघ्नुरुदग्राश्च हया हयान्। <br>रथांश्च रथिनो जघ्नुर्वारणा वरवारणान्   ॥07-019-037॥</td></tr>
<tr><td>समुच्छ्रितपताकानां गजानां परमद्विपैः। <br>क्षणेन तुमुलो घोरः संग्रामः समवर्तत   ॥07-019-038॥</td></tr>
<tr><td>तेषां संसक्तगात्राणां कर्षतामितरेतरम्। <br>दन्तसंघातसंघर्षात्सधूमोऽग्निरजायत   ॥07-019-039॥</td></tr>
<tr><td>विप्रकीर्णपताकास्ते विषाणजनिताग्नयः। <br>बभूवुः खं समासाद्य सविद्युत इवाम्बुदाः   ॥07-019-040॥</td></tr>
<tr><td>विक्षरद्भिर्नदद्भिश्च निपतद्भिश्च वारणैः। <br>संबभूव मही कीर्णा मेघैर्द्यौरिव शारदी   ॥07-019-041॥</td></tr>
<tr><td>तेषामाहन्यमानानां बाणतोमरवृष्टिभिः। <br>वारणानां रवो जज्ञे मेघानामिव संप्लवे   ॥07-019-042॥</td></tr>
<tr><td>तोमराभिहताः केचिद्बाणैश्च परमद्विपाः। <br>वित्रेसुः सर्वभूतानां शब्दमेवापरेऽव्रजन्   ॥07-019-043॥</td></tr>
<tr><td>विषाणाभिहताश्चापि केचित्तत्र गजा गजैः। <br>चक्रुरार्तस्वरं घोरमुत्पातजलदा इव   ॥07-019-044॥</td></tr>
<tr><td>प्रतीपं ह्रियमाणाश्च वारणा वरवारणैः। <br>उन्मथ्य पुनराजह्रुः प्रेरिताः परमाङ्कुशैः   ॥07-019-045॥</td></tr>
<tr><td>महामात्रा महामात्रैस्ताडिताः शरतोमरैः। <br>गजेभ्यः पृथिवीं जग्मुर्मुक्तप्रहरणाङ्कुशाः   ॥07-019-046॥</td></tr>
<tr><td>निर्मनुष्याश्च मातङ्गा विनदन्तस्ततस्ततः। <br>छिन्नाभ्राणीव संपेतुः संप्रविश्य परस्परम्   ॥07-019-047॥</td></tr>
<tr><td>हतान्परिवहन्तश्च यन्त्रिताः परमायुधैः। <br>दिशो जग्मुर्महानागाः केचिदेकचरा इव   ॥07-019-048॥</td></tr>
<tr><td>ताडितास्ताड्यमानाश्च तोमरर्ष्टिपरश्वधैः। <br>पेतुरार्तस्वरं कृत्वा तदा विशसने गजाः   ॥07-019-049॥</td></tr>
<tr><td>तेषां शैलोपमैः कायैर्निपतद्भिः समन्ततः। <br>आहता सहसा भूमिश्चकम्पे च ननाद च   ॥07-019-050॥</td></tr>
<tr><td>सादितैः सगजारोहैः सपताकैः समन्ततः। <br>मातङ्गैः शुशुभे भूमिर्विकीर्णैरिव पर्वतैः   ॥07-019-051॥</td></tr>
<tr><td>गजस्थाश्च महामात्रा निर्भिन्नहृदया रणे। <br>रथिभिः पातिता भल्लैर्विकीर्णाङ्कुशतोमराः   ॥07-019-052॥</td></tr>
<tr><td>क्रौञ्चवद्विनदन्तोऽन्ये नाराचाभिहता गजाः। <br>परान्स्वांश्चापि मृद्नन्तः परिपेतुर्दिशो दश   ॥07-019-053॥</td></tr>
<tr><td>गजाश्वरथसंघानां शरीरौघसमावृता। <br>बभूव पृथिवी राजन्मांसशोणितकर्दमा   ॥07-019-054॥</td></tr>
<tr><td>प्रमथ्य च विषाणाग्रैः समुत्क्षिप्य च वारणैः। <br>सचक्राश्च विचक्राश्च रथैरेव महारथाः   ॥07-019-055॥</td></tr>
<tr><td>रथाश्च रथिभिर्हीना निर्मनुष्याश्च वाजिनः। <br>हतारोहाश्च मातङ्गा दिशो जग्मुः शरातुराः   ॥07-019-056॥</td></tr>
<tr><td>जघानात्र पिता पुत्रं पुत्रश्च पितरं तथा। <br>इत्यासीत्तुमुलं युद्धं न प्रज्ञायत किंचन   ॥07-019-057॥</td></tr>
<tr><td>आ गुल्फेभ्योऽवसीदन्त नराः शोणितकर्दमे। <br>दीप्यमानैः परिक्षिप्ता दावैरिव महाद्रुमाः   ॥07-019-058॥</td></tr>
<tr><td>शोणितैः सिच्यमानानि वस्त्राणि कवचानि च। <br>छत्राणि च पताकाश्च सर्वं रक्तमदृश्यत   ॥07-019-059॥</td></tr>
<tr><td>हयौघाश्च रथौघाश्च नरौघाश्च निपातिताः। <br>संवृत्ताः पुनरावृत्ता बहुधा रथनेमिभिः   ॥07-019-060॥</td></tr>
<tr><td>स गजौघमहावेगः परासुनरशैवलः। <br>रथौघतुमुलावर्तः प्रबभौ सैन्यसागरः   ॥07-019-061॥</td></tr>
<tr><td>तं वाहनमहानौभिर्योधा जयधनैषिणः। <br>अवगाह्यावमज्जन्तो नैव मोहं प्रचक्रिरे   ॥07-019-062॥</td></tr>
<tr><td>शरवर्षाभिवृष्टेषु योधेष्वजितलक्ष्मसु। <br>न हि स्वचित्ततां लेभे कश्चिदाहतलक्षणः   ॥07-019-063॥</td></tr>
<tr><td>वर्तमाने तथा युद्धे घोररूपे भयंकरे। <br>मोहयित्वा परान्द्रोणो युधिष्ठिरमुपाद्रवत्   ॥07-019-064॥</td></tr>
</table>
Verse
 संजय उवाच। <br>महद्भैरवमासीन्नः संनिवृत्तेषु पाण्डुषु। <br>दृष्ट्वा द्रोणं छाद्यमानं तैर्भास्करमिवाम्बुदैः   ॥07-024-001॥
तैश्चोद्धूतं रजस्तीव्रमवचक्रे चमूं तव। <br>ततो हतममन्याम द्रोणं दृष्टिपथे हते   ॥07-024-002॥
तांस्तु शूरान्महेष्वासान्क्रूरं कर्म चिकीर्षतः। <br>दृष्ट्वा दुर्योधनस्तूर्णं स्वसैन्यं समचूचुदत्   ॥07-024-003॥
यथाशक्ति यथोत्साहं यथासत्त्वं नराधिपाः। <br>वारयध्वं यथायोगं पाण्डवानामनीकिनीम्   ॥07-024-004॥
ततो दुर्मर्षणो भीममभ्यगच्छत्सुतस्तव। <br>आराद्दृष्ट्वा किरन्बाणैरिच्छन्द्रोणस्य जीवितम्   ॥07-024-005॥
तं बाणैरवतस्तार क्रुद्धो मृत्युमिवाहवे। <br>तं च भीमोऽतुदद्बाणैस्तदासीत्तुमुलं महत्   ॥07-024-006॥
त ईश्वरसमादिष्टाः प्राज्ञाः शूराः प्रहारिणः। <br>बाह्यं मृत्युभयं कृत्वा प्रत्यतिष्ठन्परान्युधि   ॥07-024-007॥
कृतवर्मा शिनेः पुत्रं द्रोणप्रेप्सुं विशां पते। <br>पर्यवारयदायान्तं शूरं समितिशोभनम्   ॥07-024-008॥
तं शैनेयः शरव्रातैः क्रुद्धः क्रुद्धमवारयत्। <br>कृतवर्मा च शैनेयं मत्तो मत्तमिव द्विपम्   ॥07-024-009॥
सैन्धवः क्षत्रधर्माणमापतन्तं शरौघिणम्। <br>उग्रधन्वा महेष्वासं यत्तो द्रोणादवारयत्   ॥07-024-010॥
क्षत्रधर्मा सिन्धुपतेश्छित्त्वा केतनकार्मुके। <br>नाराचैर्बहुभिः क्रुद्धः सर्वमर्मस्वताडयत्   ॥07-024-011॥
अथान्यद्धनुरादाय सैन्धवः कृतहस्तवत्। <br>विव्याध क्षत्रधर्माणं रणे सर्वायसैः शरैः   ॥07-024-012॥
युयुत्सुं पाण्डवार्थाय यतमानं महारथम्। <br>सुबाहुर्भ्रातरं शूरं यत्तो द्रोणादवारयत्   ॥07-024-013॥
सुबाहोः सधनुर्बाणावस्यतः परिघोपमौ। <br>युयुत्सुः शितपीताभ्यां क्षुराभ्यामच्छिनद्भुजौ   ॥07-024-014॥
राजानं पाण्डवश्रेष्ठं धर्मात्मानं युधिष्ठिरम्। <br>वेलेव सागरं क्षुब्धं मद्रराट्समवारयत्   ॥07-024-015॥
तं धर्मराजो बहुभिर्मर्मभिद्भिरवाकिरत्। <br>मद्रेशस्तं चतुःषष्ट्या शरैर्विद्ध्वानदद्भृशम्   ॥07-024-016॥
तस्य नानदतः केतुमुच्चकर्त सकार्मुकम्। <br>क्षुराभ्यां पाण्डवश्रेष्ठस्तत उच्चुक्रुशुर्जनाः   ॥07-024-017॥
तथैव राजा बाह्लीको राजानं द्रुपदं शरैः। <br>आद्रवन्तं सहानीकं सहानीको न्यवारयत्   ॥07-024-018॥
तद्युद्धमभवद्घोरं वृद्धयोः सहसेनयोः। <br>यथा महायूथपयोर्द्विपयोः संप्रभिन्नयोः   ॥07-024-019॥
विन्दानुविन्दावावन्त्यौ विराटं मत्स्यमार्च्छताम्। <br>सहसैन्यौ सहानीकं यथेन्द्राग्नी पुरा बलिम्   ॥07-024-020॥
तदुत्पिञ्जलकं युद्धमासीद्देवासुरोपमम्। <br>मत्स्यानां केकयैः सार्धमभीताश्वरथद्विपम्   ॥07-024-021॥
नाकुलिं तु शतानीकं भूतकर्मा सभापतिः। <br>अस्यन्तमिषुजालानि यान्तं द्रोणादवारयत्   ॥07-024-022॥
ततो नकुलदायादस्त्रिभिर्भल्लैः सुसंशितैः। <br>चक्रे विबाहुशिरसं भूतकर्माणमाहवे   ॥07-024-023॥
सुतसोमं तु विक्रान्तमापतन्तं शरौघिणम्। <br>द्रोणायाभिमुखं वीरं विविंशतिरवारयत्   ॥07-024-024॥
सुतसोमस्तु संक्रुद्धः स्वपितृव्यमजिह्मगैः। <br>विविंशतिं शरैर्विद्ध्वा नाभ्यवर्तत दंशितः   ॥07-024-025॥
अथ भीमरथः शाल्वमाशुगैरायसैः शितैः। <br>षड्भिः साश्वनियन्तारमनयद्यमसादनम्   ॥07-024-026॥
श्रुतकर्माणमायान्तं मयूरसदृशैर्हयैः। <br>चैत्रसेनिर्महाराज तव पौत्रो न्यवारयत्   ॥07-024-027॥
तौ पौत्रौ तव दुर्धर्षौ परस्परवधैषिणौ। <br>पितॄणामर्थसिद्ध्यर्थं चक्रतुर्युद्धमुत्तमम्   ॥07-024-028॥
तिष्ठन्तमग्रतो दृष्ट्वा प्रतिविन्ध्यं तमाहवे। <br>द्रौणिर्मानं पितुः कुर्वन्मार्गणैः समवारयत्   ॥07-024-029॥
तं क्रुद्धः प्रतिविव्याध प्रतिविन्ध्यः शितैः शरैः। <br>सिंहलाङ्गूललक्ष्माणं पितुरर्थे व्यवस्थितम्   ॥07-024-030॥
प्रवपन्निव बीजानि बीजकाले नरर्षभ। <br>द्रौणायनिर्द्रौपदेयं शरवर्षैरवाकिरत्   ॥07-024-031॥
यस्तु शूरतमो राजन्सेनयोरुभयोर्मतः। <br>तं पटच्चरहन्तारं लक्ष्मणः समवारयत्   ॥07-024-032॥
स लक्ष्मणस्येष्वसनं छित्त्वा लक्ष्म च भारत। <br>लक्ष्मणे शरजालानि विसृजन्बह्वशोभत   ॥07-024-033॥
विकर्णस्तु महाप्राज्ञो याज्ञसेनिं शिखण्डिनम्। <br>पर्यवारयदायान्तं युवानं समरे युवा   ॥07-024-034॥
ततस्तमिषुजालेन याज्ञसेनिः समावृणोत्। <br>विधूय तद्बाणजालं बभौ तव सुतो बली   ॥07-024-035॥
अङ्गदोऽभिमुखः शूरमुत्तमौजसमाहवे। <br>द्रोणायाभिमुखं यान्तं वत्सदन्तैरवारयत्   ॥07-024-036॥
स संप्रहारस्तुमुलस्तयोः पुरुषसिंहयोः। <br>सैनिकानां च सर्वेषां तयोश्च प्रीतिवर्धनः   ॥07-024-037॥
दुर्मुखस्तु महेष्वासो वीरं पुरुजितं बली। <br>द्रोणायाभिमुखं यान्तं कुन्तिभोजमवारयत्   ॥07-024-038॥
स दुर्मुखं भ्रुवोर्मध्ये नाराचेन व्यताडयत्। <br>तस्य तद्विबभौ वक्त्रं सनालमिव पङ्कजम्   ॥07-024-039॥
कर्णस्तु केकयान्भ्रातॄन्पञ्च लोहितकध्वजान्। <br>द्रोणायाभिमुखं याताञ्शरवर्षैरवारयत्   ॥07-024-040॥
ते चैनं भृशसंक्रुद्धाः शरव्रातैरवाकिरन्। <br>स च तांश्छादयामास शरजालैः पुनः पुनः   ॥07-024-041॥
नैव कर्णो न ते पञ्च ददृशुर्बाणसंवृताः। <br>साश्वसूतध्वजरथाः परस्परशराचिताः   ॥07-024-042॥
पुत्रस्ते दुर्जयश्चैव जयश्च विजयश्च ह। <br>नीलं काश्यं जयं शूरास्त्रयस्त्रीन्प्रत्यवारयन्   ॥07-024-043॥
तद्युद्धमभवद्घोरमीक्षितृप्रीतिवर्धनम्। <br>सिंहव्याघ्रतरक्षूणां यथेभमहिषर्षभैः   ॥07-024-044॥
क्षेमधूर्तिबृहन्तौ तौ भ्रातरौ सात्वतं युधि। <br>द्रोणायाभिमुखं यान्तं शरैस्तीक्ष्णैस्ततक्षतुः   ॥07-024-045॥
तयोस्तस्य च तद्युद्धमत्यद्भुतमिवाभवत्। <br>सिंहस्य द्विपमुख्याभ्यां प्रभिन्नाभ्यां यथा वने   ॥07-024-046॥
राजानं तु तथाम्बष्ठमेकं युद्धाभिनन्दिनम्। <br>चेदिराजः शरानस्यन्क्रुद्धो द्रोणादवारयत्   ॥07-024-047॥
तमम्बष्ठोऽस्थिभेदिन्या निरविध्यच्छलाकया। <br>स त्यक्त्वा सशरं चापं रथाद्भूमिमथापतत्   ॥07-024-048॥
वार्धक्षेमिं तु वार्ष्णेयं कृपः शारद्वतः शरैः। <br>अक्षुद्रः क्षुद्रकैर्द्रोणात्क्रुद्धरूपमवारयत्   ॥07-024-049॥
युध्यन्तौ कृपवार्ष्णेयौ येऽपश्यंश्चित्रयोधिनौ। <br>ते युद्धसक्तमनसो नान्या बुबुधिरे क्रियाः   ॥07-024-050॥
सौमदत्तिस्तु राजानं मणिमन्तमतन्द्रितम्। <br>पर्यवारयदायान्तं यशो द्रोणस्य वर्धयन्   ॥07-024-051॥
स सौमदत्तेस्त्वरितश्छित्त्वेष्वसनकेतने। <br>पुनः पताकां सूतं च छत्रं चापातयद्रथात्   ॥07-024-052॥
अथाप्लुत्य रथात्तूर्णं यूपकेतुरमित्रहा। <br>साश्वसूतध्वजरथं तं चकर्त वरासिना   ॥07-024-053॥
रथं च स्वं समास्थाय धनुरादाय चापरम्। <br>स्वयं यच्छन्हयान्राजन्व्यधमत्पाण्डवीं चमूम्   ॥07-024-054॥
मुसलैर्मुद्गरैश्चक्रैर्भिण्डिपालैः परश्वधैः। <br>पांसुवाताग्निसलिलैर्भस्मलोष्ठतृणद्रुमैः   ॥07-024-055॥
आरुजन्प्ररुजन्भञ्जन्निघ्नन्विद्रावयन्क्षिपन्। <br>सेनां विभीषयन्नायाद्द्रोणप्रेप्सुर्घटोत्कचः   ॥07-024-056॥
तं तु नानाप्रहरणैर्नानायुद्धविशेषणैः। <br>राक्षसं राक्षसः क्रुद्धः समाजघ्ने ह्यलम्बुसः   ॥07-024-057॥
तयोस्तदभवद्युद्धं रक्षोग्रामणिमुख्ययोः। <br>तादृग्यादृक्पुरा वृत्तं शम्बरामरराजयोः   ॥07-024-058॥
एवं द्वंद्वशतान्यासन्रथवारणवाजिनाम्। <br>पदातीनां च भद्रं ते तव तेषां च संकुलम्   ॥07-024-059॥
नैतादृशो दृष्टपूर्वः संग्रामो नैव च श्रुतः। <br>द्रोणस्याभावभावेषु प्रसक्तानां यथाभवत्   ॥07-024-060॥
इदं घोरमिदं चित्रमिदं रौद्रमिति प्रभो। <br>तत्र युद्धान्यदृश्यन्त प्रततानि बहूनि च   ॥07-024-061॥

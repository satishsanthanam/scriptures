<table border = "1"><tr><td>Verse</td></tr>
<tr><td> संजय उवाच। <br>दृष्ट्वा तु संनिवृत्तांस्तान्संशप्तकगणान्पुनः। <br>वासुदेवं महात्मानमर्जुनः समभाषत   ॥07-018-001॥</td></tr>
<tr><td>चोदयाश्वान्हृषीकेश संशप्तकगणान्प्रति। <br>नैते हास्यन्ति संग्रामं जीवन्त इति मे मतिः   ॥07-018-002॥</td></tr>
<tr><td>पश्य मेऽस्त्रबलं घोरं बाह्वोरिष्वसनस्य च। <br>अद्यैतान्पातयिष्यामि क्रुद्धो रुद्रः पशूनिव   ॥07-018-003॥</td></tr>
<tr><td>ततः कृष्णः स्मितं कृत्वा परिणन्द्य शिवेन तम्। <br>प्रावेशयत दुर्धर्षो यत्र यत्रैच्छदर्जुनः   ॥07-018-004॥</td></tr>
<tr><td>बभ्राजे स रथोऽत्यर्थमुह्यमानो रणे तदा। <br>उह्यमानमिवाकाशे विमानं पाण्डुरैर्हयैः   ॥07-018-005॥</td></tr>
<tr><td>मण्डलानि ततश्चक्रे गतप्रत्यागतानि च। <br>यथा शक्ररथो राजन्युद्धे देवासुरे पुरा   ॥07-018-006॥</td></tr>
<tr><td>अथ नारायणाः क्रुद्धा विविधायुधपाणयः। <br>छादयन्तः शरव्रातैः परिवव्रुर्धनंजयम्   ॥07-018-007॥</td></tr>
<tr><td>अदृश्यं च मुहूर्तेन चक्रुस्ते भरतर्षभ। <br>कृष्णेन सहितं युद्धे कुन्तीपुत्रं धनंजयम्   ॥07-018-008॥</td></tr>
<tr><td>क्रुद्धस्तु फल्गुनः संख्ये द्विगुणीकृतविक्रमः। <br>गाण्डीवमुपसंमृज्य तूर्णं जग्राह संयुगे   ॥07-018-009॥</td></tr>
<tr><td>बद्ध्वा च भृकुटीं वक्त्रे क्रोधस्य प्रतिलक्षणम्। <br>देवदत्तं महाशङ्खं पूरयामास पाण्डवः   ॥07-018-010॥</td></tr>
<tr><td>अथास्त्रमरिसंघघ्नं त्वाष्ट्रमभ्यस्यदर्जुनः। <br>ततो रूपसहस्राणि प्रादुरासन्पृथक्पृथक्   ॥07-018-011॥</td></tr>
<tr><td>आत्मनः प्रतिरूपैस्तैर्नानारूपैर्विमोहिताः। <br>अन्योन्यमर्जुनं मत्वा स्वमात्मानं च जघ्निरे   ॥07-018-012॥</td></tr>
<tr><td>अयमर्जुनोऽयं गोविन्द इमौ यादवपाण्डवौ। <br>इति ब्रुवाणाः संमूढा जघ्नुरन्योन्यमाहवे   ॥07-018-013॥</td></tr>
<tr><td>मोहिताः परमास्त्रेण क्षयं जग्मुः परस्परम्। <br>अशोभन्त रणे योधाः पुष्पिता इव किंशुकाः   ॥07-018-014॥</td></tr>
<tr><td>ततः शरसहस्राणि तैर्विमुक्तानि भस्मसात्। <br>कृत्वा तदस्त्रं तान्वीराननयद्यमसादनम्   ॥07-018-015॥</td></tr>
<tr><td>अथ प्रहस्य बीभत्सुर्ललित्थान्मालवानपि। <br>माचेल्लकांस्त्रिगर्तांश्च यौधेयांश्चार्दयच्छरैः   ॥07-018-016॥</td></tr>
<tr><td>ते वध्यमाना वीरेण क्षत्रियाः कालचोदिताः। <br>व्यसृजञ्शरवर्षाणि पार्थे नानाविधानि च   ॥07-018-017॥</td></tr>
<tr><td>ततो नैवार्जुनस्तत्र न रथो न च केशवः। <br>प्रत्यदृश्यत घोरेण शरवर्षेण संवृतः   ॥07-018-018॥</td></tr>
<tr><td>ततस्ते लब्धलक्ष्यत्वादन्योन्यमभिचुक्रुशुः। <br>हतौ कृष्णाविति प्रीता वासांस्यादुधुवुस्तदा   ॥07-018-019॥</td></tr>
<tr><td>भेरीमृदङ्गशङ्खांश्च दध्मुर्वीराः सहस्रशः। <br>सिंहनादरवांश्चोग्रांश्चक्रिरे तत्र मारिष   ॥07-018-020॥</td></tr>
<tr><td>ततः प्रसिष्विदे कृष्णः खिन्नश्चार्जुनमब्रवीत्। <br>क्वासि पार्थ न पश्ये त्वां कच्चिज्जीवसि शत्रुहन्   ॥07-018-021॥</td></tr>
<tr><td>तस्य तं मानुषं भावं भावज्ञोऽऽज्ञाय पाण्डवः। <br>वायव्यास्त्रेण तैरस्तां शरवृष्टिमपाहरत्   ॥07-018-022॥</td></tr>
<tr><td>ततः संशप्तकव्रातान्साश्वद्विपरथायुधान्। <br>उवाह भगवान्वायुः शुष्कपर्णचयानिव   ॥07-018-023॥</td></tr>
<tr><td>उह्यमानास्तु ते राजन्बह्वशोभन्त वायुना। <br>प्रडीनाः पक्षिणः काले वृक्षेभ्य इव मारिष   ॥07-018-024॥</td></tr>
<tr><td>तांस्तथा व्याकुलीकृत्य त्वरमाणो धनंजयः। <br>जघान निशितैर्बाणैः सहस्राणि शतानि च   ॥07-018-025॥</td></tr>
<tr><td>शिरांसि भल्लैरहरद्बाहूनपि च सायुधान्। <br>हस्तिहस्तोपमांश्चोरूञ्शरैरुर्व्यामपातयत्   ॥07-018-026॥</td></tr>
<tr><td>पृष्ठच्छिन्नान्विचरणान्विमस्तिष्केक्षणाङ्गुलीन्। <br>नानाङ्गावयवैर्हीनांश्चकारारीन्धनंजयः   ॥07-018-027॥</td></tr>
<tr><td>गन्धर्वनगराकारान्विधिवत्कल्पितान्रथान्। <br>शरैर्विशकलीकुर्वंश्चक्रे व्यश्वरथद्विपान्   ॥07-018-028॥</td></tr>
<tr><td>मुण्डतालवनानीव तत्र तत्र चकाशिरे। <br>छिन्नध्वजरथव्राताः केचित्केचित्क्वचित्क्वचित्   ॥07-018-029॥</td></tr>
<tr><td>सोत्तरायुधिनो नागाः सपताकाङ्कुशायुधाः। <br>पेतुः शक्राशनिहता द्रुमवन्त इवाचलाः   ॥07-018-030॥</td></tr>
<tr><td>चामरापीडकवचाः स्रस्तान्त्रनयनासवः। <br>सारोहास्तुरगाः पेतुः पार्थबाणहताः क्षितौ   ॥07-018-031॥</td></tr>
<tr><td>विप्रविद्धासिनखराश्छिन्नवर्मर्ष्टिशक्तयः। <br>पत्तयश्छिन्नवर्माणः कृपणं शेरते हताः   ॥07-018-032॥</td></tr>
<tr><td>तैर्हतैर्हन्यमानैश्च पतद्भिः पतितैरपि। <br>भ्रमद्भिर्निष्टनद्भिश्च घोरमायोधनं बभौ   ॥07-018-033॥</td></tr>
<tr><td>रजश्च महदुद्भूतं शान्तं रुधिरवृष्टिभिः। <br>मही चाप्यभवद्दुर्गा कबन्धशतसंकुला   ॥07-018-034॥</td></tr>
<tr><td>तद्बभौ रौद्रबीभत्सं बीभत्सोर्यानमाहवे। <br>आक्रीड इव रुद्रस्य घ्नतः कालात्यये पशून्   ॥07-018-035॥</td></tr>
<tr><td>ते वध्यमानाः पार्थेन व्याकुलाश्वरथद्विपाः। <br>तमेवाभिमुखाः क्षीणाः शक्रस्यातिथितां गताः   ॥07-018-036॥</td></tr>
<tr><td>सा भूमिर्भरतश्रेष्ठ निहतैस्तैर्महारथैः। <br>आस्तीर्णा संबभौ सर्वा प्रेतीभूतैः समन्ततः   ॥07-018-037॥</td></tr>
<tr><td>एतस्मिन्नन्तरे चैव प्रमत्ते सव्यसाचिनि। <br>व्यूढानीकस्ततो द्रोणो युधिष्ठिरमुपाद्रवत्   ॥07-018-038॥</td></tr>
<tr><td>तं प्रत्यगृह्णंस्त्वरिता व्यूढानीकाः प्रहारिणः। <br>युधिष्ठिरं परीप्सन्तस्तदासीत्तुमुलं महत्   ॥07-018-039॥</td></tr>
</table>
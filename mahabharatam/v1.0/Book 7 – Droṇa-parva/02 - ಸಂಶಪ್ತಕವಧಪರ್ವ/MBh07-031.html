<table border = "1"><tr><td>Verse</td></tr>
<tr><td> संजय उवाच। <br>प्रतिघातं तु सैन्यस्य नामृष्यत वृकोदरः। <br>सोऽभिनद्बाह्लिकं षष्ट्या कर्णं च दशभिः शरैः   ॥07-031-001॥</td></tr>
<tr><td>तस्य द्रोणः शितैर्बाणैस्तीक्ष्णधारैरयस्मयैः। <br>जीवितान्तमभिप्रेप्सुर्मर्मण्याशु जघान ह   ॥07-031-002॥</td></tr>
<tr><td>कर्णो द्वादशभिर्बाणैरश्वत्थामा च सप्तभिः। <br>षड्भिर्दुर्योधनो राजा तत एनमवाकिरत्   ॥07-031-003॥</td></tr>
<tr><td>भीमसेनोऽपि तान्सर्वान्प्रत्यविध्यन्महाबलः। <br>द्रोणं पञ्चाशतेषूणां कर्णं च दशभिः शरैः   ॥07-031-004॥</td></tr>
<tr><td>दुर्योधनं द्वादशभिर्द्रौणिं चाष्टाभिराशुगैः। <br>आरावं तुमुलं कुर्वन्नभ्यवर्तत तान्रणे   ॥07-031-005॥</td></tr>
<tr><td>तस्मिन्संत्यजति प्राणान्मृत्युसाधारणीकृते। <br>अजातशत्रुस्तान्योधान्भीमं त्रातेत्यचोदयत्   ॥07-031-006॥</td></tr>
<tr><td>ते ययुर्भीमसेनस्य समीपममितौजसः। <br>युयुधानप्रभृतयो माद्रीपुत्रौ च पाण्डवौ   ॥07-031-007॥</td></tr>
<tr><td>ते समेत्य सुसंरब्धाः सहिताः पुरुषर्षभाः। <br>महेष्वासवरैर्गुप्तं द्रोणानीकं बिभित्सवः   ॥07-031-008॥</td></tr>
<tr><td>समापेतुर्महावीर्या भीमप्रभृतयो रथाः। <br>तान्प्रत्यगृह्णादव्यग्रो द्रोणोऽपि रथिनां वरः   ॥07-031-009॥</td></tr>
<tr><td>महाबलानतिरथान्वीरान्समरशोभिनः। <br>बाह्यं मृत्युभयं कृत्वा तावकाः पाण्डवान्ययुः   ॥07-031-010॥</td></tr>
<tr><td>सादिनः सादिनोऽभ्यघ्नंस्तथैव रथिनो रथान्। <br>आसीच्छक्त्यसिसंपातो युद्धमासीत्परश्वधैः   ॥07-031-011॥</td></tr>
<tr><td>निकृष्टमसियुद्धं च बभूव कटुकोदयम्। <br>कुञ्जराणां च संघातैर्युद्धमासीत्सुदारुणम्   ॥07-031-012॥</td></tr>
<tr><td>अपतत्कुञ्जरादन्यो हयादन्यस्त्ववाक्शिराः। <br>नरो बाणेन निर्भिन्नो रथादन्यश्च मारिष   ॥07-031-013॥</td></tr>
<tr><td>तत्रान्यस्य च संमर्दे पतितस्य विवर्मणः। <br>शिरः प्रध्वंसयामास वक्षस्याक्रम्य कुञ्जरः   ॥07-031-014॥</td></tr>
<tr><td>अपरेऽप्यपराञ्जघ्नुर्वारणाः पतितान्नरान्। <br>विषाणैश्चावनिं गत्वा व्यभिन्दन्रथिनो बहून्   ॥07-031-015॥</td></tr>
<tr><td>नरान्त्रैः केचिदपरे विषाणालग्नसंस्रवैः। <br>बभ्रमुः शतशो नागा मृद्नन्तः शतशो नरान्   ॥07-031-016॥</td></tr>
<tr><td>कांस्यायसतनुत्राणान्नराश्वरथकुञ्जरान्। <br>पतितान्पोथयां चक्रुर्द्विपाः स्थूलनडानिव   ॥07-031-017॥</td></tr>
<tr><td>गृध्रपत्राधिवासांसि शयनानि नराधिपाः। <br>ह्रीमन्तः कालसंपक्वाः सुदुःखान्यधिशेरते   ॥07-031-018॥</td></tr>
<tr><td>हन्ति स्मात्र पिता पुत्रं रथेनाभ्यतिवर्तते। <br>पुत्रश्च पितरं मोहान्निर्मर्यादमवर्तत   ॥07-031-019॥</td></tr>
<tr><td>अक्षो भग्नो ध्वजश्छिन्नश्छत्रमुर्व्यां निपातितम्। <br>युगार्धं छिन्नमादाय प्रदुद्राव तथा हयः   ॥07-031-020॥</td></tr>
<tr><td>सासिर्बाहुर्निपतितः शिरश्छिन्नं सकुण्डलम्। <br>गजेनाक्षिप्य बलिना रथः संचूर्णितः क्षितौ   ॥07-031-021॥</td></tr>
<tr><td>रथिना ताडितो नागो नाराचेनापतद्व्यसुः। <br>सारोहश्चापतद्वाजी गजेनाताडितो भृशम्   ॥07-031-022॥</td></tr>
<tr><td>निर्मर्यादं महद्युद्धमवर्तत सुदारुणम्। <br>हा तात हा पुत्र सखे क्वासि तिष्ठ क्व धावसि   ॥07-031-023॥</td></tr>
<tr><td>प्रहराहर जह्येनं स्मितक्ष्वेडितगर्जितैः। <br>इत्येवमुच्चरन्त्यः स्म श्रूयन्ते विविधा गिरः   ॥07-031-024॥</td></tr>
<tr><td>नरस्याश्वस्य नागस्य समसज्जत शोणितम्। <br>उपाशाम्यद्रजो भौमं भीरून्कश्मलमाविशत्   ॥07-031-025॥</td></tr>
<tr><td>आसीत्केशपरामर्शो मुष्टियुद्धं च दारुणम्। <br>नखैर्दन्तैश्च शूराणमद्वीपे द्वीपमिच्छताम्   ॥07-031-026॥</td></tr>
<tr><td>तत्राच्छिद्यत वीरस्य सखड्गो बाहुरुद्यतः। <br>सधनुश्चापरस्यापि सशरः साङ्कुशस्तथा   ॥07-031-027॥</td></tr>
<tr><td>प्राक्रोशदन्यमन्योऽत्र तथान्यो विमुखोऽद्रवत्। <br>अन्यः प्राप्तस्य चान्यस्य शिरः कायादपाहरत्   ॥07-031-028॥</td></tr>
<tr><td>शब्दमभ्यद्रवच्चान्यः शब्दादन्योऽद्रवद्भृशम्। <br>स्वानन्योऽथ परानन्यो जघान निशितैः शरैः   ॥07-031-029॥</td></tr>
<tr><td>गिरिशृङ्गोपमश्चात्र नाराचेन निपातितः। <br>मातङ्गो न्यपतद्भूमौ नदीरोध इवोष्णगे   ॥07-031-030॥</td></tr>
<tr><td>तथैव रथिनं नागः क्षरन्गिरिरिवारुजत्। <br>अध्यतिष्ठत्पदा भूमौ सहाश्वं सहसारथिम्   ॥07-031-031॥</td></tr>
<tr><td>शूरान्प्रहरतो दृष्ट्वा कृतास्त्रान्रुधिरोक्षितान्। <br>बहूनप्याविशन्मोहो भीरून्हृदयदुर्बलान्   ॥07-031-032॥</td></tr>
<tr><td>सर्वमाविग्नमभवन्न प्राज्ञायत किंचन। <br>सैन्ये च रजसा ध्वस्ते निर्मर्यादमवर्तत   ॥07-031-033॥</td></tr>
<tr><td>ततः सेनापतिः शीघ्रमयं काल इति ब्रुवन्। <br>नित्याभित्वरितानेव त्वरयामास पाण्डवान्   ॥07-031-034॥</td></tr>
<tr><td>कुर्वन्तः शासनं तस्य पाण्डवेया यशस्विनः। <br>सरो हंसा इवापेतुर्घ्नन्तो द्रोणरथं प्रति   ॥07-031-035॥</td></tr>
<tr><td>गृह्णीताद्रवतान्योन्यं विभीता विनिकृन्तत। <br>इत्यासीत्तुमुलः शब्दो दुर्धर्षस्य रथं प्रति   ॥07-031-036॥</td></tr>
<tr><td>ततो द्रोणः कृपः कर्णो द्रौणी राजा जयद्रथः। <br>विन्दानुविन्दावावन्त्यौ शल्यश्चैनानवारयन्   ॥07-031-037॥</td></tr>
<tr><td>ते त्वार्यधर्मसंरब्धा दुर्निवार्या दुरासदाः। <br>शरार्ता न जहुर्द्रोणं पाञ्चालाः पाण्डवैः सह   ॥07-031-038॥</td></tr>
<tr><td>ततो द्रोणोऽभिसंक्रुद्धो विसृजञ्शतशः शरान्। <br>चेदिपाञ्चालपाण्डूनामकरोत्कदनं महत्   ॥07-031-039॥</td></tr>
<tr><td>तस्य ज्यातलनिर्घोषः शुश्रुवे दिक्षु मारिष। <br>वज्रसंघातसंकाशस्त्रासयन्पाण्डवान्बहून्   ॥07-031-040॥</td></tr>
<tr><td>एतस्मिन्नन्तरे जिष्णुर्हत्वा संशप्तकान्बली। <br>अभ्ययात्तत्र यत्र स्म द्रोणः पाण्डून्प्रमर्दति   ॥07-031-041॥</td></tr>
<tr><td>तं शरौघमहावर्तं शोणितोदं महाह्रदम्। <br>तीर्णः संशप्तकान्हत्वा प्रत्यदृश्यत फल्गुनः   ॥07-031-042॥</td></tr>
<tr><td>तस्य कीर्तिमतो लक्ष्म सूर्यप्रतिमतेजसः। <br>दीप्यमानमपश्याम तेजसा वानरध्वजम्   ॥07-031-043॥</td></tr>
<tr><td>संशप्तकसमुद्रं तमुच्छोष्यास्त्रगभस्तिभिः। <br>स पाण्डवयुगान्तार्कः कुरूनप्यभ्यतीतपत्   ॥07-031-044॥</td></tr>
<tr><td>प्रददाह कुरून्सर्वानर्जुनः शस्त्रतेजसा। <br>युगान्ते सर्वभूतानि धूमकेतुरिवोत्थितः   ॥07-031-045॥</td></tr>
<tr><td>तेन बाणसहस्रौघैर्गजाश्वरथयोधिनः। <br>ताड्यमानाः क्षितिं जग्मुर्मुक्तशस्त्राः शरार्दिताः   ॥07-031-046॥</td></tr>
<tr><td>केचिदार्तस्वरं चक्रुर्विनेदुरपरे पुनः। <br>पार्थबाणहताः केचिन्निपेतुर्विगतासवः   ॥07-031-047॥</td></tr>
<tr><td>तेषामुत्पततां कांश्चित्पतितांश्च पराङ्मुखान्। <br>न जघानार्जुनो योधान्योधव्रतमनुस्मरन्   ॥07-031-048॥</td></tr>
<tr><td>ते विशीर्णरथाश्वेभाः प्रायशश्च पराङ्मुखाः। <br>कुरवः कर्ण कर्णेति हा हेति च विचुक्रुशुः   ॥07-031-049॥</td></tr>
<tr><td>तमाधिरथिराक्रन्दं विज्ञाय शरणैषिणाम्। <br>मा भैष्टेति प्रतिश्रुत्य ययावभिमुखोऽर्जुनम्   ॥07-031-050॥</td></tr>
<tr><td>स भारतरथश्रेष्ठः सर्वभारतहर्षणः। <br>प्रादुश्चक्रे तदाग्नेयमस्त्रमस्त्रविदां वरः   ॥07-031-051॥</td></tr>
<tr><td>तस्य दीप्तशरौघस्य दीप्तचापधरस्य च। <br>शरौघाञ्शरजालेन विदुधाव धनंजयः। <br>अस्त्रमस्त्रेण संवार्य प्राणदद्विसृजञ्शरान्   ॥07-031-052॥</td></tr>
<tr><td>धृष्टद्युम्नश्च भीमश्च सात्यकिश्च महारथः। <br>विव्यधुः कर्णमासाद्य त्रिभिस्त्रिभिरजिह्मगैः   ॥07-031-053॥</td></tr>
<tr><td>अर्जुनास्त्रं तु राधेयः संवार्य शरवृष्टिभिः। <br>तेषां त्रयाणां चापानि चिच्छेद विशिखैस्त्रिभिः   ॥07-031-054॥</td></tr>
<tr><td>ते निकृत्तायुधाः शूरा निर्विषा भुजगा इव। <br>रथशक्तीः समुत्क्षिप्य भृशं सिंहा इवानदन्   ॥07-031-055॥</td></tr>
<tr><td>ता भुजाग्रैर्महावेगा विसृष्टा भुजगोपमाः। <br>दीप्यमाना महाशक्त्यो जग्मुराधिरथिं प्रति   ॥07-031-056॥</td></tr>
<tr><td>ता निकृत्य शितैर्बाणैस्त्रिभिस्त्रिभिरजिह्मगैः। <br>ननाद बलवान्कर्णः पार्थाय विसृजञ्शरान्   ॥07-031-057॥</td></tr>
<tr><td>अर्जुनश्चापि राधेयं विद्ध्वा सप्तभिराशुगैः। <br>कर्णादवरजं बाणैर्जघान निशितैस्त्रिभिः   ॥07-031-058॥</td></tr>
<tr><td>ततः शत्रुंजयं हत्वा पार्थः षड्भिरजिह्मगैः। <br>जहार सद्यो भल्लेन विपाटस्य शिरो रथात्   ॥07-031-059॥</td></tr>
<tr><td>पश्यतां धार्तराष्ट्राणामेकेनैव किरीटिना। <br>प्रमुखे सूतपुत्रस्य सोदर्या निहतास्त्रयः   ॥07-031-060॥</td></tr>
<tr><td>ततो भीमः समुत्पत्य स्वरथाद्वैनतेयवत्। <br>वरासिना कर्णपक्षाञ्जघान दश पञ्च च   ॥07-031-061॥</td></tr>
<tr><td>पुनः स्वरथमास्थाय धनुरादाय चापरम्। <br>विव्याध दशभिः कर्णं सूतमश्वांश्च पञ्चभिः   ॥07-031-062॥</td></tr>
<tr><td>धृष्टद्युम्नोऽप्यसिवरं चर्म चादाय भास्वरम्। <br>जघान चन्द्रवर्माणं बृहत्क्षत्रं च पौरवम्   ॥07-031-063॥</td></tr>
<tr><td>ततः स्वरथमास्थाय पाञ्चाल्योऽन्यच्च कार्मुकम्। <br>आदाय कर्णं विव्याध त्रिसप्तत्या नदन्रणे   ॥07-031-064॥</td></tr>
<tr><td>शैनेयोऽप्यन्यदादाय धनुरिन्द्रायुधद्युति। <br>सूतपुत्रं चतुःषष्ट्या विद्ध्वा सिंह इवानदत्   ॥07-031-065॥</td></tr>
<tr><td>भल्लभ्यां साधुमुक्ताभ्यां छित्त्वा कर्णस्य कार्मुकम्। <br>पुनः कर्णं त्रिभिर्बाणैर्बाह्वोरुरसि चार्पयत्   ॥07-031-066॥</td></tr>
<tr><td>ततो दुर्योधनो द्रोणो राजा चैव जयद्रथः। <br>निमज्जमानं राधेयमुज्जह्रुः सात्यकार्णवात्   ॥07-031-067॥</td></tr>
<tr><td>धृष्टद्युम्नश्च भीमश्च सौभद्रोऽर्जुन एव च। <br>नकुलः सहदेवश्च सात्यकिं जुगुपू रणे   ॥07-031-068॥</td></tr>
<tr><td>एवमेष महारौद्रः क्षयार्थं सर्वधन्विनाम्। <br>तावकानां परेषां च त्यक्त्वा प्राणानभूद्रणः   ॥07-031-069॥</td></tr>
<tr><td>पदातिरथनागाश्वैर्गजाश्वरथपत्तयः। <br>रथिनो नागपत्त्यश्वै रथपत्ती रथद्विपैः   ॥07-031-070॥</td></tr>
<tr><td>अश्वैरश्वा गजैर्नागा रथिनो रथिभिः सह। <br>संसक्ताः समदृश्यन्त पत्तयश्चापि पत्तिभिः   ॥07-031-071॥</td></tr>
<tr><td>एवं सुकलिलं युद्धमासीत्क्रव्यादहर्षणम्। <br>महद्भिस्तैरभीतानां यमराष्ट्रविवर्धनम्   ॥07-031-072॥</td></tr>
<tr><td>ततो हता नररथवाजिकुञ्जरै;रनेकशो द्विपरथवाजिपत्तयः। <br>गजैर्गजा रथिभिरुदायुधा रथा; हयैर्हयाः पत्तिगणैश्च पत्तयः   ॥07-031-073॥</td></tr>
<tr><td>रथैर्द्विपा द्विरदवरैर्महाहया; हयैर्नरा वररथिभिश्च वाजिनः। <br>निरस्तजिह्वादशनेक्षणाः क्षितौ; क्षयं गताः प्रमथितवर्मभूषणाः   ॥07-031-074॥</td></tr>
<tr><td>तथा परैर्बहुकरणैर्वरायुधै;र्हता गताः प्रतिभयदर्शनाः क्षितिम्। <br>विपोथिता हयगजपादताडिता; भृशाकुला रथखुरनेमिभिर्हताः   ॥07-031-075॥</td></tr>
<tr><td>प्रमोदने श्वापदपक्षिरक्षसां; जनक्षये वर्तति तत्र दारुणे। <br>महाबलास्ते कुपिताः परस्परं; निषूदयन्तः प्रविचेरुरोजसा   ॥07-031-076॥</td></tr>
<tr><td>ततो बले भृशलुलिते परस्परं; निरीक्षमाणे रुधिरौघसंप्लुते। <br>दिवाकरेऽस्तंगिरिमास्थिते शनै;रुभे प्रयाते शिबिराय भारत   ॥07-031-077॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>तेष्वेवं संनिवृत्तेषु प्रत्युद्यातेषु भागशः। <br>कथं युयुधिरे पार्था मामकाश्च तरस्विनः   ॥07-025-001॥</td></tr>
<tr><td>किमर्जुनश्चाप्यकरोत्संशप्तकबलं प्रति। <br>संशप्तका वा पार्थस्य किमकुर्वत संजय   ॥07-025-002॥</td></tr>
<tr><td> संजय उवाच। <br>तथा तेषु निवृत्तेषु प्रत्युद्यातेषु भागशः। <br>स्वयमभ्यद्रवद्भीमं नागानीकेन ते सुतः   ॥07-025-003॥</td></tr>
<tr><td>स नाग इव नागेन गोवृषेणेव गोवृषः। <br>समाहूतः स्वयं राज्ञा नागानीकमुपाद्रवत्   ॥07-025-004॥</td></tr>
<tr><td>स युद्धकुशलः पार्थो बाहुवीर्येण चान्वितः। <br>अभिनत्कुञ्जरानीकमचिरेणैव मारिष   ॥07-025-005॥</td></tr>
<tr><td>ते गजा गिरिसंकाशाः क्षरन्तः सर्वतो मदम्। <br>भीमसेनस्य नाराचैर्विमुखा विमदीकृताः   ॥07-025-006॥</td></tr>
<tr><td>विधमेदभ्रजालानि यथा वायुः समन्ततः। <br>व्यधमत्तान्यनीकानि तथैव पवनात्मजः   ॥07-025-007॥</td></tr>
<tr><td>स तेषु विसृजन्बाणान्भीमो नागेष्वशोभत। <br>भुवनेष्विव सर्वेषु गभस्तीनुदितो रविः   ॥07-025-008॥</td></tr>
<tr><td>ते भीमबाणैः शतशः संस्यूता विबभुर्गजाः। <br>गभस्तिभिरिवार्कस्य व्योम्नि नानाबलाहकाः   ॥07-025-009॥</td></tr>
<tr><td>तथा गजानां कदनं कुर्वाणमनिलात्मजम्। <br>क्रुद्धो दुर्योधनोऽभ्येत्य प्रत्यविध्यच्छितैः शरैः   ॥07-025-010॥</td></tr>
<tr><td>ततः क्षणेन क्षितिपं क्षतजप्रतिमेक्षणः। <br>क्षयं निनीषुर्निशितैर्भीमो विव्याध पत्रिभिः   ॥07-025-011॥</td></tr>
<tr><td>स शरार्पितसर्वाङ्गः क्रुद्धो विव्याध पाण्डवम्। <br>नाराचैरर्करश्म्याभैर्भीमसेनं स्मयन्निव   ॥07-025-012॥</td></tr>
<tr><td>तस्य नागं मणिमयं रत्नचित्रं ध्वजे स्थितम्। <br>भल्लाभ्यां कार्मुकं चैव क्षिप्रं चिच्छेद पाण्डवः   ॥07-025-013॥</td></tr>
<tr><td>दुर्योधनं पीड्यमानं दृष्ट्वा भीमेन मारिष। <br>चुक्षोभयिषुरभ्यागादङ्गो मातङ्गमास्थितः   ॥07-025-014॥</td></tr>
<tr><td>तमापतन्तं मातङ्गमम्बुदप्रतिमस्वनम्। <br>कुम्भान्तरे भीमसेनो नाराचेनार्दयद्भृशम्   ॥07-025-015॥</td></tr>
<tr><td>तस्य कायं विनिर्भिद्य ममज्ज धरणीतले। <br>ततः पपात द्विरदो वज्राहत इवाचलः   ॥07-025-016॥</td></tr>
<tr><td>तस्यावर्जितनागस्य म्लेच्छस्यावपतिष्यतः। <br>शिरश्चिच्छेद भल्लेन क्षिप्रकारी वृकोदरः   ॥07-025-017॥</td></tr>
<tr><td>तस्मिन्निपतिते वीरे संप्राद्रवत सा चमूः। <br>संभ्रान्ताश्वद्विपरथा पदातीनवमृद्नती   ॥07-025-018॥</td></tr>
<tr><td>तेष्वनीकेषु सर्वेषु विद्रवत्सु समन्ततः। <br>प्राग्ज्योतिषस्ततो भीमं कुञ्जरेण समाद्रवत्   ॥07-025-019॥</td></tr>
<tr><td>येन नागेन मघवानजयद्दैत्यदानवान्। <br>स नागप्रवरो भीमं सहसा समुपाद्रवत्   ॥07-025-020॥</td></tr>
<tr><td>श्रवणाभ्यामथो पद्भ्यां संहतेन करेण च। <br>व्यावृत्तनयनः क्रुद्धः प्रदहन्निव पाण्डवम्   ॥07-025-021॥</td></tr>
<tr><td>ततः सर्वस्य सैन्यस्य नादः समभवन्महान्। <br>हा हा विनिहतो भीमः कुञ्जरेणेति मारिष   ॥07-025-022॥</td></tr>
<tr><td>तेन नादेन वित्रस्ता पाण्डवानामनीकिनी। <br>सहसाभ्यद्रवद्राजन्यत्र तस्थौ वृकोदरः   ॥07-025-023॥</td></tr>
<tr><td>ततो युधिष्ठिरो राजा हतं मत्वा वृकोदरम्। <br>भगदत्तं सपाञ्चालः सर्वतः समवारयत्   ॥07-025-024॥</td></tr>
<tr><td>तं रथै रथिनां श्रेष्ठाः परिवार्य समन्ततः। <br>अवाकिरञ्शरैस्तीक्ष्णैः शतशोऽथ सहस्रशः   ॥07-025-025॥</td></tr>
<tr><td>स विघातं पृषत्कानामङ्कुशेन समाचरन्। <br>गजेन पाण्डुपाञ्चालान्व्यधमत्पर्वतेश्वरः   ॥07-025-026॥</td></tr>
<tr><td>तदद्भुतमपश्याम भगदत्तस्य संयुगे। <br>तथा वृद्धस्य चरितं कुञ्जरेण विशां पते   ॥07-025-027॥</td></tr>
<tr><td>ततो राजा दशार्णानां प्राग्ज्योतिषमुपाद्रवत्। <br>तिर्यग्यातेन नागेन समदेनाशुगामिना   ॥07-025-028॥</td></tr>
<tr><td>तयोर्युद्धं समभवन्नागयोर्भीमरूपयोः। <br>सपक्षयोः पर्वतयोर्यथा सद्रुमयोः पुरा   ॥07-025-029॥</td></tr>
<tr><td>प्राग्ज्योतिषपतेर्नागः संनिपत्यापवृत्य च। <br>पार्श्वे दशार्णाधिपतेर्भित्त्वा नागमपातयत्   ॥07-025-030॥</td></tr>
<tr><td>तोमरैः सूर्यरश्म्याभैर्भगदत्तोऽथ सप्तभिः। <br>जघान द्विरदस्थं तं शत्रुं प्रचलितासनम्   ॥07-025-031॥</td></tr>
<tr><td>उपसृत्य तु राजानं भगदत्तं युधिष्ठिरः। <br>रथानीकेन महता सर्वतः पर्यवारयत्   ॥07-025-032॥</td></tr>
<tr><td>स कुञ्जरस्थो रथिभिः शुशुभे सर्वतो वृतः। <br>पर्वते वनमध्यस्थो ज्वलन्निव हुताशनः   ॥07-025-033॥</td></tr>
<tr><td>मण्डलं सर्वतः श्लिष्टं रथिनामुग्रधन्विनाम्। <br>किरतां शरवर्षाणि स नागः पर्यवर्तत   ॥07-025-034॥</td></tr>
<tr><td>ततः प्राग्ज्योतिषो राजा परिगृह्य द्विपर्षभम्। <br>प्रेषयामास सहसा युयुधानरथं प्रति   ॥07-025-035॥</td></tr>
<tr><td>शिनेः पौत्रस्य तु रथं परिगृह्य महाद्विपः। <br>अभिचिक्षेप वेगेन युयुधानस्त्वपाक्रमत्   ॥07-025-036॥</td></tr>
<tr><td>बृहतः सैन्धवानश्वान्समुत्थाप्य तु सारथिः। <br>तस्थौ सात्यकिमासाद्य संप्लुतस्तं रथं पुनः   ॥07-025-037॥</td></tr>
<tr><td>स तु लब्ध्वान्तरं नागस्त्वरितो रथमण्डलात्। <br>निश्चक्राम ततः सर्वान्परिचिक्षेप पार्थिवान्   ॥07-025-038॥</td></tr>
<tr><td>ते त्वाशुगतिना तेन त्रास्यमाना नरर्षभाः। <br>तमेकं द्विरदं संख्ये मेनिरे शतशो नृपाः   ॥07-025-039॥</td></tr>
<tr><td>ते गजस्थेन काल्यन्ते भगदत्तेन पाण्डवाः। <br>ऐरावतस्थेन यथा देवराजेन दानवाः   ॥07-025-040॥</td></tr>
<tr><td>तेषां प्रद्रवतां भीमः पाञ्चालानामितस्ततः। <br>गजवाजिकृतः शब्दः सुमहान्समजायत   ॥07-025-041॥</td></tr>
<tr><td>भगदत्तेन समरे काल्यमानेषु पाण्डुषु। <br>प्राग्ज्योतिषमभिक्रुद्धः पुनर्भीमः समभ्ययात्   ॥07-025-042॥</td></tr>
<tr><td>तस्याभिद्रवतो वाहान्हस्तमुक्तेन वारिणा। <br>सिक्त्वा व्यत्रासयन्नागस्ते पार्थमहरंस्ततः   ॥07-025-043॥</td></tr>
<tr><td>ततस्तमभ्ययात्तूर्णं रुचिपर्वाकृतीसुतः। <br>समुक्षञ्शरवर्षेण रथस्थोऽन्तकसंनिभः   ॥07-025-044॥</td></tr>
<tr><td>ततो रुचिरपर्वाणं शरेण नतपर्वणा। <br>सुपर्वा पर्वतपतिर्निन्ये वैवस्वतक्षयम्   ॥07-025-045॥</td></tr>
<tr><td>तस्मिन्निपतिते वीरे सौभद्रो द्रौपदीसुताः। <br>चेकितानो धृष्टकेतुर्युयुत्सुश्चार्दयन्द्विपम्   ॥07-025-046॥</td></tr>
<tr><td>त एनं शरधाराभिर्धाराभिरिव तोयदाः। <br>सिषिचुर्भैरवान्नादान्विनदन्तो जिघांसवः   ॥07-025-047॥</td></tr>
<tr><td>ततः पार्ष्ण्यङ्कुशाङ्गुष्ठैः कृतिना चोदितो द्विपः। <br>प्रसारितकरः प्रायात्स्तब्धकर्णेक्षणो द्रुतम्   ॥07-025-048॥</td></tr>
<tr><td>सोऽधिष्ठाय पदा वाहान्युयुत्सोः सूतमारुजत्। <br>पुत्रस्तु तव संभ्रान्तः सौभद्रस्याप्लुतो रथम्   ॥07-025-049॥</td></tr>
<tr><td>स कुञ्जरस्थो विसृजन्निषूनरिषु पार्थिवः। <br>बभौ रश्मीनिवादित्यो भुवनेषु समुत्सृजन्   ॥07-025-050॥</td></tr>
<tr><td>तमार्जुनिर्द्वादशभिर्युयुत्सुर्दशभिः शरैः। <br>त्रिभिस्त्रिभिर्द्रौपदेया धृष्टकेतुश्च विव्यधुः   ॥07-025-051॥</td></tr>
<tr><td>सोऽरियत्नार्पितैर्बाणैराचितो द्विरदो बभौ। <br>संस्यूत इव सूर्यस्य रश्मिभिर्जलदो महान्   ॥07-025-052॥</td></tr>
<tr><td>नियन्तुः शिल्पयत्नाभ्यां प्रेषितोऽरिशरार्दितः। <br>परिचिक्षेप तान्नागः स रिपून्सव्यदक्षिणम्   ॥07-025-053॥</td></tr>
<tr><td>गोपाल इव दण्डेन यथा पशुगणान्वने। <br>आवेष्टयत तां सेनां भगदत्तस्तथा मुहुः   ॥07-025-054॥</td></tr>
<tr><td>क्षिप्रं श्येनाभिपन्नानां वायसानामिव स्वनः। <br>बभूव पाण्डवेयानां भृशं विद्रवतां स्वनः   ॥07-025-055॥</td></tr>
<tr><td>स नागराजः प्रवराङ्कुशाहतः; पुरा सपक्षोऽद्रिवरो यथा नृप। <br>भयं तथा रिपुषु समादधद्भृशं; वणिग्गणानां क्षुभितो यथार्णवः   ॥07-025-056॥</td></tr>
<tr><td>ततो ध्वनिर्द्विरदरथाश्वपार्थिवै;र्भयाद्द्रवद्भिर्जनितोऽतिभैरवः। <br>क्षितिं वियद्द्यां विदिशो दिशस्तथा; समावृणोत्पार्थिव संयुगे तदा   ॥07-025-057॥</td></tr>
<tr><td>स तेन नागप्रवरेण पार्थिवो; भृशं जगाहे द्विषतामनीकिनीम्। <br>पुरा सुगुप्तां विबुधैरिवाहवे; विरोचनो देववरूथिनीमिव   ॥07-025-058॥</td></tr>
<tr><td>भृशं ववौ ज्वलनसखो वियद्रजः; समावृणोन्मुहुरपि चैव सैनिकान्। <br>तमेकनागं गणशो यथा गजाः; समन्ततो द्रुतमिव मेनिरे जनाः   ॥07-025-059॥</td></tr>
</table>
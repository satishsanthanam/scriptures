Verse
 संजय उवाच। <br>यन्मां पार्थस्य संग्रामे कर्माणि परिपृच्छसि। <br>तच्छृणुष्व महाराज पार्थो यदकरोन्मृधे   ॥07-026-001॥
रजो दृष्ट्वा समुद्भूतं श्रुत्वा च गजनिस्वनम्। <br>भज्यतां भगदत्तेन कौन्तेयः कृष्णमब्रवीत्   ॥07-026-002॥
यथा प्राग्ज्योतिषो राजा गजेन मधुसूदन। <br>त्वरमाणोऽभ्यतिक्रान्तो ध्रुवं तस्यैष निस्वनः   ॥07-026-003॥
इन्द्रादनवरः संख्ये गजयानविशारदः। <br>प्रथमो वा द्वितीयो वा पृथिव्यामिति मे मतिः   ॥07-026-004॥
स चापि द्विरदश्रेष्ठः सदाप्रतिगजो युधि। <br>सर्वशब्दातिगः संख्ये कृतकर्मा जितक्लमः   ॥07-026-005॥
सहः शस्त्रनिपातानामग्निस्पर्शस्य चानघ। <br>स पाण्डवबलं व्यक्तमद्यैको नाशयिष्यति   ॥07-026-006॥
न चावाभ्यामृतेऽन्योऽस्ति शक्तस्तं प्रतिबाधितुम्। <br>त्वरमाणस्ततो याहि यतः प्राग्ज्योतिषाधिपः   ॥07-026-007॥
शक्रसख्याद्द्विपबलैर्वयसा चापि विस्मितम्। <br>अद्यैनं प्रेषयिष्यामि बलहन्तुः प्रियातिथिम्   ॥07-026-008॥
वचनादथ कृष्णस्तु प्रययौ सव्यसाचिनः। <br>दार्यते भगदत्तेन यत्र पाण्डववाहिनी   ॥07-026-009॥
तं प्रयान्तं ततः पश्चादाह्वयन्तो महारथाः। <br>संशप्तकाः समारोहन्सहस्राणि चतुर्दश   ॥07-026-010॥
दशैव तु सहस्राणि त्रिगर्तानां नराधिप। <br>चत्वारि तु सहस्राणि वासुदेवस्य येऽनुगाः   ॥07-026-011॥
दार्यमाणां चमूं दृष्ट्वा भगदत्तेन मारिष। <br>आहूयमानस्य च तैरभवद्धृदयं द्विधा   ॥07-026-012॥
किं नु श्रेयस्करं कर्म भवेदिति विचिन्तयन्। <br>इतो वा विनिवर्तेयं गच्छेयं वा युधिष्ठिरम्   ॥07-026-013॥
तस्य बुद्ध्या विचार्यैतदर्जुनस्य कुरूद्वह। <br>अभवद्भूयसी बुद्धिः संशप्तकवधे स्थिरा   ॥07-026-014॥
स संनिवृत्तः सहसा कपिप्रवरकेतनः। <br>एको रथसहस्राणि निहन्तुं वासवी रणे   ॥07-026-015॥
सा हि दुर्योधनस्यासीन्मतिः कर्णस्य चोभयोः। <br>अर्जुनस्य वधोपाये तेन द्वैधमकल्पयत्   ॥07-026-016॥
स तु संवर्तयामास द्वैधीभावेन पाण्डवः। <br>रथेन तु रथाग्र्याणामकरोत्तां मृषा तदा   ॥07-026-017॥
ततः शतसहस्राणि शराणां नतपर्वणाम्। <br>व्यसृजन्नर्जुने राजन्संशप्तकमहारथाः   ॥07-026-018॥
नैव कुन्तीसुतः पार्थो नैव कृष्णो जनार्दनः। <br>न हया न रथो राजन्दृश्यन्ते स्म शरैश्चिताः   ॥07-026-019॥
यदा मोहमनुप्राप्तः सस्वेदश्च जनार्दनः। <br>ततस्तान्प्रायशः पार्थो वज्रास्त्रेण निजघ्निवान्   ॥07-026-020॥
शतशः पाणयश्छिन्नाः सेषुज्यातलकार्मुकाः। <br>केतवो वाजिनः सूता रथिनश्चापतन्क्षितौ   ॥07-026-021॥
द्रुमाचलाग्राम्बुधरैः समरूपाः सुकल्पिताः। <br>हतारोहाः क्षितौ पेतुर्द्विपाः पार्थशराहताः   ॥07-026-022॥
विप्रविद्धकुथावल्गाश्छिन्नभाण्डाः परासवः। <br>सारोहास्तुरगाः पेतुर्मथिताः पार्थमार्गणैः   ॥07-026-023॥
सर्ष्टिचर्मासिनखराः समुद्गरपरश्वधाः। <br>संछिन्ना बाहवः पेतुर्नृणां भल्लैः किरीटिना   ॥07-026-024॥
बालादित्याम्बुजेन्दूनां तुल्यरूपाणि मारिष। <br>संछिन्नान्यर्जुनशरैः शिरांस्युर्वीं प्रपेदिरे   ॥07-026-025॥
जज्वालालंकृतैः सेना पत्रिभिः प्राणभोजनैः। <br>नानालिङ्गैस्तदामित्रान्क्रुद्धे निघ्नति फल्गुने   ॥07-026-026॥
क्षोभयन्तं तदा सेनां द्विरदं नलिनीमिव। <br>धनंजयं भूतगणाः साधु साध्वित्यपूजयन्   ॥07-026-027॥
दृष्ट्वा तत्कर्म पार्थस्य वासवस्येव माधवः। <br>विस्मयं परमं गत्वा तलमाहत्य पूजयत्   ॥07-026-028॥
ततः संशप्तकान्हत्वा भूयिष्ठं ये व्यवस्थिताः। <br>भगदत्ताय याहीति पार्थः कृष्णमचोदयत्   ॥07-026-029॥

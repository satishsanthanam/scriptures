<table border = "1"><tr><td>Verse</td></tr>
<tr><td> संजय उवाच। <br>ततो युधिष्ठिरो द्रोणं दृष्ट्वान्तिकमुपागतम्। <br>महता शरवर्षेण प्रत्यगृह्णादभीतवत्   ॥07-020-001॥</td></tr>
<tr><td>ततो हलहलाशब्द आसीद्यौधिष्ठिरे बले। <br>जिघृक्षति महासिंहे गजानामिव यूथपम्   ॥07-020-002॥</td></tr>
<tr><td>दृष्ट्वा द्रोणं ततः शूरः सत्यजित्सत्यविक्रमः। <br>युधिष्ठिरं परिप्रेप्सुमाचार्यं समुपाद्रवत्   ॥07-020-003॥</td></tr>
<tr><td>तत आचार्यपाञ्चाल्यौ युयुधाते परस्परम्। <br>विक्षोभयन्तौ तत्सैन्यमिन्द्रवैरोचनाविव   ॥07-020-004॥</td></tr>
<tr><td>ततः सत्यजितं तीक्ष्णैर्दशभिर्मर्मभेदिभिः। <br>अविध्यच्छीघ्रमाचार्यश्छित्त्वास्य सशरं धनुः   ॥07-020-005॥</td></tr>
<tr><td>स शीघ्रतरमादाय धनुरन्यत्प्रतापवान्। <br>द्रोणं सोऽभिजघानाशु विंशद्भिः कङ्कपत्रिभिः   ॥07-020-006॥</td></tr>
<tr><td>ज्ञात्वा सत्यजिता द्रोणं ग्रस्यमानमिवाहवे। <br>वृकः शरशतैस्तीक्ष्णैः पाञ्चाल्यो द्रोणमर्दयत्   ॥07-020-007॥</td></tr>
<tr><td>संछाद्यमानं समरे द्रोणं दृष्ट्वा महारथम्। <br>चुक्रुशुः पाण्डवा राजन्वस्त्राणि दुधुवुश्च ह   ॥07-020-008॥</td></tr>
<tr><td>वृकस्तु परमक्रुद्धो द्रोणं षष्ट्या स्तनान्तरे। <br>विव्याध बलवान्राजंस्तदद्भुतमिवाभवत्   ॥07-020-009॥</td></tr>
<tr><td>द्रोणस्तु शरवर्षेण छाद्यमानो महारथः। <br>वेगं चक्रे महावेगः क्रोधादुद्वृत्य चक्षुषी   ॥07-020-010॥</td></tr>
<tr><td>ततः सत्यजितश्चापं छित्त्वा द्रोणो वृकस्य च। <br>षड्भिः ससूतं सहयं शरैर्द्रोणोऽवधीद्वृकम्   ॥07-020-011॥</td></tr>
<tr><td>अथान्यद्धनुरादाय सत्यजिद्वेगवत्तरम्। <br>साश्वं ससूतं विशिखैर्द्रोणं विव्याध सध्वजम्   ॥07-020-012॥</td></tr>
<tr><td>स तन्न ममृषे द्रोणः पाञ्चाल्येनार्दनं मृधे। <br>ततस्तस्य विनाशाय सत्वरं व्यसृजच्छरान्   ॥07-020-013॥</td></tr>
<tr><td>हयान्ध्वजं धनुर्मुष्टिमुभौ च पार्ष्णिसारथी। <br>अवाकिरत्ततो द्रोणः शरवर्षैः सहस्रशः   ॥07-020-014॥</td></tr>
<tr><td>तथा संछिद्यमानेषु कार्मुकेषु पुनः पुनः। <br>पाञ्चाल्यः परमास्त्रज्ञः शोणाश्वं समयोधयत्   ॥07-020-015॥</td></tr>
<tr><td>स सत्यजितमालक्ष्य तथोदीर्णं महाहवे। <br>अर्धचन्द्रेण चिच्छेद शिरस्तस्य महात्मनः   ॥07-020-016॥</td></tr>
<tr><td>तस्मिन्हते महामात्रे पाञ्चालानां रथर्षभे। <br>अपायाज्जवनैरश्वैर्द्रोणात्त्रस्तो युधिष्ठिरः   ॥07-020-017॥</td></tr>
<tr><td>पाञ्चालाः केकया मत्स्याश्चेदिकारूषकोसलाः। <br>युधिष्ठिरमुदीक्षन्तो हृष्टा द्रोणमुपाद्रवन्   ॥07-020-018॥</td></tr>
<tr><td>ततो युधिष्ठिरप्रेप्सुराचार्यः शत्रुपूगहा। <br>व्यधमत्तान्यनीकानि तूलराशिमिवानिलः   ॥07-020-019॥</td></tr>
<tr><td>निर्दहन्तमनीकानि तानि तानि पुनः पुनः। <br>द्रोणं मत्स्यादवरजः शतानीकोऽभ्यवर्तत   ॥07-020-020॥</td></tr>
<tr><td>सूर्यरश्मिप्रतीकाशैः कर्मारपरिमार्जितैः। <br>षड्भिः ससूतं सहयं द्रोणं विद्ध्वानदद्भृशम्   ॥07-020-021॥</td></tr>
<tr><td>तस्य नानदतो द्रोणः शिरः कायात्सकुण्डलम्। <br>क्षुरेणापाहरत्तूर्णं ततो मत्स्याः प्रदुद्रुवुः   ॥07-020-022॥</td></tr>
<tr><td>मत्स्याञ्जित्वाजयच्चेदीन्कारूषान्केकयानपि। <br>पाञ्चालान्सृञ्जयान्पाण्डून्भारद्वाजः पुनः पुनः   ॥07-020-023॥</td></tr>
<tr><td>तं दहन्तमनीकानि क्रुद्धमग्निं यथा वनम्। <br>दृष्ट्वा रुक्मरथं क्रुद्धं समकम्पन्त सृञ्जयाः   ॥07-020-024॥</td></tr>
<tr><td>उत्तमं ह्यादधानस्य धनुरस्याशुकारिणः। <br>ज्याघोषो निघ्नतोऽमित्रान्दिक्षु सर्वासु शुश्रुवे   ॥07-020-025॥</td></tr>
<tr><td>नागानश्वान्पदातींश्च रथिनो गजसादिनः। <br>रौद्रा हस्तवता मुक्ताः प्रमथ्नन्ति स्म सायकाः   ॥07-020-026॥</td></tr>
<tr><td>नानद्यमानः पर्जन्यो मिश्रवातो हिमात्यये। <br>अश्मवर्षमिवावर्षत्परेषां भयमादधत्   ॥07-020-027॥</td></tr>
<tr><td>सर्वा दिशः समचरत्सैन्यं विक्षोभयन्निव। <br>बली शूरो महेष्वासो मित्राणामभयंकरः   ॥07-020-028॥</td></tr>
<tr><td>तस्य विद्युदिवाभ्रेषु चापं हेमपरिष्कृतम्। <br>दिक्षु सर्वास्वपश्याम द्रोणस्यामिततेजसः   ॥07-020-029॥</td></tr>
<tr><td>द्रोणस्तु पाण्डवानीके चकार कदनं महत्। <br>यथा दैत्यगणे विष्णुः सुरासुरनमस्कृतः   ॥07-020-030॥</td></tr>
<tr><td>स शूरः सत्यवाक्प्राज्ञो बलवान्सत्यविक्रमः। <br>महानुभावः कालान्ते रौद्रीं भीरुविभीषणाम्   ॥07-020-031॥</td></tr>
<tr><td>कवचोर्मिध्वजावर्तां मर्त्यकूलापहारिणीम्। <br>गजवाजिमहाग्राहामसिमीनां दुरासदाम्   ॥07-020-032॥</td></tr>
<tr><td>वीरास्थिशर्करां रौद्रां भेरीमुरजकच्छपाम्। <br>चर्मवर्मप्लवां घोरां केशशैवलशाड्वलाम्   ॥07-020-033॥</td></tr>
<tr><td>शरौघिणीं धनुःस्रोतां बाहुपन्नगसंकुलाम्। <br>रणभूमिवहां घोरां कुरुसृञ्जयवाहिनीम्। <br>मनुष्यशीर्षपाषाणां शक्तिमीनां गदोडुपाम्   ॥07-020-034॥</td></tr>
<tr><td>उष्णीषफेनवसनां निष्कीर्णान्त्रसरीसृपाम्। <br>वीरापहारिणीमुग्रां मांसशोणितकर्दमाम्   ॥07-020-035॥</td></tr>
<tr><td>हस्तिग्राहां केतुवृक्षां क्षत्रियाणां निमज्जनीम्। <br>क्रूरां शरीरसंघाटां सादिनक्रां दुरत्ययाम्। <br>द्रोणः प्रावर्तयत्तत्र नदीमन्तकगामिनीम्   ॥07-020-036॥</td></tr>
<tr><td>क्रव्यादगणसंघुष्टां श्वशृगालगणायुताम्। <br>निषेवितां महारौद्रैः पिशिताशैः समन्ततः   ॥07-020-037॥</td></tr>
<tr><td>तं दहन्तमनीकानि रथोदारं कृतान्तवत्। <br>सर्वतोऽभ्यद्रवन्द्रोणं कुन्तीपुत्रपुरोगमाः   ॥07-020-038॥</td></tr>
<tr><td>तांस्तु शूरान्महेष्वासांस्तावकाभ्युद्यतायुधाः। <br>राजानो राजपुत्राश्च समन्तात्पर्यवारयन्   ॥07-020-039॥</td></tr>
<tr><td>ततो द्रोणः सत्यसंधः प्रभिन्न इव कुञ्जरः। <br>अभ्यतीत्य रथानीकं दृढसेनमपातयत्   ॥07-020-040॥</td></tr>
<tr><td>ततो राजानमासाद्य प्रहरन्तमभीतवत्। <br>अविध्यन्नवभिः क्षेमं स हतः प्रापतद्रथात्   ॥07-020-041॥</td></tr>
<tr><td>स मध्यं प्राप्य सैन्यानां सर्वाः प्रविचरन्दिशः। <br>त्राता ह्यभवदन्येषां न त्रातव्यः कथंचन   ॥07-020-042॥</td></tr>
<tr><td>शिखण्डिनं द्वादशभिर्विंशत्या चोत्तमौजसम्। <br>वसुदानं च भल्लेन प्रेषयद्यमसादनम्   ॥07-020-043॥</td></tr>
<tr><td>अशीत्या क्षत्रवर्माणं षड्विंशत्या सुदक्षिणम्। <br>क्षत्रदेवं तु भल्लेन रथनीडादपाहरत्   ॥07-020-044॥</td></tr>
<tr><td>युधामन्युं चतुःषष्ट्या त्रिंशता चैव सात्यकिम्। <br>विद्ध्वा रुक्मरथस्तूर्णं युधिष्ठिरमुपाद्रवत्   ॥07-020-045॥</td></tr>
<tr><td>ततो युधिष्ठिरः क्षिप्रं कितवो राजसत्तमः। <br>अपायाज्जवनैरश्वैः पाञ्चाल्यो द्रोणमभ्ययात्   ॥07-020-046॥</td></tr>
<tr><td>तं द्रोणः सधनुष्कं तु साश्वयन्तारमक्षिणोत्। <br>स हतः प्रापतद्भूमौ रथाज्ज्योतिरिवाम्बरात्   ॥07-020-047॥</td></tr>
<tr><td>तस्मिन्हते राजपुत्रे पाञ्चालानां यशस्करे। <br>हत द्रोणं हत द्रोणमित्यासीत्तुमुलं महत्   ॥07-020-048॥</td></tr>
<tr><td>तांस्तथा भृशसंक्रुद्धान्पाञ्चालान्मत्स्यकेकयान्। <br>सृञ्जयान्पाण्डवांश्चैव द्रोणो व्यक्षोभयद्बली   ॥07-020-049॥</td></tr>
<tr><td>सात्यकिं चेकितानं च धृष्टद्युम्नशिखण्डिनौ। <br>वार्धक्षेमिं चित्रसेनं सेनाबिन्दुं सुवर्चसम्   ॥07-020-050॥</td></tr>
<tr><td>एतांश्चान्यांश्च सुबहून्नानाजनपदेश्वरान्। <br>सर्वान्द्रोणोऽजयद्युद्धे कुरुभिः परिवारितः   ॥07-020-051॥</td></tr>
<tr><td>तावकास्तु महाराज जयं लब्ध्वा महाहवे। <br>पाण्डवेयान्रणे जघ्नुर्द्रवमाणान्समन्ततः   ॥07-020-052॥</td></tr>
<tr><td>ते दानवा इवेन्द्रेण वध्यमाना महात्मना। <br>पाञ्चालाः केकया मत्स्याः समकम्पन्त भारत   ॥07-020-053॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>यियासतस्ततः कृष्णः पार्थस्याश्वान्मनोजवान्। <br>अप्रैषीद्धेमसंछन्नान्द्रोणानीकाय पाण्डुरान्   ॥07-027-001॥</td></tr>
<tr><td>तं प्रयान्तं कुरुश्रेष्ठं स्वांस्त्रातुं द्रोणतापितान्। <br>सुशर्मा भ्रातृभिः सार्धं युद्धार्थी पृष्ठतोऽन्वयात्   ॥07-027-002॥</td></tr>
<tr><td>ततः श्वेतहयः कृष्णमब्रवीदजितं जयः। <br>एष मां भ्रातृभिः सार्धं सुशर्माह्वयतेऽच्युत   ॥07-027-003॥</td></tr>
<tr><td>दीर्यते चोत्तरेणैतत्सैन्यं नः शत्रुसूदन। <br>द्वैधीभूतं मनो मेऽद्य कृतं संशप्तकैरिदम्   ॥07-027-004॥</td></tr>
<tr><td>किं नु संशप्तकान्हन्मि स्वान्रक्षाम्यहितार्दितान्। <br>इति मे त्वं मतं वेत्थ तत्र किं सुकृतं भवेत्   ॥07-027-005॥</td></tr>
<tr><td>एवमुक्तस्तु दाशार्हः स्यन्दनं प्रत्यवर्तयत्। <br>येन त्रिगर्ताधिपतिः पाण्डवं समुपाह्वयत्   ॥07-027-006॥</td></tr>
<tr><td>ततोऽर्जुनः सुशर्माणं विद्ध्वा सप्तभिराशुगैः। <br>ध्वजं धनुश्चास्य तथा क्षुराभ्यां समकृन्तत   ॥07-027-007॥</td></tr>
<tr><td>त्रिगर्ताधिपतेश्चापि भ्रातरं षड्भिरायसैः। <br>साश्वं ससूतं त्वरितः पार्थः प्रैषीद्यमक्षयम्   ॥07-027-008॥</td></tr>
<tr><td>ततो भुजगसंकाशां सुशर्मा शक्तिमायसीम्। <br>चिक्षेपार्जुनमादिश्य वासुदेवाय तोमरम्   ॥07-027-009॥</td></tr>
<tr><td>शक्तिं त्रिभिः शरैश्छित्त्वा तोमरं त्रिभिरर्जुनः। <br>सुशर्माणं शरव्रातैर्मोहयित्वा न्यवर्तत   ॥07-027-010॥</td></tr>
<tr><td>तं वासवमिवायान्तं भूरिवर्षशरौघिणम्। <br>राजंस्तावकसैन्यानां नोग्रं कश्चिदवारयत्   ॥07-027-011॥</td></tr>
<tr><td>ततो धनंजयो बाणैस्तत एव महारथान्। <br>आयाद्विनिघ्नन्कौरव्यान्दहन्कक्षमिवानलः   ॥07-027-012॥</td></tr>
<tr><td>तस्य वेगमसह्यं तु कुन्तीपुत्रस्य धीमतः। <br>नाशक्नुवंस्ते संसोढुं स्पर्शमग्नेरिव प्रजाः   ॥07-027-013॥</td></tr>
<tr><td>संवेष्टयन्ननीकानि शरवर्षेण पाण्डवः। <br>सुपर्णपातवद्राजन्नायात्प्राग्ज्योतिषं प्रति   ॥07-027-014॥</td></tr>
<tr><td>यत्तदानामयज्जिष्णुर्भरतानामपायिनाम्। <br>धनुः क्षेमकरं संख्ये द्विषतामश्रुवर्धनम्   ॥07-027-015॥</td></tr>
<tr><td>तदेव तव पुत्रस्य राजन्दुर्द्यूतदेविनः। <br>कृते क्षत्रविनाशाय धनुरायच्छदर्जुनः   ॥07-027-016॥</td></tr>
<tr><td>तथा विक्षोभ्यमाणा सा पार्थेन तव वाहिनी। <br>व्यदीर्यत महाराज नौरिवासाद्य पर्वतम्   ॥07-027-017॥</td></tr>
<tr><td>ततो दश सहस्राणि न्यवर्तन्त धनुष्मताम्। <br>मतिं कृत्वा रणे क्रुद्धा वीरा जयपराजये   ॥07-027-018॥</td></tr>
<tr><td>व्यपेतहृदयत्रास आपद्धर्मातिगो रथः। <br>आर्छत्पार्थो गुरुं भारं सर्वभारसहो युधि   ॥07-027-019॥</td></tr>
<tr><td>यथा नडवनं क्रुद्धः प्रभिन्नः षष्टिहायनः। <br>मृद्नीयात्तद्वदायस्तः पार्थोऽमृद्नाच्चमूं तव   ॥07-027-020॥</td></tr>
<tr><td>तस्मिन्प्रमथिते सैन्ये भगदत्तो नराधिपः। <br>तेन नागेन सहसा धनंजयमुपाद्रवत्   ॥07-027-021॥</td></tr>
<tr><td>तं रथेन नरव्याघ्रः प्रत्यगृह्णादभीतवत्। <br>स संनिपातस्तुमुलो बभूव रथनागयोः   ॥07-027-022॥</td></tr>
<tr><td>कल्पिताभ्यां यथाशास्त्रं रथेन च गजेन च। <br>संग्रामे चेरतुर्वीरौ भगदत्तधनंजयौ   ॥07-027-023॥</td></tr>
<tr><td>ततो जीमूतसंकाशान्नागादिन्द्र इवाभिभूः। <br>अभ्यवर्षच्छरौघेण भगदत्तो धनंजयम्   ॥07-027-024॥</td></tr>
<tr><td>स चापि शरवर्षं तच्छरवर्षेण वासविः। <br>अप्राप्तमेव चिच्छेद भगदत्तस्य वीर्यवान्   ॥07-027-025॥</td></tr>
<tr><td>ततः प्राग्ज्योतिषो राजा शरवर्षं निवार्य तत्। <br>शरैर्जघ्ने महाबाहुं पार्थं कृष्णं च भारत   ॥07-027-026॥</td></tr>
<tr><td>ततः स शरजालेन महताभ्यवकीर्य तौ। <br>चोदयामास तं नागं वधायाच्युतपार्थयोः   ॥07-027-027॥</td></tr>
<tr><td>तमापतन्तं द्विरदं दृष्ट्वा क्रुद्धमिवान्तकम्। <br>चक्रेऽपसव्यं त्वरितः स्यन्दनेन जनार्दनः   ॥07-027-028॥</td></tr>
<tr><td>संप्राप्तमपि नेयेष परावृत्तं महाद्विपम्। <br>सारोहं मृत्युसात्कर्तुं स्मरन्धर्मं धनंजयः   ॥07-027-029॥</td></tr>
<tr><td>स तु नागो द्विपरथान्हयांश्चारुज्य मारिष। <br>प्राहिणोन्मृत्युलोकाय ततोऽक्रुध्यद्धनंजयः   ॥07-027-030॥</td></tr>
</table>
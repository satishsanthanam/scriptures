<table border = "1"><tr><td>Verse</td></tr>
<tr><td> युधिष्ठिर उवाच। <br>त्वयि याते महाबाहो संशप्तकबलं प्रति। <br>प्रयत्नमकरोत्तीव्रमाचार्यो ग्रहणे मम   ॥07-051-001॥</td></tr>
<tr><td>व्यूढानीकं वयं द्रोणं वरयामः स्म सर्वशः। <br>प्रतिव्यूह्य रथानीकं यतमानं तथा रणे   ॥07-051-002॥</td></tr>
<tr><td>स वार्यमाणो रथिभी रक्षितेन मया तथा। <br>अस्मानपि जघानाशु पीडयन्निशितैः शरैः   ॥07-051-003॥</td></tr>
<tr><td>ते पीड्यमाना द्रोणेन द्रोणानीकं न शक्नुमः। <br>प्रतिवीक्षितुमप्याजौ भेत्तुं तत्कुत एव तु   ॥07-051-004॥</td></tr>
<tr><td>वयं त्वप्रतिमं वीर्ये सर्वे सौभद्रमात्मजम्। <br>उक्तवन्तः स्म ते तात भिन्ध्यनीकमिति प्रभो   ॥07-051-005॥</td></tr>
<tr><td>स तथा चोदितोऽस्माभिः सदश्व इव वीर्यवान्। <br>असह्यमपि तं भारं वोढुमेवोपचक्रमे   ॥07-051-006॥</td></tr>
<tr><td>स तवास्त्रोपदेशेन वीर्येण च समन्वितः। <br>प्राविशत्तद्बलं बालः सुपर्ण इव सागरम्   ॥07-051-007॥</td></tr>
<tr><td>तेऽनुयाता वयं वीरं सात्वतीपुत्रमाहवे। <br>प्रवेष्टुकामास्तेनैव येन स प्राविशच्चमूम्   ॥07-051-008॥</td></tr>
<tr><td>ततः सैन्धवको राजा क्षुद्रस्तात जयद्रथः। <br>वरदानेन रुद्रस्य सर्वान्नः समवारयत्   ॥07-051-009॥</td></tr>
<tr><td>ततो द्रोणः कृपः कर्णो द्रौणिश्च स बृहद्बलः। <br>कृतवर्मा च सौभद्रं षड्रथाः पर्यवारयन्   ॥07-051-010॥</td></tr>
<tr><td>परिवार्य तु तैः सर्वैर्युधि बालो महारथैः। <br>यतमानः परं शक्त्या बहुभिर्विरथीकृतः   ॥07-051-011॥</td></tr>
<tr><td>ततो दौःशासनिः क्षिप्रं तथा तैर्विरथीकृतम्। <br>संशयं परमं प्राप्य दिष्टान्तेनाभ्ययोजयत्   ॥07-051-012॥</td></tr>
<tr><td>स तु हत्वा सहस्राणि द्विपाश्वरथसादिनाम्। <br>राजपुत्रशतं चाग्र्यं वीरांश्चालक्षितान्बहून्   ॥07-051-013॥</td></tr>
<tr><td>बृहद्बलं च राजानं स्वर्गेणाजौ प्रयोज्य ह। <br>ततः परमधर्मात्मा दिष्टान्तमुपजग्मिवान्   ॥07-051-014॥</td></tr>
<tr><td>एतावदेव निर्वृत्तमस्माकं शोकवर्धनम्। <br>स चैवं पुरुषव्याघ्रः स्वर्गलोकमवाप्तवान्   ॥07-051-015॥</td></tr>
<tr><td> संजय उवाच। <br>ततोऽर्जुनो वचः श्रुत्वा धर्मराजेन भाषितम्। <br>हा पुत्र इति निःश्वस्य व्यथितो न्यपतद्भुवि   ॥07-051-016॥</td></tr>
<tr><td>विषण्णवदनाः सर्वे परिगृह्य धनंजयम्। <br>नेत्रैरनिमिषैर्दीनाः प्रत्यवेक्षन्परस्परम्   ॥07-051-017॥</td></tr>
<tr><td>प्रतिलभ्य ततः संज्ञां वासविः क्रोधमूर्छितः। <br>कम्पमानो ज्वरेणेव निःश्वसंश्च मुहुर्मुहुः   ॥07-051-018॥</td></tr>
<tr><td>पाणिं पाणौ विनिष्पिष्य श्वसमानोऽश्रुनेत्रवान्। <br>उन्मत्त इव विप्रेक्षन्निदं वचनमब्रवीत्   ॥07-051-019॥</td></tr>
<tr><td>सत्यं वः प्रतिजानामि श्वोऽस्मि हन्ता जयद्रथम्। <br>न चेद्वधभयाद्भीतो धार्तराष्ट्रान्प्रहास्यति   ॥07-051-020॥</td></tr>
<tr><td>न चास्माञ्शरणं गच्छेत्कृष्णं वा पुरुषोत्तमम्। <br>भवन्तं वा महाराज श्वोऽस्मि हन्ता जयद्रथम्   ॥07-051-021॥</td></tr>
<tr><td>धार्तराष्ट्रप्रियकरं मयि विस्मृतसौहृदम्। <br>पापं बालवधे हेतुं श्वोऽस्मि हन्ता जयद्रथम्   ॥07-051-022॥</td></tr>
<tr><td>रक्षमाणाश्च तं संख्ये ये मां योत्स्यन्ति केचन। <br>अपि द्रोणकृपौ वीरौ छादयिष्यामि ताञ्शरैः   ॥07-051-023॥</td></tr>
<tr><td>यद्येतदेवं संग्रामे न कुर्यां पुरुषर्षभाः। <br>मा स्म पुण्यकृतां लोकान्प्राप्नुयां शूरसंमतान्   ॥07-051-024॥</td></tr>
<tr><td>ये लोका मातृहन्तॄणां ये चापि पितृघातिनाम्। <br>गुरुदारगामिनां ये च पिशुनानां च ये तथा   ॥07-051-025॥</td></tr>
<tr><td>साधूनसूयतां ये च ये चापि परिवादिनाम्। <br>ये च निक्षेपहर्तॄणां ये च विश्वासघातिनाम्   ॥07-051-026॥</td></tr>
<tr><td>भुक्तपूर्वां स्त्रियं ये च निन्दतामघशंसिनाम्। <br>ब्रह्मघ्नानां च ये लोका ये च गोघातिनामपि   ॥07-051-027॥</td></tr>
<tr><td>पायसं वा यवान्नं वा शाकं कृसरमेव वा। <br>संयावापूपमांसानि ये च लोका वृथाश्नताम्। <br>तानह्नैवाधिगच्छेयं न चेद्धन्यां जयद्रथम्   ॥07-051-028॥</td></tr>
<tr><td>वेदाध्यायिनमत्यर्थं संशितं वा द्विजोत्तमम्। <br>अवमन्यमानो यान्याति वृद्धान्साधूंस्तथा गुरून्   ॥07-051-029॥</td></tr>
<tr><td>स्पृशतां ब्राह्मणं गां च पादेनाग्निं च यां लभेत्। <br>याप्सु श्लेष्म पुरीषं वा मूत्रं वा मुञ्चतां गतिः। <br>तां गच्छेयं गतिं घोरां न चेद्धन्यां जयद्रथम्   ॥07-051-030॥</td></tr>
<tr><td>नग्नस्य स्नायमानस्य या च वन्ध्यातिथेर्गतिः। <br>उत्कोचिनां मृषोक्तीनां वञ्चकानां च या गतिः। <br>आत्मापहारिणां या च या च मिथ्याभिशंसिनाम्   ॥07-051-031॥</td></tr>
<tr><td>भृत्यैः संदृश्यमानानां पुत्रदाराश्रितैस्तथा। <br>असंविभज्य क्षुद्राणां या गतिर्मृष्टमश्नताम्। <br>तां गच्छेयं गतिं घोरां न चेद्धन्यां जयद्रथम्   ॥07-051-032॥</td></tr>
<tr><td>संश्रितं वापि यस्त्यक्त्वा साधुं तद्वचने रतम्। <br>न बिभर्ति नृशंसात्मा निन्दते चोपकारिणम्   ॥07-051-033॥</td></tr>
<tr><td>अर्हते प्रातिवेश्याय श्राद्धं यो न ददाति च। <br>अनर्हते च यो दद्याद्वृषलीपत्युरेव च   ॥07-051-034॥</td></tr>
<tr><td>मद्यपो भिन्नमर्यादः कृतघ्नो भ्रातृनिन्दकः। <br>तेषां गतिमियां क्षिप्रं न चेद्धन्यां जयद्रथम्   ॥07-051-035॥</td></tr>
<tr><td>धर्मादपेता ये चान्ये मया नात्रानुकीर्तिताः। <br>ये चानुकीर्तिताः क्षिप्रं तेषां गतिमवाप्नुयाम्। <br>यदि व्युष्टामिमां रात्रिं श्वो न हन्यां जयद्रथम्   ॥07-051-036॥</td></tr>
<tr><td>इमां चाप्यपरां भूयः प्रतिज्ञां मे निबोधत। <br>यद्यस्मिन्नहते पापे सूर्योऽस्तमुपयास्यति। <br>इहैव संप्रवेष्टाहं ज्वलितं जातवेदसम्   ॥07-051-037॥</td></tr>
<tr><td>असुरसुरमनुष्याः पक्षिणो वोरगा वा; पितृरजनिचरा वा ब्रह्मदेवर्षयो वा। <br>चरमचरमपीदं यत्परं चापि तस्मा;त्तदपि मम रिपुं तं रक्षितुं नैव शक्ताः   ॥07-051-038॥</td></tr>
<tr><td>यदि विशति रसातलं तदग्र्यं; वियदपि देवपुरं दितेः पुरं वा। <br>तदपि शरशतैरहं प्रभाते; भृशमभिपत्य रिपोः शिरोऽभिहर्ता   ॥07-051-039॥</td></tr>
<tr><td>एवमुक्त्वा विचिक्षेप गाण्डीवं सव्यदक्षिणम्। <br>तस्य शब्दमतिक्रम्य धनुःशब्दोऽस्पृशद्दिवम्   ॥07-051-040॥</td></tr>
<tr><td>अर्जुनेन प्रतिज्ञाते पाञ्चजन्यं जनार्दनः। <br>प्रदध्मौ तत्र संक्रुद्धो देवदत्तं धनंजयः   ॥07-051-041॥</td></tr>
<tr><td>स पाञ्चजन्योऽच्युतवक्त्रवायुना; भृशं सुपूर्णोदरनिःसृतध्वनिः। <br>जगत्सपातालवियद्दिगीश्वरं; प्रकम्पयामास युगात्यये यथा   ॥07-051-042॥</td></tr>
<tr><td>ततो वादित्रघोषाश्च प्रादुरासन्समन्ततः। <br>सिंहनादाश्च पाण्डूनां प्रतिज्ञाते महात्मना   ॥07-051-043॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>बालमत्यन्तसुखिनमवार्यबलदर्पितम्। <br>युद्धेषु कुशलं वीरं कुलपुत्रं तनुत्यजम्   ॥07-041-001॥</td></tr>
<tr><td>गाहमानमनीकानि सदश्वैस्तं त्रिहायनैः। <br>अपि यौधिष्ठिरात्सैन्यात्कश्चिदन्वपतद्रथी   ॥07-041-002॥</td></tr>
<tr><td> संजय उवाच। <br>युधिष्ठिरो भीमसेनः शिखण्डी सात्यकिर्यमौ। <br>धृष्टद्युम्नो विराटश्च द्रुपदश्च सकेकयः। <br>धृष्टकेतुश्च संरब्धो मत्स्याश्चान्वपतन्रणे   ॥07-041-003॥</td></tr>
<tr><td>अभ्यद्रवन्परीप्सन्तो व्यूढानीकाः प्रहारिणः। <br>तान्दृष्ट्वा द्रवतः शूरांस्त्वदीया विमुखाभवन्   ॥07-041-004॥</td></tr>
<tr><td>ततस्तद्विमुखं दृष्ट्वा तव सूनोर्महद्बलम्। <br>जामाता तव तेजस्वी विष्टम्भयिषुराद्रवत्   ॥07-041-005॥</td></tr>
<tr><td>सैन्धवस्य महाराज पुत्रो राजा जयद्रथः। <br>स पुत्रगृद्धिनः पार्थान्सहसैन्यानवारयत्   ॥07-041-006॥</td></tr>
<tr><td>उग्रधन्वा महेष्वासो दिव्यमस्त्रमुदीरयन्। <br>वार्धक्षत्रिरुपासेधत्प्रवणादिव कुञ्जरान्   ॥07-041-007॥</td></tr>
<tr><td> धृतराष्ट्र उवाच। <br>अतिभारमहं मन्ये सैन्धवे संजयाहितम्। <br>यदेकः पाण्डवान्क्रुद्धान्पुत्रगृद्धीनवारयत्   ॥07-041-008॥</td></tr>
<tr><td>अत्यद्भुतमिदं मन्ये बलं शौर्यं च सैन्धवे। <br>तदस्य ब्रूहि मे वीर्यं कर्म चाग्र्यं महात्मनः   ॥07-041-009॥</td></tr>
<tr><td>किं दत्तं हुतमिष्टं वा सुतप्तमथ वा तपः। <br>सिन्धुराजेन येनैकः क्रुद्धान्पार्थानवारयत्   ॥07-041-010॥</td></tr>
<tr><td> संजय उवाच। <br>द्रौपदीहरणे यत्तद्भीमसेनेन निर्जितः। <br>मानात्स तप्तवान्राजा वरार्थी सुमहत्तपः   ॥07-041-011॥</td></tr>
<tr><td>इन्द्रियाणीन्द्रियार्थेभ्यः प्रियेभ्यः संनिवर्त्य सः। <br>क्षुत्पिपासातपसहः कृशो धमनिसंततः। <br>देवमाराधयच्छर्वं गृणन्ब्रह्म सनातनम्   ॥07-041-012॥</td></tr>
<tr><td>भक्तानुकम्पी भगवांस्तस्य चक्रे ततो दयाम्। <br>स्वप्नान्तेऽप्यथ चैवाह हरः सिन्धुपतेः सुतम्। <br>वरं वृणीष्व प्रीतोऽस्मि जयद्रथ किमिच्छसि   ॥07-041-013॥</td></tr>
<tr><td>एवमुक्तस्तु शर्वेण सिन्धुराजो जयद्रथः। <br>उवाच प्रणतो रुद्रं प्राञ्जलिर्नियतात्मवान्   ॥07-041-014॥</td></tr>
<tr><td>पाण्डवेयानहं संख्ये भीमवीर्यपराक्रमान्। <br>एको रणे धारयेयं समस्तानिति भारत   ॥07-041-015॥</td></tr>
<tr><td>एवमुक्तस्तु देवेशो जयद्रथमथाब्रवीत्। <br>ददामि ते वरं सौम्य विना पार्थं धनंजयम्   ॥07-041-016॥</td></tr>
<tr><td>धारयिष्यसि संग्रामे चतुरः पाण्डुनन्दनान्। <br>एवमस्त्विति देवेशमुक्त्वाबुध्यत पार्थिवः   ॥07-041-017॥</td></tr>
<tr><td>स तेन वरदानेन दिव्येनास्त्रबलेन च। <br>एकः संधारयामास पाण्डवानामनीकिनीम्   ॥07-041-018॥</td></tr>
<tr><td>तस्य ज्यातलघोषेण क्षत्रियान्भयमाविशत्। <br>परांस्तु तव सैन्यस्य हर्षः परमकोऽभवत्   ॥07-041-019॥</td></tr>
<tr><td>दृष्ट्वा तु क्षत्रिया भारं सैन्धवे सर्वमर्पितम्। <br>उत्क्रुश्याभ्यद्रवन्राजन्येन यौधिष्ठिरं बलम्   ॥07-041-020॥</td></tr>
</table>
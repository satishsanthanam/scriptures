<table border = "1"><tr><td>Verse</td></tr>
<tr><td> संजय उवाच। <br>आददानस्तु शूराणामायूंष्यभवदार्जुनिः। <br>अन्तकः सर्वभूतानां प्राणान्काल इवागते   ॥07-044-001॥</td></tr>
<tr><td>स शक्र इव विक्रान्तः शक्रसूनोः सुतो बली। <br>अभिमन्युस्तदानीकं लोडयन्बह्वशोभत   ॥07-044-002॥</td></tr>
<tr><td>प्रविश्यैव तु राजेन्द्र क्षत्रियेन्द्रान्तकोपमः। <br>सत्यश्रवसमादत्त व्याघ्रो मृगमिवोल्बणम्   ॥07-044-003॥</td></tr>
<tr><td>सत्यश्रवसि चाक्षिप्ते त्वरमाणा महारथाः। <br>प्रगृह्य विपुलं शस्त्रमभिमन्युमुपाद्रवन्   ॥07-044-004॥</td></tr>
<tr><td>अहं पूर्वमहं पूर्वमिति क्षत्रियपुंगवाः। <br>स्पर्धमानाः समाजग्मुर्जिघांसन्तोऽर्जुनात्मजम्   ॥07-044-005॥</td></tr>
<tr><td>क्षत्रियाणामनीकानि प्रद्रुतान्यभिधावताम्। <br>जग्रास तिमिरासाद्य क्षुद्रमत्स्यानिवार्णवे   ॥07-044-006॥</td></tr>
<tr><td>ये केचन गतास्तस्य समीपमपलायिनः। <br>न ते प्रतिन्यवर्तन्त समुद्रादिव सिन्धवः   ॥07-044-007॥</td></tr>
<tr><td>महाग्राहगृहीतेव वातवेगभयार्दिता। <br>समकम्पत सा सेना विभ्रष्टा नौरिवार्णवे   ॥07-044-008॥</td></tr>
<tr><td>अथ रुक्मरथो नाम मद्रेश्वरसुतो बली। <br>त्रस्तामाश्वासयन्सेनामत्रस्तो वाक्यमब्रवीत्   ॥07-044-009॥</td></tr>
<tr><td>अलं त्रासेन वः शूरा नैष कश्चिन्मयि स्थिते। <br>अहमेनं ग्रहीष्यामि जीवग्राहं न संशयः   ॥07-044-010॥</td></tr>
<tr><td>एवमुक्त्वा तु सौभद्रमभिदुद्राव वीर्यवान्। <br>सुकल्पितेनोह्यमानः स्यन्दनेन विराजता   ॥07-044-011॥</td></tr>
<tr><td>सोऽभिमन्युं त्रिभिर्बाणैर्विद्ध्वा वक्षस्यथानदत्। <br>त्रिभिश्च दक्षिणे बाहौ सव्ये च निशितैस्त्रिभिः   ॥07-044-012॥</td></tr>
<tr><td>स तस्येष्वसनं छित्त्वा फाल्गुणिः सव्यदक्षिणौ। <br>भुजौ शिरश्च स्वक्षिभ्रु क्षितौ क्षिप्रमपातयत्   ॥07-044-013॥</td></tr>
<tr><td>दृष्ट्वा रुक्मरथं रुग्णं पुत्रं शल्यस्य मानिनम्। <br>जीवग्राहं जिघृक्षन्तं सौभद्रेण यशस्विना   ॥07-044-014॥</td></tr>
<tr><td>संग्रामदुर्मदा राजन्राजपुत्राः प्रहारिणः। <br>वयस्याः शल्यपुत्रस्य सुवर्णविकृतध्वजाः   ॥07-044-015॥</td></tr>
<tr><td>तालमात्राणि चापानि विकर्षन्तो महारथाः। <br>आर्जुनिं शरवर्षेण समन्तात्पर्यवारयन्   ॥07-044-016॥</td></tr>
<tr><td>शूरैः शिक्षाबलोपेतैस्तरुणैरत्यमर्षणैः। <br>दृष्ट्वैकं समरे शूरं सौभद्रमपराजितम्   ॥07-044-017॥</td></tr>
<tr><td>छाद्यमानं शरव्रातैर्हृष्टो दुर्योधनोऽभवत्। <br>वैवस्वतस्य भवनं गतमेनममन्यत   ॥07-044-018॥</td></tr>
<tr><td>सुवर्णपुङ्खैरिषुभिर्नानालिङ्गैस्त्रिभिस्त्रिभिः। <br>अदृश्यमार्जुनिं चक्रुर्निमेषात्ते नृपात्मजाः   ॥07-044-019॥</td></tr>
<tr><td>ससूताश्वध्वजं तस्य स्यन्दनं तं च मारिष। <br>आचितं समपश्याम श्वाविधं शललैरिव   ॥07-044-020॥</td></tr>
<tr><td>स गाढविद्धः क्रुद्धश्च तोत्त्रैर्गज इवार्दितः। <br>गान्धर्वमस्त्रमायच्छद्रथमायां च योजयत्   ॥07-044-021॥</td></tr>
<tr><td>अर्जुनेन तपस्तप्त्वा गन्धर्वेभ्यो यदाहृतम्। <br>तुम्बुरुप्रमुखेभ्यो वै तेनामोहयताहितान्   ॥07-044-022॥</td></tr>
<tr><td>एकः स शतधा राजन्दृश्यते स्म सहस्रधा। <br>अलातचक्रवत्संख्ये क्षिप्रमस्त्राणि दर्शयन्   ॥07-044-023॥</td></tr>
<tr><td>रथचर्यास्त्रमायाभिर्मोहयित्वा परंतपः। <br>बिभेद शतधा राजञ्शरीराणि महीक्षिताम्   ॥07-044-024॥</td></tr>
<tr><td>प्राणाः प्राणभृतां संख्ये प्रेषिता निशितैः शरैः। <br>राजन्प्रापुरमुं लोकं शरीराण्यवनिं ययुः   ॥07-044-025॥</td></tr>
<tr><td>धनूंष्यश्वान्नियन्तॄंश्च ध्वजान्बाहूंश्च साङ्गदान्। <br>शिरांसि च शितैर्भल्लैस्तेषां चिच्छेद फाल्गुनिः   ॥07-044-026॥</td></tr>
<tr><td>चूतारामो यथा भग्नः पञ्चवर्षफलोपगः। <br>राजपुत्रशतं तद्वत्सौभद्रेणापतद्धतम्   ॥07-044-027॥</td></tr>
<tr><td>क्रुद्धाशीविषसंकाशान्सुकुमारान्सुखोचितान्। <br>एकेन निहतान्दृष्ट्वा भीतो दुर्योधनोऽभवत्   ॥07-044-028॥</td></tr>
<tr><td>रथिनः कुञ्जरानश्वान्पदातींश्चावमर्दितान्। <br>दृष्ट्वा दुर्योधनः क्षिप्रमुपायात्तममर्षितः   ॥07-044-029॥</td></tr>
<tr><td>तयोः क्षणमिवापूर्णः संग्रामः समपद्यत। <br>अथाभवत्ते विमुखः पुत्रः शरशतार्दितः   ॥07-044-030॥</td></tr>
</table>
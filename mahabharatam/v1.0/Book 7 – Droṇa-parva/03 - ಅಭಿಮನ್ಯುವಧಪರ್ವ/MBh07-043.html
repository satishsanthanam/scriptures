<table border = "1"><tr><td>Verse</td></tr>
<tr><td> संजय उवाच। <br>सैन्धवेन निरुद्धेषु जयगृद्धिषु पाण्डुषु। <br>सुघोरमभवद्युद्धं त्वदीयानां परैः सह   ॥07-043-001॥</td></tr>
<tr><td>प्रविश्य त्वार्जुनिः सेनां सत्यसंधो दुरासदाम्। <br>व्यक्षोभयत तेजस्वी मकरः सागरं यथा   ॥07-043-002॥</td></tr>
<tr><td>तं तथा शरवर्षेण क्षोभयन्तमरिंदमम्। <br>यथाप्रधानाः सौभद्रमभ्ययुः कुरुसत्तमाः   ॥07-043-003॥</td></tr>
<tr><td>तेषां तस्य च संमर्दो दारुणः समपद्यत। <br>सृजतां शरवर्षाणि प्रसक्तममितौजसाम्   ॥07-043-004॥</td></tr>
<tr><td>रथव्रजेन संरुद्धस्तैरमित्रैरथार्जुनिः। <br>वृषसेनस्य यन्तारं हत्वा चिच्छेद कार्मुकम्   ॥07-043-005॥</td></tr>
<tr><td>तस्य विव्याध बलवाञ्शरैरश्वानजिह्मगैः। <br>वातायमानैरथ तैरश्वैरपहृतो रणात्   ॥07-043-006॥</td></tr>
<tr><td>तेनान्तरेणाभिमन्योर्यन्तापासारयद्रथम्। <br>रथव्रजास्ततो हृष्टाः साधु साध्विति चुक्रुशुः   ॥07-043-007॥</td></tr>
<tr><td>तं सिंहमिव संक्रुद्धं प्रमथ्नन्तं शरैररीन्। <br>आरादायान्तमभ्येत्य वसातीयोऽभ्ययाद्द्रुतम्   ॥07-043-008॥</td></tr>
<tr><td>सोऽभिमन्युं शरैः षष्ट्या रुक्मपुङ्खैरवाकिरत्। <br>अब्रवीच्च न मे जीवञ्जीवतो युधि मोक्ष्यसे   ॥07-043-009॥</td></tr>
<tr><td>तमयस्मयवर्माणमिषुणा आशुपातिना। <br>विव्याध हृदि सौभद्रः स पपात व्यसुः क्षितौ   ॥07-043-010॥</td></tr>
<tr><td>वसात्यं निहतं दृष्ट्वा क्रुद्धाः क्षत्रियपुंगवाः। <br>परिवव्रुस्तदा राजंस्तव पौत्रं जिघांसवः   ॥07-043-011॥</td></tr>
<tr><td>विस्फारयन्तश्चापानि नानारूपाण्यनेकशः। <br>तद्युद्धमभवद्रौद्रं सौभद्रस्यारिभिः सह   ॥07-043-012॥</td></tr>
<tr><td>तेषां शरान्सेष्वसनाञ्शरीराणि शिरांसि च। <br>सकुण्डलानि स्रग्वीणि क्रुद्धश्चिच्छेद फाल्गुनिः   ॥07-043-013॥</td></tr>
<tr><td>सखड्गाः साङ्गुलित्राणाः सपट्टिशपरश्वधाः। <br>अदृश्यन्त भुजाश्छिन्ना हेमाभरणभूषिताः   ॥07-043-014॥</td></tr>
<tr><td>स्रग्भिराभरणैर्वस्त्रैः पतितैश्च महाध्वजैः। <br>वर्मभिश्चर्मभिर्हारैर्मुकुटैश्छत्रचामरैः   ॥07-043-015॥</td></tr>
<tr><td>अपस्करैरधिष्ठानैरीषादण्डकबन्धुरैः। <br>अक्षैर्विमथितैश्चक्रैर्भग्नैश्च बहुधा युगैः   ॥07-043-016॥</td></tr>
<tr><td>अनुकर्षैः पताकाभिस्तथा सारथिवाजिभिः। <br>रथैश्च भग्नैर्नागैश्च हतैः कीर्णाभवन्मही   ॥07-043-017॥</td></tr>
<tr><td>निहतैः क्षत्रियैः शूरैर्नानाजनपदेश्वरैः। <br>जयगृद्धैर्वृता भूमिर्दारुणा समपद्यत   ॥07-043-018॥</td></tr>
<tr><td>दिशो विचरतस्तस्य सर्वाश्च प्रदिशस्तथा। <br>रणेऽभिमन्योः क्रुद्धस्य रूपमन्तरधीयत   ॥07-043-019॥</td></tr>
<tr><td>काञ्चनं यद्यदस्यासीद्वर्म चाभरणानि च। <br>धनुषश्च शराणां च तदपश्याम केवलम्   ॥07-043-020॥</td></tr>
<tr><td>तं तदा नाशकत्कश्चिच्चक्षुर्भ्यामभिवीक्षितुम्। <br>आददानं शरैर्योधान्मध्ये सूर्यमिव स्थितम्   ॥07-043-021॥</td></tr>
</table>
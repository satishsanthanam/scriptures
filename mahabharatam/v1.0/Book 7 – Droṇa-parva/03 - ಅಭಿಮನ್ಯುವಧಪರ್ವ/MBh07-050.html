<table border = "1"><tr><td>Verse</td></tr>
<tr><td> संजय उवाच। <br>तस्मिन्नहनि निर्वृत्ते घोरे प्राणभृतां क्षये। <br>आदित्येऽस्तंगते श्रीमान्संध्याकाल उपस्थिते   ॥07-050-001॥</td></tr>
<tr><td>व्यपयातेषु सैन्येषु वासाय भरतर्षभ। <br>हत्वा संशप्तकव्रातान्दिव्यैरस्त्रैः कपिध्वजः   ॥07-050-002॥</td></tr>
<tr><td>प्रायात्स्वशिबिरं जिष्णुर्जैत्रमास्थाय तं रथम्। <br>गच्छन्नेव च गोविन्दं सन्नकण्ठोऽभ्यभाषत   ॥07-050-003॥</td></tr>
<tr><td>किं नु मे हृदयं त्रस्तं वाक्यं सज्जति केशव। <br>स्पन्दन्ति चाप्यनिष्टानि गात्रं सीदति चाच्युत   ॥07-050-004॥</td></tr>
<tr><td>अनिष्टं चैव मे श्लिष्टं हृदयान्नापसर्पति। <br>भुवि यद्दिक्षु चाप्युग्रा उत्पातास्त्रासयन्ति माम्   ॥07-050-005॥</td></tr>
<tr><td>बहुप्रकारा दृश्यन्ते सर्व एवाघशंसिनः। <br>अपि स्वस्ति भवेद्राज्ञः सामात्यस्य गुरोर्मम   ॥07-050-006॥</td></tr>
<tr><td> वासुदेव उवाच। <br>व्यक्तं शिवं तव भ्रातुः सामात्यस्य भविष्यति। <br>मा शुचः किंचिदेवान्यत्तत्रानिष्टं भविष्यति   ॥07-050-007॥</td></tr>
<tr><td> संजय उवाच। <br>ततः संध्यामुपास्यैव वीरौ वीरावसादने। <br>कथयन्तौ रणे वृत्तं प्रयातौ रथमास्थितौ   ॥07-050-008॥</td></tr>
<tr><td>ततः स्वशिबिरं प्राप्तौ हतानन्दं हतत्विषम्। <br>वासुदेवोऽर्जुनश्चैव कृत्वा कर्म सुदुष्करम्   ॥07-050-009॥</td></tr>
<tr><td>ध्वस्ताकारं समालक्ष्य शिबिरं परवीरहा। <br>बीभत्सुरब्रवीत्कृष्णमस्वस्थहृदयस्ततः   ॥07-050-010॥</td></tr>
<tr><td>नाद्य नन्दन्ति तूर्याणि मङ्गल्यानि जनार्दन। <br>मिश्रा दुन्दुभिनिर्घोषैः शङ्खाश्चाडम्बरैः सह। <br>वीणा वा नाद्य वाद्यन्ते शम्यातालस्वनैः सह   ॥07-050-011॥</td></tr>
<tr><td>मङ्गल्यानि च गीतानि न गायन्ति पठन्ति च। <br>स्तुतियुक्तानि रम्याणि ममानीकेषु बन्दिनः   ॥07-050-012॥</td></tr>
<tr><td>योधाश्चापि हि मां दृष्ट्वा निवर्तन्ते ह्यधोमुखाः। <br>कर्माणि च यथापूर्वं कृत्वा नाभिवदन्ति माम्   ॥07-050-013॥</td></tr>
<tr><td>अपि स्वस्ति भवेदद्य भ्रातृभ्यो मम माधव। <br>न हि शुध्यति मे भावो दृष्ट्वा स्वजनमाकुलम्   ॥07-050-014॥</td></tr>
<tr><td>अपि पाञ्चालराजस्य विराटस्य च मानद। <br>सर्वेषां चैव योधानां सामग्र्यं स्यान्ममाच्युत   ॥07-050-015॥</td></tr>
<tr><td>न च मामद्य सौभद्रः प्रहृष्टो भ्रातृभिः सह। <br>रणादायान्तमुचितं प्रत्युद्याति हसन्निव   ॥07-050-016॥</td></tr>
<tr><td>एवं संकथयन्तौ तौ प्रविष्टौ शिबिरं स्वकम्। <br>ददृशाते भृशास्वस्थान्पाण्डवान्नष्टचेतसः   ॥07-050-017॥</td></tr>
<tr><td>दृष्ट्वा भ्रातॄंश्च पुत्रांश्च विमना वानरध्वजः। <br>अपश्यंश्चैव सौभद्रमिदं वचनमब्रवीत्   ॥07-050-018॥</td></tr>
<tr><td>मुखवर्णोऽप्रसन्नो वः सर्वेषामेव लक्ष्यते। <br>न चाभिमन्युं पश्यामि न च मां प्रतिनन्दथ   ॥07-050-019॥</td></tr>
<tr><td>मया श्रुतश्च द्रोणेन चक्रव्यूहो विनिर्मितः। <br>न च वस्तस्य भेत्तास्ति ऋते सौभद्रमाहवे   ॥07-050-020॥</td></tr>
<tr><td>न चोपदिष्टस्तस्यासीन्मयानीकविनिर्गमः। <br>कच्चिन्न बालो युष्माभिः परानीकं प्रवेशितः   ॥07-050-021॥</td></tr>
<tr><td>भित्त्वानीकं महेष्वासः परेषां बहुशो युधि। <br>कच्चिन्न निहतः शेते सौभद्रः परवीरहा   ॥07-050-022॥</td></tr>
<tr><td>लोहिताक्षं महाबाहुं जातं सिंहमिवाद्रिषु। <br>उपेन्द्रसदृशं ब्रूत कथमायोधने हतः   ॥07-050-023॥</td></tr>
<tr><td>सुकुमारं महेष्वासं वासवस्यात्मजात्मजम्। <br>सदा मम प्रियं ब्रूत कथमायोधने हतः   ॥07-050-024॥</td></tr>
<tr><td>वार्ष्णेयीदयितं शूरं मया सततलालितम्। <br>अम्बायाश्च प्रियं नित्यं कोऽवधीत्कालचोदितः   ॥07-050-025॥</td></tr>
<tr><td>सदृशो वृष्णिसिंहस्य केशवस्य महात्मनः। <br>विक्रमश्रुतमाहात्म्यैः कथमायोधने हतः   ॥07-050-026॥</td></tr>
<tr><td>सुभद्रायाः प्रियं नित्यं द्रौपद्याः केशवस्य च। <br>यदि पुत्रं न पश्यामि यास्यामि यमसादनम्   ॥07-050-027॥</td></tr>
<tr><td>मृदुकुञ्चितकेशान्तं बालं बालमृगेक्षणम्। <br>मत्तद्विरदविक्रान्तं शालपोतमिवोद्गतम्   ॥07-050-028॥</td></tr>
<tr><td>स्मिताभिभाषिणं दान्तं गुरुवाक्यकरं सदा। <br>बाल्येऽप्यबालकर्माणं प्रियवाक्यममत्सरम्   ॥07-050-029॥</td></tr>
<tr><td>महोत्साहं महाबाहुं दीर्घराजीवलोचनम्। <br>भक्तानुकम्पिनं दान्तं न च नीचानुसारिणम्   ॥07-050-030॥</td></tr>
<tr><td>कृतज्ञं ज्ञानसंपन्नं कृतास्त्रमनिवर्तिनम्। <br>युद्धाभिनन्दिनं नित्यं द्विषतामघवर्धनम्   ॥07-050-031॥</td></tr>
<tr><td>स्वेषां प्रियहिते युक्तं पितॄणां जयगृद्धिनम्। <br>न च पूर्वप्रहर्तारं संग्रामे नष्टसंभ्रमम्। <br>यदि पुत्रं न पश्यामि यास्यामि यमसादनम्   ॥07-050-032॥</td></tr>
<tr><td>सुललाटं सुकेशान्तं सुभ्र्वक्षिदशनच्छदम्। <br>अपश्यतस्तद्वदनं का शान्तिर्हृदयस्य मे   ॥07-050-033॥</td></tr>
<tr><td>तन्त्रीस्वनसुखं रम्यं पुंस्कोकिलसमध्वनिम्। <br>अशृण्वतः स्वनं तस्य का शान्तिर्हृदयस्य मे   ॥07-050-034॥</td></tr>
<tr><td>रूपं चाप्रतिरूपं तत्त्रिदशेष्वपि दुर्लभम्। <br>अपश्यतोऽद्य वीरस्य का शान्तिर्हृदयस्य मे   ॥07-050-035॥</td></tr>
<tr><td>अभिवादनदक्षं तं पितॄणां वचने रतम्। <br>नाद्याहं यदि पश्यामि का शान्तिर्हृदयस्य मे   ॥07-050-036॥</td></tr>
<tr><td>सुकुमारः सदा वीरो महार्हशयनोचितः। <br>भूमावनाथवच्छेते नूनं नाथवतां वरः   ॥07-050-037॥</td></tr>
<tr><td>शयानं समुपासन्ति यं पुरा परमस्त्रियः। <br>तमद्य विप्रविद्धाङ्गमुपासन्त्यशिवाः शिवाः   ॥07-050-038॥</td></tr>
<tr><td>यः पुरा बोध्यते सुप्तः सूतमागधबन्दिभिः। <br>बोधयन्त्यद्य तं नूनं श्वापदा विकृतैः स्वरैः   ॥07-050-039॥</td></tr>
<tr><td>छत्रच्छायासमुचितं तस्य तद्वदनं शुभम्। <br>नूनमद्य रजोध्वस्तं रणे रेणुः करिष्यति   ॥07-050-040॥</td></tr>
<tr><td>हा पुत्रकावितृप्तस्य सततं पुत्रदर्शने। <br>भाग्यहीनस्य कालेन यथा मे नीयसे बलात्   ॥07-050-041॥</td></tr>
<tr><td>साद्य संयमनी नूनं सदा सुकृतिनां गतिः। <br>स्वभाभिर्भासिता रम्या त्वयात्यर्थं विराजते   ॥07-050-042॥</td></tr>
<tr><td>नूनं वैवस्वतश्च त्वा वरुणश्च प्रियातिथिः। <br>शतक्रतुर्धनेशश्च प्राप्तमर्चन्त्यभीरुकम्   ॥07-050-043॥</td></tr>
<tr><td>एवं विलप्य बहुधा भिन्नपोतो वणिग्यथा। <br>दुःखेन महताविष्टो युधिष्ठिरमपृच्छत   ॥07-050-044॥</td></tr>
<tr><td>कच्चित्स कदनं कृत्वा परेषां पाण्डुनन्दन। <br>स्वर्गतोऽभिमुखः संख्ये युध्यमानो नरर्षभः   ॥07-050-045॥</td></tr>
<tr><td>स नूनं बहुभिर्यत्तैर्युध्यमानो नरर्षभैः। <br>असहायः सहायार्थी मामनुध्यातवान्ध्रुवम्   ॥07-050-046॥</td></tr>
<tr><td>पीड्यमानः शरैर्बालस्तात साध्वभिधाव माम्। <br>इति विप्रलपन्मन्ये नृशंसैर्बहुभिर्हतः   ॥07-050-047॥</td></tr>
<tr><td>अथ वा मत्प्रसूतश्च स्वस्रीयो माधवस्य च। <br>सुभद्रायां च संभूतो नैवं वक्तुमिहार्हति   ॥07-050-048॥</td></tr>
<tr><td>वज्रसारमयं नूनं हृदयं सुदृढं मम। <br>अपश्यतो दीर्घबाहुं रक्ताक्षं यन्न दीर्यते   ॥07-050-049॥</td></tr>
<tr><td>कथं बाले महेष्वासे नृशंसा मर्मभेदिनः। <br>स्वस्रीये वासुदेवस्य मम पुत्रेऽक्षिपञ्शरान्   ॥07-050-050॥</td></tr>
<tr><td>यो मां नित्यमदीनात्मा प्रत्युद्गम्याभिनन्दति। <br>उपयान्तं रिपून्हत्वा सोऽद्य मां किं न पश्यति   ॥07-050-051॥</td></tr>
<tr><td>नूनं स पतितः शेते धरण्यां रुधिरोक्षितः। <br>शोभयन्मेदिनीं गात्रैरादित्य इव पातितः   ॥07-050-052॥</td></tr>
<tr><td>रणे विनिहतं श्रुत्वा शोकार्ता वै विनंक्ष्यति। <br>सुभद्रा वक्ष्यते किं मामभिमन्युमपश्यती। <br>द्रौपदी चैव दुःखार्ते ते च वक्ष्यामि किं न्वहम्   ॥07-050-053॥</td></tr>
<tr><td>वज्रसारमयं नूनं हृदयं यन्न यास्यति। <br>सहस्रधा वधूं दृष्ट्वा रुदतीं शोककर्शिताम्   ॥07-050-054॥</td></tr>
<tr><td>हृष्टानां धार्तराष्ट्राणां सिंहनादो मया श्रुतः। <br>युयुत्सुश्चापि कृष्णेन श्रुतो वीरानुपालभन्   ॥07-050-055॥</td></tr>
<tr><td>अशक्नुवन्तो बीभत्सुं बालं हत्वा महारथाः। <br>किं नदध्वमधर्मज्ञाः पार्थे वै दृश्यतां बलम्   ॥07-050-056॥</td></tr>
<tr><td>किं तयोर्विप्रियं कृत्वा केशवार्जुनयोर्मृधे। <br>सिंहवन्नदत प्रीताः शोककाल उपस्थिते   ॥07-050-057॥</td></tr>
<tr><td>आगमिष्यति वः क्षिप्रं फलं पापस्य कर्मणः। <br>अधर्मो हि कृतस्तीव्रः कथं स्यादफलश्चिरम्   ॥07-050-058॥</td></tr>
<tr><td>इति तान्प्रति भाषन्वै वैश्यापुत्रो महामतिः। <br>अपायाच्छस्त्रमुत्सृज्य कोपदुःखसमन्वितः   ॥07-050-059॥</td></tr>
<tr><td>किमर्थमेतन्नाख्यातं त्वया कृष्ण रणे मम। <br>अधक्ष्यं तानहं सर्वांस्तदा क्रूरान्महारथान्   ॥07-050-060॥</td></tr>
<tr><td>निगृह्य वासुदेवस्तं पुत्राधिभिरभिप्लुतम्। <br>मैवमित्यब्रवीत्कृष्णस्तीव्रशोकसमन्वितम्   ॥07-050-061॥</td></tr>
<tr><td>सर्वेषामेष वै पन्थाः शूराणामनिवर्तिनाम्। <br>क्षत्रियाणां विशेषेण येषां युद्धेन जीविका   ॥07-050-062॥</td></tr>
<tr><td>एषा वै युध्यमानानां शूराणामनिवर्तिनाम्। <br>विहिता धर्मशास्त्रज्ञैर्गतिर्गतिमतां वर   ॥07-050-063॥</td></tr>
<tr><td>ध्रुवं युद्धे हि मरणं शूराणामनिवर्तिनाम्। <br>गतः पुण्यकृतां लोकानभिमन्युर्न संशयः   ॥07-050-064॥</td></tr>
<tr><td>एतच्च सर्ववीराणां काङ्क्षितं भरतर्षभ। <br>संग्रामेऽभिमुखा मृत्युं प्रप्नुयामेति मानद   ॥07-050-065॥</td></tr>
<tr><td>स च वीरान्रणे हत्वा राजपुत्रान्महाबलान्। <br>वीरैराकाङ्क्षितं मृत्युं संप्राप्तोऽभिमुखो रणे   ॥07-050-066॥</td></tr>
<tr><td>मा शुचः पुरुषव्याघ्र पूर्वैरेष सनातनः। <br>धर्मकृद्भिः कृतो धर्मः क्षत्रियाणां रणे क्षयः   ॥07-050-067॥</td></tr>
<tr><td>इमे ते भ्रातरः सर्वे दीना भरतसत्तम। <br>त्वयि शोकसमाविष्टे नृपाश्च सुहृदस्तव   ॥07-050-068॥</td></tr>
<tr><td>एतांस्त्वं वचसा साम्ना समाश्वासय मानद। <br>विदितं वेदितव्यं ते न शोकं कर्तुमर्हसि   ॥07-050-069॥</td></tr>
<tr><td>एवमाश्वासितः पार्थः कृष्णेनाद्भुतकर्मणा। <br>ततोऽब्रवीत्तदा भ्रातॄन्सर्वान्पार्थः सगद्गदान्   ॥07-050-070॥</td></tr>
<tr><td>स दीर्घबाहुः पृथ्वंसो दीर्घराजीवलोचनः। <br>अभिमन्युर्यथा वृत्तः श्रोतुमिच्छाम्यहं तथा   ॥07-050-071॥</td></tr>
<tr><td>सनागस्यन्दनहयान्द्रक्ष्यध्वं निहतान्मया। <br>संग्रामे सानुबन्धांस्तान्मम पुत्रस्य वैरिणः   ॥07-050-072॥</td></tr>
<tr><td>कथं च वः कृतास्त्राणां सर्वेषां शस्त्रपाणिनाम्। <br>सौभद्रो निधनं गच्छेद्वज्रिणापि समागतः   ॥07-050-073॥</td></tr>
<tr><td>यद्येवमहमज्ञास्यमशक्तान्रक्षणे मम। <br>पुत्रस्य पाण्डुपाञ्चालान्मया गुप्तो भवेत्ततः   ॥07-050-074॥</td></tr>
<tr><td>कथं च वो रथस्थानां शरवर्षाणि मुञ्चताम्। <br>नीतोऽभिमन्युर्निधनं कदर्थीकृत्य वः परैः   ॥07-050-075॥</td></tr>
<tr><td>अहो वः पौरुषं नास्ति न च वोऽस्ति पराक्रमः। <br>यत्राभिमन्युः समरे पश्यतां वो निपातितः   ॥07-050-076॥</td></tr>
<tr><td>आत्मानमेव गर्हेयं यदहं वः सुदुर्बलान्। <br>युष्मानाज्ञाय निर्यातो भीरूनकृतनिश्रमान्   ॥07-050-077॥</td></tr>
<tr><td>आहोस्विद्भूषणार्थाय वर्मशस्त्रायुधानि वः। <br>वाचश्च वक्तुं संसत्सु मम पुत्रमरक्षताम्   ॥07-050-078॥</td></tr>
<tr><td>एवमुक्त्वा ततो वाक्यं तिष्ठंश्चापवरासिमान्। <br>न स्माशक्यत बीभत्सुः केनचित्प्रसमीक्षितुम्   ॥07-050-079॥</td></tr>
<tr><td>तमन्तकमिव क्रुद्धं निःश्वसन्तं मुहुर्मुहुः। <br>पुत्रशोकाभिसंतप्तमश्रुपूर्णमुखं तदा   ॥07-050-080॥</td></tr>
<tr><td>नाभिभाष्टुं शक्नुवन्ति द्रष्टुं वा सुहृदोऽर्जुनम्। <br>अन्यत्र वासुदेवाद्वा ज्येष्टाद्वा पाण्डुनन्दनात्   ॥07-050-081॥</td></tr>
<tr><td>सर्वास्ववस्थासु हितावर्जुनस्य मनोनुगौ। <br>बहुमानात्प्रियत्वाच्च तावेनं वक्तुमर्हतः   ॥07-050-082॥</td></tr>
<tr><td>ततस्तं पुत्रशोकेन भृशं पीडितमानसम्। <br>राजीवलोचनं क्रुद्धं राजा वचनमब्रवीत्   ॥07-050-083॥</td></tr>
</table>
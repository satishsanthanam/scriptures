<table border = "1"><tr><td>Verse</td></tr>
<tr><td> संजय उवाच। <br>तां प्रभग्नां चमूं दृष्ट्वा सौभद्रेणामितौजसा। <br>दुर्योधनो भृशं क्रुद्धः स्वयं सौभद्रमभ्ययात्   ॥07-036-001॥</td></tr>
<tr><td>ततो राजानमावृत्तं सौभद्रं प्रति संयुगे। <br>दृष्ट्वा द्रोणोऽब्रवीद्योधान्पर्याप्नुत नराधिपम्   ॥07-036-002॥</td></tr>
<tr><td>पुराभिमन्युर्लक्ष्यं नः पश्यतां हन्ति वीर्यवान्। <br>तमाद्रवत मा भैष्ट क्षिप्रं रक्षत कौरवम्   ॥07-036-003॥</td></tr>
<tr><td>ततः कृतज्ञा बलिनः सुहृदो जितकाशिनः। <br>त्रास्यमाना भयाद्वीरं परिवव्रुस्तवात्मजम्   ॥07-036-004॥</td></tr>
<tr><td>द्रोणो द्रौणिः कृपः कर्णः कृतवर्मा च सौबलः। <br>बृहद्बलो मद्रराजो भूरिर्भूरिश्रवाः शलः   ॥07-036-005॥</td></tr>
<tr><td>पौरवो वृषसेनश्च विसृजन्तः शिताञ्शरान्। <br>सौभद्रं शरवर्षेण महता समवाकिरन्   ॥07-036-006॥</td></tr>
<tr><td>संमोहयित्वा तमथ दुर्योधनममोचयन्। <br>आस्याद्ग्रासमिवाक्षिप्तं ममृषे नार्जुनात्मजः   ॥07-036-007॥</td></tr>
<tr><td>ताञ्शरौघेण महता साश्वसूतान्महारथान्। <br>विमुखीकृत्य सौभद्रः सिंहनादमथानदत्   ॥07-036-008॥</td></tr>
<tr><td>तस्य नादं ततः श्रुत्वा सिंहस्येवामिषैषिणः। <br>नामृष्यन्त सुसंरब्धाः पुनर्द्रोणमुखा रथाः   ॥07-036-009॥</td></tr>
<tr><td>त एनं कोष्ठकीकृत्य रथवंशेन मारिष। <br>व्यसृजन्निषुजालानि नानालिङ्गानि संघशः   ॥07-036-010॥</td></tr>
<tr><td>तान्यन्तरिक्षे चिच्छेद पौत्रस्तव शितैः शरैः। <br>तांश्चैव प्रतिविव्याध तदद्भुतमिवाभवत्   ॥07-036-011॥</td></tr>
<tr><td>ततस्ते कोपितास्तेन शरैराशीविषोपमैः। <br>परिवव्रुर्जिघांसन्तः सौभद्रमपलायिनम्   ॥07-036-012॥</td></tr>
<tr><td>समुद्रमिव पर्यस्तं त्वदीयं तद्बलार्णवम्। <br>अभिमन्युर्दधारैको वेलेव मकरालयम्   ॥07-036-013॥</td></tr>
<tr><td>शूराणां युध्यमानानां निघ्नतामितरेतरम्। <br>अभिमन्योः परेषां च नासीत्कश्चित्पराङ्मुखः   ॥07-036-014॥</td></tr>
<tr><td>तस्मिंस्तु घोरे संग्रामे वर्तमाने भयंकरे। <br>दुःसहो नवभिर्बाणैरभिमन्युमविध्यत   ॥07-036-015॥</td></tr>
<tr><td>दुःशासनो द्वादशभिः कृपः शारद्वतस्त्रिभिः। <br>द्रोणस्तु सप्तदशभिः शरैराशीविषोपमैः   ॥07-036-016॥</td></tr>
<tr><td>विविंशतिस्तु विंशत्या कृतवर्मा च सप्तभिः। <br>बृहद्बलस्तथाष्टाभिरश्वत्थामा च सप्तभिः   ॥07-036-017॥</td></tr>
<tr><td>भूरिश्रवास्त्रिभिर्बाणैर्मद्रेशः षड्भिराशुगैः। <br>द्वाभ्यां शराभ्यां शकुनिस्त्रिभिर्दुर्योधनो नृपः   ॥07-036-018॥</td></tr>
<tr><td>स तु तान्प्रतिविव्याध त्रिभिस्त्रिभिरजिह्मगैः। <br>नृत्यन्निव महाराज चापहस्तः प्रतापवान्   ॥07-036-019॥</td></tr>
<tr><td>ततोऽभिमन्युः संक्रुद्धस्ताप्यमानस्तवात्मजैः। <br>विदर्शयन्वै सुमहच्छिक्षौरसकृतं बलम्   ॥07-036-020॥</td></tr>
<tr><td>गरुडानिलरंहोभिर्यन्तुर्वाक्यकरैर्हयैः। <br>दान्तैरश्मकदायादं त्वरमाणोऽभ्यहारयत्। <br>विव्याध चैनं दशभिर्बाणैस्तिष्ठेति चाब्रवीत्   ॥07-036-021॥</td></tr>
<tr><td>तस्याभिमन्युर्दशभिर्बाणैः सूतं हयान्ध्वजम्। <br>बाहू धनुः शिरश्चोर्व्यां स्मयमानोऽभ्यपातयत्   ॥07-036-022॥</td></tr>
<tr><td>ततस्तस्मिन्हते वीरे सौभद्रेणाश्मकेश्वरे। <br>संचचाल बलं सर्वं पलायनपरायणम्   ॥07-036-023॥</td></tr>
<tr><td>ततः कर्णः कृपो द्रोणो द्रौणिर्गान्धारराट्शलः। <br>शल्यो भूरिश्रवाः क्राथः सोमदत्तो विविंशतिः   ॥07-036-024॥</td></tr>
<tr><td>वृषसेनः सुषेणश्च कुण्डभेदी प्रतर्दनः। <br>वृन्दारको ललित्थश्च प्रबाहुर्दीर्घलोचनः। <br>दुर्योधनश्च संक्रुद्धः शरवर्षैरवाकिरन्   ॥07-036-025॥</td></tr>
<tr><td>सोऽतिक्रुद्धो महेष्वासैरभिमन्युरजिह्मगैः। <br>शरमादत्त कर्णाय परकायावभेदनम्   ॥07-036-026॥</td></tr>
<tr><td>तस्य भित्त्वा तनुत्राणं देहं निर्भिद्य चाशुगः। <br>प्राविशद्धरणीं राजन्वल्मीकमिव पन्नगः   ॥07-036-027॥</td></tr>
<tr><td>स तेनातिप्रहारेण व्यथितो विह्वलन्निव। <br>संचचाल रणे कर्णः क्षितिकम्पे यथाचलः   ॥07-036-028॥</td></tr>
<tr><td>अथान्यैर्निशितैर्बाणैः सुषेणं दीर्घलोचनम्। <br>कुण्डभेदिं च संक्रुद्धस्त्रिभिस्त्रीनवधीद्बली   ॥07-036-029॥</td></tr>
<tr><td>कर्णस्तं पञ्चविंशत्या नाराचानां समर्पयत्। <br>अश्वत्थामा च विंशत्या कृतवर्मा च सप्तभिः   ॥07-036-030॥</td></tr>
<tr><td>स शरार्दितसर्वाङ्गः क्रुद्धः शक्रात्मजात्मजः। <br>विचरन्दृश्यते सैन्ये पाशहस्त इवान्तकः   ॥07-036-031॥</td></tr>
<tr><td>शल्यं च बाणवर्षेण समीपस्थमवाकिरत्। <br>उदक्रोशन्महाबाहुस्तव सैन्यानि भीषयन्   ॥07-036-032॥</td></tr>
<tr><td>ततः स विद्धोऽस्त्रविदा मर्मभिद्भिरजिह्मगैः। <br>शल्यो राजन्रथोपस्थे निषसाद मुमोह च   ॥07-036-033॥</td></tr>
<tr><td>तं हि विद्धं तथा दृष्ट्वा सौभद्रेण यशस्विना। <br>संप्राद्रवच्चमूः सर्वा भारद्वाजस्य पश्यतः   ॥07-036-034॥</td></tr>
<tr><td>प्रेक्षन्तस्तं महाबाहुं रुक्मपुङ्खैः समावृतम्। <br>त्वदीयाश्च पलायन्ते मृगाः सिंहार्दिता इव   ॥07-036-035॥</td></tr>
<tr><td>स तु रणयशसाभिपूज्यमानः; पितृसुरचारणसिद्धयक्षसंघैः। <br>अवनितलगतैश्च भूतसंघै;रतिविबभौ हुतभुग्यथाज्यसिक्तः   ॥07-036-036॥</td></tr>
</table>
Verse
 संजय उवाच। <br>सोऽभिगर्जन्धनुष्पाणिर्ज्यां विकर्षन्पुनः पुनः। <br>तयोर्महात्मनोस्तूर्णं रथान्तरमवापतत्   ॥07-040-001॥
सोऽविध्यद्दशभिर्बाणैरभिमन्युं दुरासदम्। <br>सच्छत्रध्वजयन्तारं साश्वमाशु स्मयन्निव   ॥07-040-002॥
पितृपैतामहं कर्म कुर्वाणमतिमानुषम्। <br>दृष्ट्वार्दितं शरैः कार्ष्णिं त्वदीया हृषिताभवन्   ॥07-040-003॥
तस्याभिमन्युरायम्य स्मयन्नेकेन पत्रिणा। <br>शिरः प्रच्यावयामास स रथात्प्रापतद्भुवि   ॥07-040-004॥
कर्णिकारमिवोद्धूतं वातेन मथितं नगात्। <br>भ्रातरं निहतं दृष्ट्वा राजन्कर्णो व्यथां ययौ   ॥07-040-005॥
विमुखीकृत्य कर्णं तु सौभद्रः कङ्कपत्रिभिः। <br>अन्यानपि महेष्वासांस्तूर्णमेवाभिदुद्रुवे   ॥07-040-006॥
ततस्तद्विततं जालं हस्त्यश्वरथपत्तिमत्। <br>झषः क्रुद्ध इवाभिन्ददभिमन्युर्महायशाः   ॥07-040-007॥
कर्णस्तु बहुभिर्बाणैरर्द्यमानोऽभिमन्युना। <br>अपायाज्जवनैरश्वैस्ततोऽनीकमभिद्यत   ॥07-040-008॥
शलभैरिव चाकाशे धाराभिरिव चावृते। <br>अभिमन्योः शरै राजन्न प्राज्ञायत किंचन   ॥07-040-009॥
तावकानां तु योधानां वध्यतां निशितैः शरैः। <br>अन्यत्र सैन्धवाद्राजन्न स्म कश्चिदतिष्ठत   ॥07-040-010॥
सौभद्रस्तु ततः शङ्खं प्रध्माप्य पुरुषर्षभः। <br>शीघ्रमभ्यपतत्सेनां भारतीं भरतर्षभ   ॥07-040-011॥
स कक्षेऽग्निरिवोत्सृष्टो निर्दहंस्तरसा रिपून्। <br>मध्ये भारतसैन्यानामार्जुनिः पर्यवर्तत   ॥07-040-012॥
रथनागाश्वमनुजानर्दयन्निशितैः शरैः। <br>स प्रविश्याकरोद्भूमिं कबन्धगणसंकुलाम्   ॥07-040-013॥
सौभद्रचापप्रभवैर्निकृत्ताः परमेषुभिः। <br>स्वानेवाभिमुखान्घ्नन्तः प्राद्रवञ्जीवितार्थिनः   ॥07-040-014॥
ते घोरा रौद्रकर्माणो विपाठाः पृथवः शिताः। <br>निघ्नन्तो रथनागाश्वाञ्जग्मुराशु वसुंधराम्   ॥07-040-015॥
सायुधाः साङ्गुलित्राणाः सखड्गाः साङ्गदा रणे। <br>दृश्यन्ते बाहवश्छिन्ना हेमाभरणभूषिताः   ॥07-040-016॥
शराश्चापानि खड्गाश्च शरीराणि शिरांसि च। <br>सकुण्डलानि स्रग्वीणि भूमावासन्सहस्रशः   ॥07-040-017॥
अपस्करैरधिष्ठानैरीषादण्डकबन्धुरैः। <br>अक्षैर्विमथितैश्चक्रैर्भग्नैश्च बहुधा रथैः। <br>शक्तिचापायुधैश्चापि पतितैश्च महाध्वजैः   ॥07-040-018॥
निहतैः क्षत्रियैरश्वैर्वारणैश्च विशां पते। <br>अगम्यकल्पा पृथिवी क्षणेनासीत्सुदारुणा   ॥07-040-019॥
वध्यतां राजपुत्राणां क्रन्दतामितरेतरम्। <br>प्रादुरासीन्महाशब्दो भीरूणां भयवर्धनः। <br>स शब्दो भरतश्रेष्ठ दिशः सर्वा व्यनादयत्   ॥07-040-020॥
सौभद्रश्चाद्रवत्सेनां निघ्नन्नश्वरथद्विपान्। <br>व्यचरत्स दिशः सर्वाः प्रदिशश्चाहितान्रुजन्   ॥07-040-021॥
तं तदा नानुपश्याम सैन्येन रजसावृतम्। <br>आददानं गजाश्वानां नृणां चायूंषि भारत   ॥07-040-022॥
क्षणेन भूयोऽपश्याम सूर्यं मध्यंदिने यथा। <br>अभिमन्युं महाराज प्रतपन्तं द्विषद्गणान्   ॥07-040-023॥
स वासवसमः संख्ये वासवस्यात्मजात्मजः। <br>अभिमन्युर्महाराज सैन्यमध्ये व्यरोचत   ॥07-040-024॥

<table border = "1"><tr><td>Verse</td></tr>
<tr><td> संजय उवाच। <br>तस्मिंस्तु निहते वीरे सौभद्रे रथयूथपे। <br>विमुक्तरथसंनाहाः सर्वे निक्षिप्तकार्मुकाः   ॥07-049-001॥</td></tr>
<tr><td>उपोपविष्टा राजानं परिवार्य युधिष्ठिरम्। <br>तदेव दुःखं ध्यायन्तः सौभद्रगतमानसाः   ॥07-049-002॥</td></tr>
<tr><td>ततो युधिष्ठिरो राजा विललाप सुदुःखितः। <br>अभिमन्यौ हते वीरे भ्रातुः पुत्रे महारथे   ॥07-049-003॥</td></tr>
<tr><td>द्रोणानीकमसंबाधं मम प्रियचिकीर्षया। <br>भित्त्वा व्यूहं प्रविष्टोऽसौ गोमध्यमिव केसरी   ॥07-049-004॥</td></tr>
<tr><td>यस्य शूरा महेष्वासाः प्रत्यनीकगता रणे। <br>प्रभग्ना विनिवर्तन्ते कृतास्त्रा युद्धदुर्मदाः   ॥07-049-005॥</td></tr>
<tr><td>अत्यन्तशत्रुरस्माकं येन दुःशासनः शरैः। <br>क्षिप्रं ह्यभिमुखः संक्ये विसंज्ञो विमुखीकृतः   ॥07-049-006॥</td></tr>
<tr><td>स तीर्त्वा दुस्तरं वीरो द्रोणानीकमहार्णवम्। <br>प्राप्य दौःशासनिं कार्ष्णिर्यातो वैवस्वतक्षयम्   ॥07-049-007॥</td></tr>
<tr><td>कथं द्रक्ष्यामि कौन्तेयं सौभद्रे निहतेऽर्जुनम्। <br>सुभद्रां वा महाभागां प्रियं पुत्रमपश्यतीम्   ॥07-049-008॥</td></tr>
<tr><td>किं स्विद्वयमपेतार्थमश्लिष्टमसमञ्जसम्। <br>तावुभौ प्रतिवक्ष्यामो हृषीकेशधनंजयौ   ॥07-049-009॥</td></tr>
<tr><td>अहमेव सुभद्रायाः केशवार्जुनयोरपि। <br>प्रियकामो जयाकाङ्क्षी कृतवानिदमप्रियम्   ॥07-049-010॥</td></tr>
<tr><td>न लुब्धो बुध्यते दोषान्मोहाल्लोभः प्रवर्तते। <br>मधु लिप्सुर्हि नापश्यं प्रपातमिदमीदृशम्   ॥07-049-011॥</td></tr>
<tr><td>यो हि भोज्ये पुरस्कार्यो यानेषु शयनेषु च। <br>भूषणेषु च सोऽस्माभिर्बालो युधि पुरस्कृतः   ॥07-049-012॥</td></tr>
<tr><td>कथं हि बालस्तरुणो युद्धानामविशारदः। <br>सदश्व इव संबाधे विषमे क्षेममर्हति   ॥07-049-013॥</td></tr>
<tr><td>नो चेद्धि वयमप्येनं महीमनुशयीमहि। <br>बीभत्सोः कोपदीप्तस्य दग्धाः कृपणचक्षुषा   ॥07-049-014॥</td></tr>
<tr><td>अलुब्धो मतिमान्ह्रीमान्क्षमावान्रूपवान्बली। <br>वपुष्मान्मानकृद्वीरः प्रियः सत्यपरायणः   ॥07-049-015॥</td></tr>
<tr><td>यस्य श्लाघन्ति विबुधाः कर्माण्यूर्जितकर्मणः। <br>निवातकवचाञ्जघ्ने कालकेयांश्च वीर्यवान्   ॥07-049-016॥</td></tr>
<tr><td>महेन्द्रशत्रवो येन हिरण्यपुरवासिनः। <br>अक्ष्णोर्निमेषमात्रेण पौलोमाः सगणा हताः   ॥07-049-017॥</td></tr>
<tr><td>परेभ्योऽप्यभयार्थिभ्यो यो ददात्यभयं विभुः। <br>तस्यास्माभिर्न शकितस्त्रातुमद्यात्मजो भयात्   ॥07-049-018॥</td></tr>
<tr><td>भयं तु सुमहत्प्राप्तं धार्तराष्ट्रं महद्बलम्। <br>पार्थः पुत्रवधात्क्रुद्धः कौरवाञ्शोषयिष्यति   ॥07-049-019॥</td></tr>
<tr><td>क्षुद्रः क्षुद्रसहायश्च स्वपक्षक्षयमातुरः। <br>व्यक्तं दुर्योधनो दृष्ट्वा शोचन्हास्यति जीवितम्   ॥07-049-020॥</td></tr>
<tr><td>न मे जयः प्रीतिकरो न राज्यं; न चामरत्वं न सुरैः सलोकता। <br>इमं समीक्ष्याप्रतिवीर्यपौरुषं; निपातितं देववरात्मजात्मजम्   ॥07-049-021॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>द्वैधीभवति मे चित्तं ह्रिया तुष्ट्या च संजय। <br>मम पुत्रस्य यत्सैन्यं सौभद्रः समवारयत्   ॥07-038-001॥</td></tr>
<tr><td>विस्तरेणैव मे शंस सर्वं गावल्गणे पुनः। <br>विक्रीडितं कुमारस्य स्कन्दस्येवासुरैः सह   ॥07-038-002॥</td></tr>
<tr><td> संजय उवाच। <br>हन्त ते संप्रवक्ष्यामि विमर्दमतिदारुणम्। <br>एकस्य च बहूनां च यथासीत्तुमुलो रणः   ॥07-038-003॥</td></tr>
<tr><td>अभिमन्युः कृतोत्साहः कृतोत्साहानरिंदमान्। <br>रथस्थो रथिनः सर्वांस्तावकानप्यहर्षयत्   ॥07-038-004॥</td></tr>
<tr><td>द्रोणं कर्णं कृपं शल्यं द्रौणिं भोजं बृहद्बलम्। <br>दुर्योधनं सौमदत्तिं शकुनिं च महाबलम्   ॥07-038-005॥</td></tr>
<tr><td>नानानृपान्नृपसुतान्सैन्यानि विविधानि च। <br>अलातचक्रवत्सर्वांश्चरन्बाणैः समभ्ययात्   ॥07-038-006॥</td></tr>
<tr><td>निघ्नन्नमित्रान्सौभद्रः परमास्त्रः प्रतापवान्। <br>अदर्शयत तेजस्वी दिक्षु सर्वासु भारत   ॥07-038-007॥</td></tr>
<tr><td>तद्दृष्ट्वा चरितं तस्य सौभद्रस्यामितौजसः। <br>समकम्पन्त सैन्यानि त्वदीयानि पुनः पुनः   ॥07-038-008॥</td></tr>
<tr><td>अथाब्रवीन्महाप्राज्ञो भारद्वाजः प्रतापवान्। <br>हर्षेणोत्फुल्लनयनः कृपमाभाष्य सत्वरम्   ॥07-038-009॥</td></tr>
<tr><td>घट्टयन्निव मर्माणि तव पुत्रस्य मारिष। <br>अभिमन्युं रणे दृष्ट्वा तदा रणविशारदम्   ॥07-038-010॥</td></tr>
<tr><td>एष गच्छति सौभद्रः पार्थानामग्रतो युवा। <br>नन्दयन्सुहृदः सर्वान्राजानं च युधिष्ठिरम्   ॥07-038-011॥</td></tr>
<tr><td>नकुलं सहदेवं च भीमसेनं च पाण्डवम्। <br>बन्धून्संबन्धिनश्चान्यान्मध्यस्थान्सुहृदस्तथा   ॥07-038-012॥</td></tr>
<tr><td>नास्य युद्धे समं मन्ये कंचिदन्यं धनुर्धरम्। <br>इच्छन्हन्यादिमां सेनां किमर्थमपि नेच्छति   ॥07-038-013॥</td></tr>
<tr><td>द्रोणस्य प्रीतिसंयुक्तं श्रुत्वा वाक्यं तवात्मजः। <br>आर्जुनिं प्रति संक्रुद्धो द्रोणं दृष्ट्वा स्मयन्निव   ॥07-038-014॥</td></tr>
<tr><td>अथ दुर्योधनः कर्णमब्रवीद्बाह्लिकं कृपम्। <br>दुःसासनं मद्रराजं तांस्तांश्चान्यान्महारथान्   ॥07-038-015॥</td></tr>
<tr><td>सर्वमूर्धावसिक्तानामाचार्यो ब्रह्मवित्तमः। <br>अर्जुनस्य सुतं मूढं नाभिहन्तुमिहेच्छति   ॥07-038-016॥</td></tr>
<tr><td>न ह्यस्य समरे मुच्येदन्तकोऽप्याततायिनः। <br>किमङ्ग पुनरेवान्यो मर्त्यः सत्यं ब्रवीमि वः   ॥07-038-017॥</td></tr>
<tr><td>अर्जुनस्य सुतं त्वेष शिष्यत्वादभिरक्षति। <br>पुत्राः शिष्याश्च दयितास्तदपत्यं च धर्मिणाम्   ॥07-038-018॥</td></tr>
<tr><td>संरक्ष्यमाणो द्रोणेन मन्यते वीर्यमात्मनः। <br>आत्मसंभावितो मूढस्तं प्रमथ्नीत माचिरम्   ॥07-038-019॥</td></tr>
<tr><td>एवमुक्तास्तु ते राज्ञा सात्वतीपुत्रमभ्ययुः। <br>संरब्धास्तं जिघांसन्तो भारद्वाजस्य पश्यतः   ॥07-038-020॥</td></tr>
<tr><td>दुःशासनस्तु तच्छ्रुत्वा दुर्योधनवचस्तदा। <br>अब्रवीत्कुरुशार्दूलो दुर्योधनमिदं वचः   ॥07-038-021॥</td></tr>
<tr><td>अहमेनं हनिष्यामि महाराज ब्रवीमि ते। <br>मिषतां पाण्डुपुत्राणां पाञ्चालानां च पश्यताम्। <br>ग्रसिष्याम्यद्य सौभद्रं यथा राहुर्दिवाकरम्   ॥07-038-022॥</td></tr>
<tr><td>उत्क्रुश्य चाब्रवीद्वाक्यं कुरुराजमिदं पुनः। <br>श्रुत्वा कृष्णौ मया ग्रस्तं सौभद्रमतिमानिनौ। <br>गमिष्यतः प्रेतलोकं जीवलोकान्न संशयः   ॥07-038-023॥</td></tr>
<tr><td>तौ च श्रुत्वा मृतौ व्यक्तं पाण्डोः क्षेत्रोद्भवाः सुताः। <br>एकाह्ना ससुहृद्वर्गाः क्लैब्याद्धास्यन्ति जीवितम्   ॥07-038-024॥</td></tr>
<tr><td>तस्मादस्मिन्हते शत्रौ हताः सर्वेऽहितास्तव। <br>शिवेन ध्याहि मा राजन्नेष हन्मि रिपुं तव   ॥07-038-025॥</td></tr>
<tr><td>एवमुक्त्वा नदन्राजन्पुत्रो दुःशासनस्तव। <br>सौभद्रमभ्ययात्क्रुद्धः शरवर्षैरवाकिरन्   ॥07-038-026॥</td></tr>
<tr><td>तमभिक्रुद्धमायान्तं तव पुत्रमरिंदमः। <br>अभिमन्युः शरैस्तीक्ष्णैः षड्विंशत्या समर्पयत्   ॥07-038-027॥</td></tr>
<tr><td>दुःशासनस्तु संक्रुद्धः प्रभिन्न इव कुञ्जरः। <br>अयोधयत सौभद्रमभिमन्युश्च तं रणे   ॥07-038-028॥</td></tr>
<tr><td>तौ मण्डलानि चित्राणि रथाभ्यां सव्यदक्षिणम्। <br>चरमाणावयुध्येतां रथशिक्षाविशारदौ   ॥07-038-029॥</td></tr>
<tr><td>अथ पणवमृदङ्गदुन्दुभीनां; कृकरमहानकभेरिझर्झराणाम्। <br>निनदमतिभृशं नराः प्रचक्रु;र्लवणजलोद्भवसिंहनादमिश्रम्   ॥07-038-030॥</td></tr>
</table>
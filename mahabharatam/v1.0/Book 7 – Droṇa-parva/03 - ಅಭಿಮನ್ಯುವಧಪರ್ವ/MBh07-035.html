<table border = "1"><tr><td>Verse</td></tr>
<tr><td> संजय उवाच। <br>सौभद्रस्तु वचः श्रुत्वा धर्मराजस्य धीमतः। <br>अचोदयत यन्तारं द्रोणानीकाय भारत   ॥07-035-001॥</td></tr>
<tr><td>तेन संचोद्यमानस्तु याहि याहीति सारथिः। <br>प्रत्युवाच ततो राजन्नभिमन्युमिदं वचः   ॥07-035-002॥</td></tr>
<tr><td>अतिभारोऽयमायुष्मन्नाहितस्त्वयि पाण्डवैः। <br>संप्रधार्य क्षमं बुद्ध्या ततस्त्वं योद्धुमर्हसि   ॥07-035-003॥</td></tr>
<tr><td>आचार्यो हि कृती द्रोणः परमास्त्रे कृतश्रमः। <br>अत्यन्तसुखसंवृद्धस्त्वं च युद्धविशारदः   ॥07-035-004॥</td></tr>
<tr><td>ततोऽभिमन्युः प्रहसन्सारथिं वाक्यमब्रवीत्। <br>सारथे को न्वयं द्रोणः समग्रं क्षत्रमेव वा   ॥07-035-005॥</td></tr>
<tr><td>ऐरावतगतं शक्रं सहामरगणैरहम्। <br>योधयेयं रणमुखे न मे क्षत्रेऽद्य विस्मयः। <br>न ममैतद्द्विषत्सैन्यं कलामर्हति षोडशीम्   ॥07-035-006॥</td></tr>
<tr><td>अपि विश्वजितं विष्णुं मातुलं प्राप्य सूतज। <br>पितरं चार्जुनं संख्ये न भीर्मामुपयास्यति   ॥07-035-007॥</td></tr>
<tr><td>ततोऽभिमन्युस्तां वाचं कदर्थीकृत्य सारथेः। <br>याहीत्येवाब्रवीदेनं द्रोणानीकाय माचिरम्   ॥07-035-008॥</td></tr>
<tr><td>ततः संचोदयामास हयानस्य त्रिहायनान्। <br>नातिहृष्टमनाः सूतो हेमभाण्डपरिच्छदान्   ॥07-035-009॥</td></tr>
<tr><td>ते प्रेषिताः सुमित्रेण द्रोणानीकाय वाजिनः। <br>द्रोणमभ्यद्रवन्राजन्महावेगपराक्रमाः   ॥07-035-010॥</td></tr>
<tr><td>तमुदीक्ष्य तथायान्तं सर्वे द्रोणपुरोगमाः। <br>अभ्यवर्तन्त कौरव्याः पाण्डवाश्च तमन्वयुः   ॥07-035-011॥</td></tr>
<tr><td>स कर्णिकारप्रवरोच्छ्रितध्वजः; सुवर्णवर्मार्जुनिरर्जुनाद्वरः। <br>युयुत्सया द्रोणमुखान्महारथा;न्समासदत्सिंहशिशुर्यथा गजान्   ॥07-035-012॥</td></tr>
<tr><td>ते विंशतिपदे यत्ताः संप्रहारं प्रचक्रिरे। <br>आसीद्गाङ्ग इवावर्तो मुहूर्तमुदधेरिव   ॥07-035-013॥</td></tr>
<tr><td>शूराणां युध्यमानानां निघ्नतामितरेतरम्। <br>संग्रामस्तुमुलो राजन्प्रावर्तत सुदारुणः   ॥07-035-014॥</td></tr>
<tr><td>प्रवर्तमाने संग्रामे तस्मिन्नतिभयंकरे। <br>द्रोणस्य मिषतो व्यूहं भित्त्वा प्राविशदार्जुनिः   ॥07-035-015॥</td></tr>
<tr><td>तं प्रविष्टं परान्घ्नन्तं शत्रुमध्ये महाबलम्। <br>हस्त्यश्वरथपत्त्यौघाः परिवव्रुरुदायुधाः   ॥07-035-016॥</td></tr>
<tr><td>नानावादित्रनिनदैः क्ष्वेडितोत्क्रुष्टगर्जितैः। <br>हुंकारैः सिंहनादैश्च तिष्ठ तिष्ठेति निस्वनैः   ॥07-035-017॥</td></tr>
<tr><td>घोरैर्हलहलाशब्दैर्मा गास्तिष्ठैहि मामिति। <br>असावहममुत्रेति प्रवदन्तो मुहुर्मुहुः   ॥07-035-018॥</td></tr>
<tr><td>बृंहितैः शिञ्जितैर्हासैः खुरनेमिस्वनैरपि। <br>संनादयन्तो वसुधामभिदुद्रुवुरार्जुनिम्   ॥07-035-019॥</td></tr>
<tr><td>तेषामापततां वीरः पूर्वं शीघ्रमथो दृढम्। <br>क्षिप्रास्त्रो न्यवधीद्व्रातान्मर्मज्ञो मर्मभेदिभिः   ॥07-035-020॥</td></tr>
<tr><td>ते हन्यमानाश्च तथा नानालिङ्गैः शितैः शरैः। <br>अभिपेतुस्तमेवाजौ शलभा इव पावकम्   ॥07-035-021॥</td></tr>
<tr><td>ततस्तेषां शरीरैश्च शरीरावयवैश्च सः। <br>संतस्तार क्षितिं क्षिप्रं कुशैर्वेदिमिवाध्वरे   ॥07-035-022॥</td></tr>
<tr><td>बद्धगोधाङ्गुलित्राणान्सशरावरकार्मुकान्। <br>सासिचर्माङ्कुशाभीशून्सतोमरपरश्वधान्   ॥07-035-023॥</td></tr>
<tr><td>सगुडायोमुखप्रासान्सर्ष्टितोमरपट्टिशान्। <br>सभिण्डिपालपरिघान्सशक्तिवरकम्पनान्   ॥07-035-024॥</td></tr>
<tr><td>सप्रतोदमहाशङ्खान्सकुन्तान्सकचग्रहान्। <br>समुद्गरक्षेपणीयान्सपाशपरिघोपलान्   ॥07-035-025॥</td></tr>
<tr><td>सकेयूराङ्गदान्बाहून्हृद्यगन्धानुलेपनान्। <br>संचिच्छेदार्जुनिर्वृत्तांस्त्वदीयानां सहस्रशः   ॥07-035-026॥</td></tr>
<tr><td>तैः स्फुरद्भिर्महाराज शुशुभे लोहितोक्षितैः। <br>पञ्चास्यैः पन्नगैश्छिन्नैर्गरुडेनेव मारिष   ॥07-035-027॥</td></tr>
<tr><td>सुनासाननकेशान्तैरव्रणैश्चारुकुण्डलैः। <br>संदष्टौष्ठपुटैः क्रोधात्क्षरद्भिः शोणितं बहु   ॥07-035-028॥</td></tr>
<tr><td>चारुस्रङ्मुकुटोष्णीषैर्मणिरत्नविराजितैः। <br>विनालनलिनाकारैर्दिवाकरशशिप्रभैः   ॥07-035-029॥</td></tr>
<tr><td>हितप्रियंवदैः काले बहुभिः पुण्यगन्धिभिः। <br>द्विषच्छिरोभिः पृथिवीमवतस्तार फाल्गुणिः   ॥07-035-030॥</td></tr>
<tr><td>गन्धर्वनगराकारान्विधिवत्कल्पितान्रथान्। <br>वीषामुखान्वित्रिवेणून्व्यस्तदण्डकबन्धुरान्   ॥07-035-031॥</td></tr>
<tr><td>विजङ्घकूबराक्षांश्च विनेमीननरानपि। <br>विचक्रोपस्करोपस्थान्भग्नोपकरणानपि   ॥07-035-032॥</td></tr>
<tr><td>प्रशातितोपकरणान्हतयोधान्सहस्रशः। <br>शरैर्विशकलीकुर्वन्दिक्षु सर्वास्वदृश्यत   ॥07-035-033॥</td></tr>
<tr><td>पुनर्द्विपान्द्विपारोहान्वैजयन्त्यङ्कुशध्वजान्। <br>तूणान्वर्माण्यथो कक्ष्या ग्रैवेयानथ कम्बलान्   ॥07-035-034॥</td></tr>
<tr><td>घण्टाः शुण्डान्विषाणाग्रान्क्षुरपालान्पदानुगान्। <br>शरैर्निशितधाराग्रैः शात्रवाणामशातयत्   ॥07-035-035॥</td></tr>
<tr><td>वनायुजान्पार्वतीयान्काम्बोजारट्टबाह्लिकान्। <br>स्थिरवालधिकर्णाक्षाञ्जवनान्साधुवाहिनः   ॥07-035-036॥</td></tr>
<tr><td>स्वारूढाञ्शिक्षितैर्योधैः शक्त्यृष्टिप्रासयोधिभिः। <br>विध्वस्तचामरकुथान्विप्रकीर्णप्रकीर्णकान्   ॥07-035-037॥</td></tr>
<tr><td>निरस्तजिह्वानयनान्निष्कीर्णान्त्रयकृद्घनान्। <br>हतारोहान्भिन्नभाण्डान्क्रव्यादगणमोदनान्   ॥07-035-038॥</td></tr>
<tr><td>निकृत्तवर्मकवचाञ्शकृन्मूत्रासृगाप्लुतान्। <br>निपातयन्नश्ववरांस्तावकान्सोऽभ्यरोचत   ॥07-035-039॥</td></tr>
<tr><td>एको विष्णुरिवाचिन्त्यः कृत्वा प्राक्कर्म दुष्करम्। <br>तथा विमथितं तेन त्र्यङ्गं तव बलं महत्। <br>व्यहनत्स पदात्योघांस्त्वदीयानेव भारत   ॥07-035-040॥</td></tr>
<tr><td>एवमेकेन तां सेनां सौभद्रेण शितैः शरैः। <br>भृशं विप्रहतां दृष्ट्वा स्कन्देनेवासुरीं चमूम्   ॥07-035-041॥</td></tr>
<tr><td>त्वदीयास्तव पुत्राश्च वीक्षमाणा दिशो दश। <br>संशुष्कास्याश्चलन्नेत्राः प्रस्विन्ना लोमहर्षणाः   ॥07-035-042॥</td></tr>
<tr><td>पलायनकृतोत्साहा निरुत्साहा द्विषज्जये। <br>गोत्रनामभिरन्योन्यं क्रन्दन्तो जीवितैषिणः   ॥07-035-043॥</td></tr>
<tr><td>हतान्पुत्रांस्तथा पितॄन्सुहृत्संबन्धिबान्धवान्। <br>प्रातिष्ठन्त समुत्सृज्य त्वरयन्तो हयद्विपान्   ॥07-035-044॥</td></tr>
</table>
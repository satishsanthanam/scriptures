<table border = "1"><tr><td>Verse</td></tr>
<tr><td> संजय उवाच। <br>पूर्वमस्मासु भग्नेषु फल्गुनेनामितौजसा। <br>द्रोणे च मोघसंकल्पे रक्षिते च युधिष्ठिरे   ॥07-032-001॥</td></tr>
<tr><td>सर्वे विध्वस्तकवचास्तावका युधि निर्जिताः। <br>रजस्वला भृशोद्विग्ना वीक्षमाणा दिशो दश   ॥07-032-002॥</td></tr>
<tr><td>अवहारं ततः कृत्वा भारद्वाजस्य संमते। <br>लब्धलक्ष्यैः परैर्दीना भृशावहसिता रणे   ॥07-032-003॥</td></tr>
<tr><td>श्लाघमानेषु भूतेषु फल्गुनस्यामितान्गुणान्। <br>केशवस्य च सौहार्दे कीर्त्यमानेऽर्जुनं प्रति। <br>अभिशस्ता इवाभूवन्ध्यानमूकत्वमास्थिताः   ॥07-032-004॥</td></tr>
<tr><td>ततः प्रभातसमये द्रोणं दुर्योधनोऽब्रवीत्। <br>प्रणयादभिमानाच्च द्विषद्वृद्ध्या च दुर्मनाः। <br>शृण्वतां सर्वभूतानां संरब्धो वाक्यकोविदः   ॥07-032-005॥</td></tr>
<tr><td>नूनं वयं वध्यपक्षे भवतो ब्रह्मवित्तम। <br>तथा हि नाग्रहीः प्राप्तं समीपेऽद्य युधिष्ठिरम्   ॥07-032-006॥</td></tr>
<tr><td>इच्छतस्ते न मुच्येत चक्षुःप्राप्तो रणे रिपुः। <br>जिघृक्षतो रक्ष्यमाणः सामरैरपि पाण्डवैः   ॥07-032-007॥</td></tr>
<tr><td>वरं दत्त्वा मम प्रीतः पश्चाद्विकृतवानसि। <br>आशाभङ्गं न कुर्वन्ति भक्तस्यार्याः कथंचन   ॥07-032-008॥</td></tr>
<tr><td>ततोऽप्रीतस्तथोक्तः स भारद्वाजोऽब्रवीन्नृपम्। <br>नार्हसे मान्यथा ज्ञातुं घटमानं तव प्रिये   ॥07-032-009॥</td></tr>
<tr><td>ससुरासुरगन्धर्वाः सयक्षोरगराक्षसाः। <br>नालं लोका रणे जेतुं पाल्यमानं किरीटिना   ॥07-032-010॥</td></tr>
<tr><td>विश्वसृग्यत्र गोविन्दः पृतनारिस्तथार्जुनः। <br>तत्र कस्य बलं क्रामेदन्यत्र त्र्यम्बकात्प्रभोः   ॥07-032-011॥</td></tr>
<tr><td>सत्यं तु ते ब्रवीम्यद्य नैतज्जात्वन्यथा भवेत्। <br>अद्यैषां प्रवरं वीरं पातयिष्ये महारथम्   ॥07-032-012॥</td></tr>
<tr><td>तं च व्यूहं विधास्यामि योऽभेद्यस्त्रिदशैरपि। <br>योगेन केनचिद्राजन्नर्जुनस्त्वपनीयताम्   ॥07-032-013॥</td></tr>
<tr><td>न ह्यज्ञातमसाध्यं वा तस्य संख्येऽस्ति किंचन। <br>तेन ह्युपात्तं बलवत्सर्वज्ञानमितस्ततः   ॥07-032-014॥</td></tr>
<tr><td>द्रोणेन व्याहृते त्वेवं संशप्तकगणाः पुनः। <br>आह्वयन्नर्जुनं संख्ये दक्षिणामभितो दिशम्   ॥07-032-015॥</td></tr>
<tr><td>तत्रार्जुनस्याथ परैः सार्धं समभवद्रणः। <br>तादृशो यादृशो नान्यः श्रुतो दृष्टोऽपि वा क्वचित्   ॥07-032-016॥</td></tr>
<tr><td>ततो द्रोणेन विहितो राजन्व्यूहो व्यरोचत। <br>चरन्मध्यंदिने सूर्यः प्रतपन्निव दुर्दृशः   ॥07-032-017॥</td></tr>
<tr><td>तं चाभिमन्युर्वचनात्पितुर्ज्येष्ठस्य भारत। <br>बिभेद दुर्भिदं संख्ये चक्रव्यूहमनेकधा   ॥07-032-018॥</td></tr>
<tr><td>स कृत्वा दुष्करं कर्म हत्वा वीरान्सहस्रशः। <br>षट्सु वीरेषु संसक्तो दौःशासनिवशं गतः   ॥07-032-019॥</td></tr>
<tr><td>वयं परमसंहृष्टाः पाण्डवाः शोककर्शिताः। <br>सौभद्रे निहते राजन्नवहारमकुर्वत   ॥07-032-020॥</td></tr>
<tr><td> धृतराष्ट्र उवाच। <br>पुत्रं पुरुषसिंहस्य संजयाप्राप्तयौवनम्। <br>रणे विनिहतं श्रुत्वा भृशं मे दीर्यते मनः   ॥07-032-021॥</td></tr>
<tr><td>दारुणः क्षत्रधर्मोऽयं विहितो धर्मकर्तृभिः। <br>यत्र राज्येप्सवः शूरा बाले शस्त्रमपातयन्   ॥07-032-022॥</td></tr>
<tr><td>बालमत्यन्तसुखिनं विचरन्तमभीतवत्। <br>कृतास्त्रा बहवो जघ्नुर्ब्रूहि गावल्गणे कथम्   ॥07-032-023॥</td></tr>
<tr><td>बिभित्सता रथानीकं सौभद्रेणामितौजसा। <br>विक्रीडितं यथा संख्ये तन्ममाचक्ष्व संजय   ॥07-032-024॥</td></tr>
<tr><td> संजय उवाच। <br>यन्मां पृच्छसि राजेन्द्र सौभद्रस्य निपातनम्। <br>तत्ते कार्त्स्न्येन वक्ष्यामि शृणु राजन्समाहितः। <br>विक्रीडितं कुमारेण यथानीकं बिभित्सता   ॥07-032-025॥</td></tr>
<tr><td>दावाग्न्यभिपरीतानां भूरिगुल्मतृणद्रुमे। <br>वनौकसामिवारण्ये त्वदीयानामभूद्भयम्   ॥07-032-026॥</td></tr>
</table>
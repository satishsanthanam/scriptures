<table border = "1"><tr><td>Verse</td></tr>
<tr><td> संजय उवाच। <br>शरविक्षतगात्रस्तु प्रत्यमित्रमवस्थितम्। <br>अभिमन्युः स्मयन्धीमान्दुःशासनमथाब्रवीत्   ॥07-039-001॥</td></tr>
<tr><td>दिष्ट्या पश्यामि संग्रामे मानिनं शत्रुमागतम्। <br>निष्ठुरं त्यक्तधर्माणमाक्रोशनपरायणम्   ॥07-039-002॥</td></tr>
<tr><td>यत्सभायां त्वया राज्ञो धृतराष्ट्रस्य शृण्वतः। <br>कोपितः परुषैर्वाक्यैर्धर्मराजो युधिष्ठिरः। <br>जयोन्मत्तेन भीमश्च बह्वबद्धं प्रभाषता   ॥07-039-003॥</td></tr>
<tr><td>परवित्तापहारस्य क्रोधस्याप्रशमस्य च। <br>लोभस्य ज्ञाननाशस्य द्रोहस्यात्याहितस्य च   ॥07-039-004॥</td></tr>
<tr><td>पितॄणां मम राज्यस्य हरणस्योग्रधन्विनाम्। <br>तत्त्वामिदमनुप्राप्तं तत्कोपाद्वै महात्मनाम्   ॥07-039-005॥</td></tr>
<tr><td>सद्यश्चोग्रमधर्मस्य फलं प्राप्नुहि दुर्मते। <br>शासितास्म्यद्य ते बाणैः सर्वसैन्यस्य पश्यतः   ॥07-039-006॥</td></tr>
<tr><td>अद्याहमनृणस्तस्य कोपस्य भविता रणे। <br>अमर्षितायाः कृष्णायाः काङ्क्षितस्य च मे पितुः   ॥07-039-007॥</td></tr>
<tr><td>अद्य कौरव्य भीमस्य भवितास्म्यनृणो युधि। <br>न हि मे मोक्ष्यसे जीवन्यदि नोत्सृजसे रणम्   ॥07-039-008॥</td></tr>
<tr><td>एवमुक्त्वा महाबाहुर्बाणं दुःशासनान्तकम्। <br>संदधे परवीरघ्नः कालाग्न्यनिलवर्चसम्   ॥07-039-009॥</td></tr>
<tr><td>तस्योरस्तूर्णमासाद्य जत्रुदेशे विभिद्य तम्। <br>अथैनं पञ्चविंशत्या पुनश्चैव समर्पयत्   ॥07-039-010॥</td></tr>
<tr><td>स गाढविद्धो व्यथितो रथोपस्थ उपाविशत्। <br>दुःशासनो महाराज कश्मलं चाविशन्महत्   ॥07-039-011॥</td></tr>
<tr><td>सारथिस्त्वरमाणस्तु दुःशासनमचेतसम्। <br>रणमध्यादपोवाह सौभद्रशरपीडितम्   ॥07-039-012॥</td></tr>
<tr><td>पाण्डवा द्रौपदेयाश्च विराटश्च समीक्ष्य तम्। <br>पाञ्चालाः केकयाश्चैव सिंहनादमथानदन्   ॥07-039-013॥</td></tr>
<tr><td>वादित्राणि च सर्वाणि नानालिङ्गानि सर्वशः। <br>प्रावादयन्त संहृष्टाः पाण्डूनां तत्र सैनिकाः   ॥07-039-014॥</td></tr>
<tr><td>पश्यन्तः स्मयमानाश्च सौभद्रस्य विचेष्टितम्। <br>अत्यन्तवैरिणं दृप्तं दृष्ट्वा शत्रुं पराजितम्   ॥07-039-015॥</td></tr>
<tr><td>धर्ममारुतशक्राणामाश्विनोः प्रतिमास्तथा। <br>धारयन्तो ध्वजाग्रेषु द्रौपदेया महारथाः   ॥07-039-016॥</td></tr>
<tr><td>सात्यकिश्चेकितानश्च धृष्टद्युम्नशिखण्डिनौ। <br>केकया धृष्टकेतुश्च मत्स्यपाञ्चालसृंजयाः   ॥07-039-017॥</td></tr>
<tr><td>पाण्डवाश्च मुदा युक्ता युधिष्ठिरपुरोगमाः। <br>अभ्यवर्तन्त सहिता द्रोणानीकं बिभित्सवः   ॥07-039-018॥</td></tr>
<tr><td>ततोऽभवन्महद्युद्धं त्वदीयानां परैः सह। <br>जयमाकाङ्क्षमाणानां शूराणामनिवर्तिनाम्   ॥07-039-019॥</td></tr>
<tr><td>दुर्योधनो महाराज राधेयमिदमब्रवीत्। <br>पश्य दुःशासनं वीरमभिमन्युवशं गतम्   ॥07-039-020॥</td></tr>
<tr><td>प्रतपन्तमिवादित्यं निघ्नन्तं शात्रवान्रणे। <br>सौभद्रमुद्यतास्त्रातुमभिधावन्ति पाण्डवाः   ॥07-039-021॥</td></tr>
<tr><td>ततः कर्णः शरैस्तीक्ष्णैरभिमन्युं दुरासदम्। <br>अभ्यवर्षत संक्रुद्धः पुत्रस्य हितकृत्तव   ॥07-039-022॥</td></tr>
<tr><td>तस्य चानुचरांस्तीक्ष्णैर्विव्याध परमेषुभिः। <br>अवज्ञापूर्वकं वीरः सौभद्रस्य रणाजिरे   ॥07-039-023॥</td></tr>
<tr><td>अभिमन्युस्तु राधेयं त्रिसप्तत्या शिलीमुखैः। <br>अविध्यत्त्वरितो राजन्द्रोणं प्रेप्सुर्महामनाः   ॥07-039-024॥</td></tr>
<tr><td>तं तदा नाशकत्कश्चिद्द्रोणाद्वारयितुं रणे। <br>आरुजन्तं रथश्रेष्ठान्वज्रहस्तमिवासुरान्   ॥07-039-025॥</td></tr>
<tr><td>ततः कर्णो जयप्रेप्सुर्मानी सर्वधनुर्भृताम्। <br>सौभद्रं शतशोऽविध्यदुत्तमास्त्राणि दर्शयन्   ॥07-039-026॥</td></tr>
<tr><td>सोऽस्त्रैरस्त्रविदां श्रेष्ठो रामशिष्यः प्रतापवान्। <br>समरे शत्रुदुर्धर्षमभिमन्युमपीडयत्   ॥07-039-027॥</td></tr>
<tr><td>स तथा पीड्यमानस्तु राधेयेनास्त्रवृष्टिभिः। <br>समरेऽमरसंकाशः सौभद्रो न व्यषीदत   ॥07-039-028॥</td></tr>
<tr><td>ततः शिलाशितैस्तीक्ष्णैर्भल्लैः संनतपर्वभिः। <br>छित्त्वा धनूंषि शूराणामार्जुनिः कर्णमार्दयत्। <br>स ध्वजं कार्मुकं चास्य छित्त्वा भूमौ न्यपातयत्   ॥07-039-029॥</td></tr>
<tr><td>ततः कृच्छ्रगतं कर्णं दृष्ट्वा कर्णादनन्तरः। <br>सौभद्रमभ्ययात्तूर्णं दृढमुद्यम्य कार्मुकम्   ॥07-039-030॥</td></tr>
<tr><td>तत उच्चुक्रुशुः पार्थास्तेषां चानुचरा जनाः। <br>वादित्राणि च संजघ्नुः सौभद्रं चापि तुष्टुवुः   ॥07-039-031॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>ततो दुःशासनः क्रुद्धः सहदेवमुपाद्रवत्। <br>रथवेगेन तीव्रेण कम्पयन्निव मेदिनीम्   ॥07-163-001॥</td></tr>
<tr><td>तस्यापतत एवाशु भल्लेनामित्रकर्शनः। <br>माद्रीसुतः शिरो यन्तुः सशिरस्त्राणमच्छिनत्   ॥07-163-002॥</td></tr>
<tr><td>नैनं दुःशासनः सूतं नापि कश्चन सैनिकः। <br>हृतोत्तमाङ्गमाशुत्वात्सहदेवेन बुद्धवान्   ॥07-163-003॥</td></tr>
<tr><td>यदा त्वसंगृहीतत्वात्प्रयान्त्यश्वा यथासुखम्। <br>ततो दुःशासनः सूतं बुद्धवान्गतचेतसम्   ॥07-163-004॥</td></tr>
<tr><td>स हयान्संनिगृह्याजौ स्वयं हयविशारदः। <br>युयुधे रथिनां श्रेष्ठश्चित्रं लघु च सुष्ठु च   ॥07-163-005॥</td></tr>
<tr><td>तदस्यापूजयन्कर्म स्वे परे चैव संयुगे। <br>हतसूतरथेनाजौ व्यचरद्यदभीतवत्   ॥07-163-006॥</td></tr>
<tr><td>सहदेवस्तु तानश्वांस्तीक्ष्णैर्बाणैरवाकिरत्। <br>पीड्यमानाः शरैश्चाशु प्राद्रवंस्ते ततस्ततः   ॥07-163-007॥</td></tr>
<tr><td>स रश्मिषु विषक्तत्वादुत्ससर्ज शरासनम्। <br>धनुषा कर्म कुर्वंस्तु रश्मीन्स पुनरुत्सृजत्   ॥07-163-008॥</td></tr>
<tr><td>छिद्रेषु तेषु तं बाणैर्माद्रीपुत्रोऽभ्यवाकिरत्। <br>परीप्संस्त्वत्सुतं कर्णस्तदन्तरमवापतत्   ॥07-163-009॥</td></tr>
<tr><td>वृकोदरस्ततः कर्णं त्रिभिर्भल्लैः समाहितैः। <br>आकर्णपूर्णैरभ्यघ्नन्बाह्वोरुरसि चानदत्   ॥07-163-010॥</td></tr>
<tr><td>संन्यवर्तत तं कर्णः संघट्टित इवोरगः। <br>तदभूत्तुमुलं युद्धं भीमराधेययोस्तदा   ॥07-163-011॥</td></tr>
<tr><td>तौ वृषाविव संक्रुद्धौ विवृत्तनयनावुभौ। <br>वेगेन महतान्योन्यं संरब्धावभिपेततुः   ॥07-163-012॥</td></tr>
<tr><td>अभिसंश्लिष्टयोस्तत्र तयोराहवशौण्डयोः। <br>अभिन्नशरपातत्वाद्गदायुद्धमवर्तत   ॥07-163-013॥</td></tr>
<tr><td>गदया भीमसेनस्तु कर्णस्य रथकूबरम्। <br>बिभेदाशु तदा राजंस्तदद्भुतमिवाभवत्   ॥07-163-014॥</td></tr>
<tr><td>ततो भीमस्य राधेयो गदामादाय वीर्यवान्। <br>अवासृजद्रथे तां तु बिभेद गदया गदाम्   ॥07-163-015॥</td></tr>
<tr><td>ततो भीमः पुनर्गुर्वीं चिक्षेपाधिरथेर्गदाम्। <br>तां शरैर्दशभिः कर्णः सुपुङ्खैः सुसमाहितैः। <br>प्रत्यविध्यत्पुनश्चान्यैः सा भीमं पुनराव्रजत्   ॥07-163-016॥</td></tr>
<tr><td>तस्याः प्रतिनिपातेन भीमस्य विपुलो ध्वजः। <br>पपात सारथिश्चास्य मुमोह गदया हतः   ॥07-163-017॥</td></tr>
<tr><td>स कर्णे सायकानष्टौ व्यसृजत्क्रोधमूर्छितः। <br>ध्वजे शरासने चैव शरावापे च भारत   ॥07-163-018॥</td></tr>
<tr><td>ततः पुनस्तु राधेयो हयानस्य रथेषुभिः। <br>ऋष्यवर्णाञ्जघानाशु तथोभौ पार्ष्णिसारथी   ॥07-163-019॥</td></tr>
<tr><td>स विपन्नरथो भीमो नकुलस्याप्लुतो रथम्। <br>हरिर्यथा गिरेः शृङ्गं समाक्रामदरिंदमः   ॥07-163-020॥</td></tr>
<tr><td>तथा द्रोणार्जुनौ चित्रमयुध्येतां महारथौ। <br>आचार्यशिष्यौ राजेन्द्र कृतप्रहरणौ युधि   ॥07-163-021॥</td></tr>
<tr><td>लघुसंधानयोगाभ्यां रथयोश्च रणेन च। <br>मोहयन्तौ मनुष्याणां चक्षूंषि च मनांसि च   ॥07-163-022॥</td></tr>
<tr><td>उपारमन्त ते सर्वे योधास्माकं परे तथा। <br>अदृष्टपूर्वं पश्यन्तस्तद्युद्धं गुरुशिष्ययोः   ॥07-163-023॥</td></tr>
<tr><td>विचित्रान्पृतनामध्ये रथमार्गानुदीर्यतः। <br>अन्योन्यमपसव्यं च कर्तुं वीरौ तदैषतुः। <br>पराक्रमं तयोर्योधा ददृशुस्तं सुविस्मिताः   ॥07-163-024॥</td></tr>
<tr><td>तयोः समभवद्युद्धं द्रोणपाण्डवयोर्महत्। <br>आमिषार्थं महाराज गगने श्येनयोरिव   ॥07-163-025॥</td></tr>
<tr><td>यद्यच्चकार द्रोणस्तु कुन्तीपुत्रजिगीषया। <br>तत्तत्प्रतिजघानाशु प्रहसंस्तस्य पाण्डवः   ॥07-163-026॥</td></tr>
<tr><td>यदा द्रोणो न शक्नोति पाण्डवस्य विशेषणे। <br>ततः प्रादुश्चकारास्त्रमस्त्रमार्गविशारदः   ॥07-163-027॥</td></tr>
<tr><td>ऐन्द्रं पाशुपतं त्वाष्ट्रं वायव्यमथ वारुणम्। <br>मुक्तं मुक्तं द्रोणचापात्तज्जघान धनंजयः   ॥07-163-028॥</td></tr>
<tr><td>अस्त्राण्यस्त्रैर्यदा तस्य विधिवद्धन्ति पाण्डवः। <br>ततोऽस्त्रैः परमैर्दिव्यैर्द्रोणः पार्थमवाकिरत्   ॥07-163-029॥</td></tr>
<tr><td>यद्यदस्त्रं स पार्थाय प्रयुङ्क्ते विजिगीषया। <br>तस्यास्त्रस्य विघातार्थं तत्तत्स कुरुतेऽर्जुनः   ॥07-163-030॥</td></tr>
<tr><td>स वध्यमानेष्वस्त्रेषु दिव्येष्वपि यथाविधि। <br>अर्जुनेनार्जुनं द्रोणो मनसैवाभ्यपूजयत्   ॥07-163-031॥</td></tr>
<tr><td>मेने चात्मानमधिकं पृथिव्यामपि भारत। <br>तेन शिष्येण सर्वेभ्यः शस्त्रविद्भ्यः समन्ततः   ॥07-163-032॥</td></tr>
<tr><td>वार्यमाणस्तु पार्थेन तथा मध्ये महात्मनाम्। <br>यतमानोऽर्जुनं प्रीत्या प्रत्यवारयदुत्स्मयन्   ॥07-163-033॥</td></tr>
<tr><td>ततोऽन्तरिक्षे देवाश्च गन्धर्वाश्च सहस्रशः। <br>ऋषयः सिद्धसंघाश्च व्यतिष्ठन्त दिदृक्षया   ॥07-163-034॥</td></tr>
<tr><td>तदप्सरोभिराकीर्णं यक्षराक्षससंकुलम्। <br>श्रीमदाकाशमभवद्भूयो मेघाकुलं यथा   ॥07-163-035॥</td></tr>
<tr><td>तत्र स्मान्तर्हिता वाचो व्यचरन्त पुनः पुनः। <br>द्रोणस्य स्तवसंयुक्ताः पार्थस्य च महात्मनः। <br>विसृज्यमानेष्वस्त्रेषु ज्वालयत्सु दिशो दश   ॥07-163-036॥</td></tr>
<tr><td>नैवेदं मानुषं युद्धं नासुरं न च राक्षसम्। <br>न दैवं न च गान्धर्वं ब्राह्मं ध्रुवमिदं परम्। <br>विचित्रमिदमाश्चर्यं न नो दृष्टं न च श्रुतम्   ॥07-163-037॥</td></tr>
<tr><td>अति पाण्डवमाचार्यो द्रोणं चाप्यति पाण्डवः। <br>नानयोरन्तरं द्रष्टुं शक्यमस्त्रेण केनचित्   ॥07-163-038॥</td></tr>
<tr><td>यदि रुद्रो द्विधाकृत्य युध्येतात्मानमात्मना। <br>तत्र शक्योपमा कर्तुमन्यत्र तु न विद्यते   ॥07-163-039॥</td></tr>
<tr><td>ज्ञानमेकस्थमाचार्ये ज्ञानं योगश्च पाण्डवे। <br>शौर्यमेकस्थमाचार्ये बलं शौर्यं च पाण्डवे   ॥07-163-040॥</td></tr>
<tr><td>नेमौ शक्यौ महेष्वासौ रणे क्षेपयितुं परैः। <br>इच्छमानौ पुनरिमौ हन्येतां सामरं जगत्   ॥07-163-041॥</td></tr>
<tr><td>इत्यब्रुवन्महाराज दृष्ट्वा तौ पुरुषर्षभौ। <br>अन्तर्हितानि भूतानि प्रकाशानि च संघशः   ॥07-163-042॥</td></tr>
<tr><td>ततो द्रोणो ब्राह्ममस्त्रं प्रादुश्चक्रे महामतिः। <br>संतापयन्रणे पार्थं भूतान्यन्तर्हितानि च   ॥07-163-043॥</td></tr>
<tr><td>ततश्चचाल पृथिवी सपर्वतवनद्रुमा। <br>ववौ च विषमो वायुः सागराश्चापि चुक्षुभुः   ॥07-163-044॥</td></tr>
<tr><td>ततस्त्रासो महानासीत्कुरुपाण्डवसेनयोः। <br>सर्वेषां चैव भूतानामुद्यतेऽस्त्रे महात्मना   ॥07-163-045॥</td></tr>
<tr><td>ततः पार्थोऽप्यसंभ्रान्तस्तदस्त्रं प्रतिजघ्निवान्। <br>ब्रह्मास्त्रेणैव राजेन्द्र ततः सर्वमशीशमत्   ॥07-163-046॥</td></tr>
<tr><td>यदा न गम्यते पारं तयोरन्यतरस्य वा। <br>ततः संकुलयुद्धेन तद्युद्धं व्यकुलीकृतम्   ॥07-163-047॥</td></tr>
<tr><td>नाज्ञायत ततः किंचित्पुनरेव विशां पते। <br>प्रवृत्ते तुमुले युद्धे द्रोणपाण्डवयोर्मृधे   ॥07-163-048॥</td></tr>
<tr><td>शरजालैः समाकीर्णे मेघजालैरिवाम्बरे। <br>न स्म संपतते कश्चिदन्तरिक्षचरस्तदा   ॥07-163-049॥</td></tr>
</table>
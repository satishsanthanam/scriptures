<table border = "1"><tr><td>Verse</td></tr>
<tr><td> संजय उवाच। <br>त्रिभागमात्रशेषायां रात्र्यां युद्धमवर्तत। <br>कुरूणां पाण्डवानां च संहृष्टानां विशां पते   ॥07-161-001॥</td></tr>
<tr><td>अथ चन्द्रप्रभां मुष्णन्नादित्यस्य पुरःसरः। <br>अरुणोऽभ्युदयां चक्रे ताम्रीकुर्वन्निवाम्बरम्   ॥07-161-002॥</td></tr>
<tr><td>ततो द्वैधीकृते सैन्ये द्रोणः सोमकपाण्डवान्। <br>अभ्यद्रवत्सपाञ्चालान्दुर्योधनपुरोगमः   ॥07-161-003॥</td></tr>
<tr><td>द्वैधीभूतान्कुरून्दृष्ट्वा माधवोऽर्जुनमब्रवीत्। <br>सपत्नान्सव्यतः कुर्मि सव्यसाचिन्निमान्कुरून्   ॥07-161-004॥</td></tr>
<tr><td>स माधवमनुज्ञाय कुरुष्वेति धनंजयः। <br>द्रोणकर्णौ महेष्वासौ सव्यतः पर्यवर्तत   ॥07-161-005॥</td></tr>
<tr><td>अभिप्रायं तु कृष्णस्य ज्ञात्वा परपुरंजयः। <br>आजिशीर्षगतं दृष्ट्वा भीमसेनं समासदत्   ॥07-161-006॥</td></tr>
<tr><td> भीम उवाच। <br>अर्जुनार्जुन बीभत्सो शृणु मे तत्त्वतो वचः। <br>यदर्थं क्षत्रिया सूते तस्य कालोऽयमागतः   ॥07-161-007॥</td></tr>
<tr><td>अस्मिंश्चेदागते काले श्रेयो न प्रतिपत्स्यसे। <br>असंभावितरूपः सन्नानृशंस्यं करिष्यसि   ॥07-161-008॥</td></tr>
<tr><td>सत्यश्रीधर्मयशसां वीर्येणानृण्यमाप्नुहि। <br>भिन्ध्यनीकं युधां श्रेष्ठ सव्यसाचिन्निमान्कुरु   ॥07-161-009॥</td></tr>
<tr><td> संजय उवाच। <br>स सव्यसाची भीमेन चोदितः केशवेन च। <br>कर्णद्रोणावतिक्रम्य समन्तात्पर्यवारयत्   ॥07-161-010॥</td></tr>
<tr><td>तमाजिशीर्षमायान्तं दहन्तं क्षत्रियर्षभान्। <br>पराक्रान्तं पराक्रम्य यतन्तः क्षत्रियर्षभाः। <br>नाशक्नुवन्वारयितुं वर्धमानमिवानलम्   ॥07-161-011॥</td></tr>
<tr><td>अथ दुर्योधनः कर्णः शकुनिश्चापि सौबलः। <br>अभ्यवर्षञ्शरव्रातैः कुन्तीपुत्रं धनंजयम्   ॥07-161-012॥</td></tr>
<tr><td>तेषामस्त्राणि सर्वेषामुत्तमास्त्रविदां वरः। <br>कदर्थीकृत्य राजेन्द्र शरवर्षैरवाकिरत्   ॥07-161-013॥</td></tr>
<tr><td>अस्त्रैरस्त्राणि संवार्य लघुहस्तो धनंजयः। <br>सर्वानविध्यन्निशितैर्दशभिर्दशभिः शरैः   ॥07-161-014॥</td></tr>
<tr><td>उद्धूता रजसो वृष्टिः शरवृष्टिस्तथैव च। <br>तमश्च घोरं शब्दश्च तदा समभवन्महान्   ॥07-161-015॥</td></tr>
<tr><td>न द्यौर्न भूमिर्न दिशः प्राज्ञायन्त तथा गते। <br>सैन्येन रजसा मूढं सर्वमन्धमिवाभवत्   ॥07-161-016॥</td></tr>
<tr><td>नैव ते न वयं राजन्प्रज्ञासिष्म परस्परम्। <br>उद्देशेन हि तेन स्म समयुध्यन्त पार्थिवाः   ॥07-161-017॥</td></tr>
<tr><td>विरथा रथिनो राजन्समासाद्य परस्परम्। <br>केशेषु समसज्जन्त कवचेषु भुजेषु च   ॥07-161-018॥</td></tr>
<tr><td>हताश्वा हतसूताश्च निश्चेष्टा रथिनस्तदा। <br>जीवन्त इव तत्र स्म व्यदृश्यन्त भयार्दिताः   ॥07-161-019॥</td></tr>
<tr><td>हतान्गजान्समाश्लिष्य पर्वतानिव वाजिनः। <br>गतसत्त्वा व्यदृश्यन्त तथैव सह सादिभिः   ॥07-161-020॥</td></tr>
<tr><td>ततस्त्वभ्यवसृत्यैव संग्रामादुत्तरां दिशम्। <br>अतिष्ठदाहवे द्रोणो विधूम इव पावकः   ॥07-161-021॥</td></tr>
<tr><td>तमाजिशीर्षादेकान्तमपक्रान्तं निशाम्य तु। <br>समकम्पन्त सैन्यानि पाण्डवानां विशां पते   ॥07-161-022॥</td></tr>
<tr><td>भ्राजमानं श्रिया युक्तं ज्वलन्तमिव तेजसा। <br>द्रोणं दृष्ट्वारयस्त्रेसुश्चेलुर्मम्लुश्च मारिष   ॥07-161-023॥</td></tr>
<tr><td>आह्वयन्तं परानीकं प्रभिन्नमिव वारणम्। <br>नैनं शशंसिरे जेतुं दानवा वासवं यथा   ॥07-161-024॥</td></tr>
<tr><td>केचिदासन्निरुत्साहाः केचित्क्रुद्धा मनस्विनः। <br>विस्मिताश्चाभवन्केचित्केचिदासन्नमर्षिताः   ॥07-161-025॥</td></tr>
<tr><td>हस्तैर्हस्ताग्रमपरे प्रत्यपिंषन्नराधिपाः। <br>अपरे दशनैरोष्ठानदशन्क्रोधमूर्छिताः   ॥07-161-026॥</td></tr>
<tr><td>व्याक्षिपन्नायुधानन्ये ममृदुश्चापरे भुजान्। <br>अन्ये चान्वपतन्द्रोणं त्यक्तात्मानो महौजसः   ॥07-161-027॥</td></tr>
<tr><td>पाञ्चालास्तु विशेषेण द्रोणसायकपीडिताः। <br>समसज्जन्त राजेन्द्र समरे भृशवेदनाः   ॥07-161-028॥</td></tr>
<tr><td>ततो विराटद्रुपदौ द्रोणं प्रतिययू रणे। <br>तथा चरन्तं संग्रामे भृशं समरदुर्जयम्   ॥07-161-029॥</td></tr>
<tr><td>द्रुपदस्य ततः पौत्रास्त्रय एव विशां पते। <br>चेदयश्च महेष्वासा द्रोणमेवाभ्ययुर्युधि   ॥07-161-030॥</td></tr>
<tr><td>तेषां द्रुपदपौत्राणां त्रयाणां निशितैः शरैः। <br>त्रिभिर्द्रोणोऽहरत्प्राणांस्ते हता न्यपतन्भुवि   ॥07-161-031॥</td></tr>
<tr><td>ततो द्रोणोऽजयद्युद्धे चेदिकेकयसृञ्जयान्। <br>मत्स्यांश्चैवाजयत्सर्वान्भारद्वाजो महारथः   ॥07-161-032॥</td></tr>
<tr><td>ततस्तु द्रुपदः क्रोधाच्छरवर्षमवाकिरत्। <br>द्रोणं प्रति महाराज विराटश्चैव संयुगे   ॥07-161-033॥</td></tr>
<tr><td>ततो द्रोणः सुपीताभ्यां भल्लाभ्यामरिमर्दनः। <br>द्रुपदं च विराटं च प्रैषीद्वैवस्वतक्षयम्   ॥07-161-034॥</td></tr>
<tr><td>हते विराटे द्रुपदे केकयेषु तथैव च। <br>तथैव चेदिमत्स्येषु पाञ्चालेषु तथैव च। <br>हतेषु त्रिषु वीरेषु द्रुपदस्य च नप्तृषु   ॥07-161-035॥</td></tr>
<tr><td>द्रोणस्य कर्म तद्दृष्ट्वा कोपदुःखसमन्वितः। <br>शशाप रथिनां मध्ये धृष्टद्युम्नो महामनाः   ॥07-161-036॥</td></tr>
<tr><td>इष्टापूर्तात्तथा क्षात्राद्ब्राह्मण्याच्च स नश्यतु। <br>द्रोणो यस्याद्य मुच्येत यो वा द्रोणात्पराङ्मुखः   ॥07-161-037॥</td></tr>
<tr><td>इति तेषां प्रतिश्रुत्य मध्ये सर्वधनुष्मताम्। <br>आयाद्द्रोणं सहानीकः पाञ्चाल्यः परवीरहा। <br>पाञ्चालास्त्वेकतो द्रोणमभ्यघ्नन्पाण्डवान्यतः   ॥07-161-038॥</td></tr>
<tr><td>दुर्योधनश्च कर्णश्च शकुनिश्चापि सौबलः। <br>सोदर्याश्च यथा मुख्यास्तेऽरक्षन्द्रोणमाहवे   ॥07-161-039॥</td></tr>
<tr><td>रक्ष्यमाणं तथा द्रोणं समरे तैर्महात्मभिः। <br>यतमानापि पाञ्चाला न शेकुः प्रतिवीक्षितुम्   ॥07-161-040॥</td></tr>
<tr><td>तत्राक्रुध्यद्भीमसेनो धृष्टद्युम्नस्य मारिष। <br>स एनं वाग्भिरुग्राभिस्ततक्ष पुरुषर्षभ   ॥07-161-041॥</td></tr>
<tr><td>द्रुपदस्य कुले जातः सर्वास्त्रेष्वस्त्रवित्तमः। <br>कः क्षत्रियो मन्यमानः प्रेक्षेतारिमवस्थितम्   ॥07-161-042॥</td></tr>
<tr><td>पितृपुत्रवधं प्राप्य पुमान्कः परिहापयेत्। <br>विशेषतस्तु शपथं शपित्वा राजसंसदि   ॥07-161-043॥</td></tr>
<tr><td>एष वैश्वानर इव समिद्धः स्वेन तेजसा। <br>शरचापेन्धनो द्रोणः क्षत्रं दहति तेजसा   ॥07-161-044॥</td></tr>
<tr><td>पुरा करोति निःशेषां पाण्डवानामनीकिनीम्। <br>स्थिताः पश्यत मे कर्म द्रोणमेव व्रजाम्यहम्   ॥07-161-045॥</td></tr>
<tr><td>इत्युक्त्वा प्राविशत्क्रुद्धो द्रोणानीकं वृकोदरः। <br>दृढैः पूर्णायतोत्सृष्टैर्द्रावयंस्तव वाहिनीम्   ॥07-161-046॥</td></tr>
<tr><td>धृष्टद्युम्नोऽपि पाञ्चाल्यः प्रविश्य महतीं चमूम्। <br>आससाद रणे द्रोणं तदासीत्तुमुलं महत्   ॥07-161-047॥</td></tr>
<tr><td>नैव नस्तादृशं युद्धं दृष्टपूर्वं न च श्रुतम्। <br>यथा सूर्योदये राजन्समुत्पिञ्जोऽभवन्महान्   ॥07-161-048॥</td></tr>
<tr><td>संसक्तानि व्यदृश्यन्त रथवृन्दानि मारिष। <br>हतानि च विकीर्णानि शरीराणि शरीरिणाम्   ॥07-161-049॥</td></tr>
<tr><td>केचिदन्यत्र गच्छन्तः पथि चान्यैरुपद्रुताः। <br>विमुखाः पृष्ठतश्चान्ये ताड्यन्ते पार्श्वतोऽपरे   ॥07-161-050॥</td></tr>
<tr><td>तथा संसक्तयुद्धं तदभवद्भृशदारुणम्। <br>अथ संध्यागतः सूर्यः क्षणेन समपद्यत   ॥07-161-051॥</td></tr>
</table>
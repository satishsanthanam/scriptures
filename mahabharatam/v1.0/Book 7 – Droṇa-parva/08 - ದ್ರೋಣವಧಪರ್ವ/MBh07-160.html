<table border = "1"><tr><td>Verse</td></tr>
<tr><td> संजय उवाच। <br>ततो दुर्योधनो द्रोणमभिगम्येदमब्रवीत्। <br>अमर्षवशमापन्नो जनयन्हर्षतेजसी   ॥07-160-001॥</td></tr>
<tr><td>न मर्षणीयाः संग्रामे विश्रमन्तः श्रमान्विताः। <br>सपत्ना ग्लानमनसो लब्धलक्ष्या विशेषतः   ॥07-160-002॥</td></tr>
<tr><td>तत्तु मर्षितमस्माभिर्भवतः प्रियकाम्यया। <br>त एते परिविश्रान्ताः पाण्डवा बलवत्तराः   ॥07-160-003॥</td></tr>
<tr><td>सर्वथा परिहीनाः स्म तेजसा च बलेन च। <br>भवता पाल्यमानास्ते विवर्धन्ते पुनः पुनः   ॥07-160-004॥</td></tr>
<tr><td>दिव्यान्यस्त्राणि सर्वाणि ब्रह्मास्त्रादीनि यान्यपि। <br>तानि सर्वाणि तिष्ठन्ति भवत्येव विशेषतः   ॥07-160-005॥</td></tr>
<tr><td>न पाण्डवेया न वयं नान्ये लोके धनुर्धराः। <br>युध्यमानस्य ते तुल्याः सत्यमेतद्ब्रवीमि ते   ॥07-160-006॥</td></tr>
<tr><td>ससुरासुरगन्धर्वानिमाँल्लोकान्द्विजोत्तम। <br>सर्वास्त्रविद्भवान्हन्याद्दिव्यैरस्त्रैर्न संशयः   ॥07-160-007॥</td></tr>
<tr><td>स भवान्मर्षयत्येनांस्त्वत्तो भीतान्विशेषतः। <br>शिष्यत्वं वा पुरस्कृत्य मम वा मन्दभाग्यताम्   ॥07-160-008॥</td></tr>
<tr><td>एवमुद्धर्षितो द्रोणः कोपितश्चात्मजेन ते। <br>समन्युरब्रवीद्राजन्दुर्योधनमिदं वचः   ॥07-160-009॥</td></tr>
<tr><td>स्थविरः सन्परं शक्त्या घटे दुर्योधनाहवे। <br>अतः परं मया कार्यं क्षुद्रं विजयगृद्धिना। <br>अनस्त्रविदयं सर्वो हन्तव्योऽस्त्रविदा जनः   ॥07-160-010॥</td></tr>
<tr><td>यद्भवान्मन्यते चापि शुभं वा यदि वाशुभम्। <br>तद्वै कर्तास्मि कौरव्य वचनात्तव नान्यथा   ॥07-160-011॥</td></tr>
<tr><td>निहत्य सर्वपाञ्चालान्युद्धे कृत्वा पराक्रमम्। <br>विमोक्ष्ये कवचं राजन्सत्येनायुधमालभे   ॥07-160-012॥</td></tr>
<tr><td>मन्यसे यच्च कौन्तेयमर्जुनं श्रान्तमाहवे। <br>तस्य वीर्यं महाबाहो शृणु सत्येन कौरव   ॥07-160-013॥</td></tr>
<tr><td>तं न देवा न गन्धर्वा न यक्षा न च राक्षसाः। <br>उत्सहन्ते रणे सोढुं कुपितं सव्यसाचिनम्   ॥07-160-014॥</td></tr>
<tr><td>खाण्डवे येन भगवान्प्रत्युद्यातः सुरेश्वरः। <br>सायकैर्वारितश्चापि वर्षमाणो महात्मना   ॥07-160-015॥</td></tr>
<tr><td>यक्षा नागास्तथा दैत्या ये चान्ये बलगर्विताः। <br>निहताः पुरुषेन्द्रेण तच्चापि विदितं तव   ॥07-160-016॥</td></tr>
<tr><td>गन्धर्वा घोषयात्रायां चित्रसेनादयो जिताः। <br>यूयं तैर्ह्रियमाणाश्च मोक्षिता दृढधन्वना   ॥07-160-017॥</td></tr>
<tr><td>निवातकवचाश्चापि देवानां शत्रवस्तथा। <br>सुरैरवध्याः संग्रामे तेन वीरेण निर्जिताः   ॥07-160-018॥</td></tr>
<tr><td>दानवानां सहस्राणि हिरण्यपुरवासिनाम्। <br>विजिग्ये पुरुषव्याघ्रः स शक्यो मानुषैः कथम्   ॥07-160-019॥</td></tr>
<tr><td>प्रत्यक्षं चैव ते सर्वं यथा बलमिदं तव। <br>क्षपितं पाण्डुपुत्रेण चेष्टतां नो विशां पते   ॥07-160-020॥</td></tr>
<tr><td>तं तथाभिप्रशंसन्तमर्जुनं कुपितस्तदा। <br>द्रोणं तव सुतो राजन्पुनरेवेदमब्रवीत्   ॥07-160-021॥</td></tr>
<tr><td>अहं दुःशासनः कर्णः शकुनिर्मातुलश्च मे। <br>हनिष्यामोऽर्जुनं संख्ये द्वैधीकृत्याद्य भारतीम्   ॥07-160-022॥</td></tr>
<tr><td>तस्य तद्वचनं श्रुत्वा भारद्वाजो हसन्निव। <br>अन्ववर्तत राजानं स्वस्ति तेऽस्त्विति चाब्रवीत्   ॥07-160-023॥</td></tr>
<tr><td>को हि गाण्डीवधन्वानं ज्वलन्तमिव तेजसा। <br>अक्षयं क्षपयेत्कश्चित्क्षत्रियः क्षत्रियर्षभम्   ॥07-160-024॥</td></tr>
<tr><td>तं न वित्तपतिर्नेन्द्रो न यमो न जलेश्वरः। <br>नासुरोरगरक्षांसि क्षपयेयुः सहायुधम्   ॥07-160-025॥</td></tr>
<tr><td>मूढास्त्वेतानि भाषन्ते यानीमान्यात्थ भारत। <br>युद्धे ह्यर्जुनमासाद्य स्वस्तिमान्को व्रजेद्गृहान्   ॥07-160-026॥</td></tr>
<tr><td>त्वं तु सर्वातिशङ्कित्वान्निष्ठुरः पापनिश्चयः। <br>श्रेयसस्त्वद्धिते युक्तांस्तत्तद्वक्तुमिहेच्छसि   ॥07-160-027॥</td></tr>
<tr><td>गच्छ त्वमपि कौन्तेयमात्मार्थेभ्यो हि माचिरम्। <br>त्वमप्याशंससे योद्धुं कुलजः क्षत्रियो ह्यसि   ॥07-160-028॥</td></tr>
<tr><td>इमान्किं पार्थिवान्सर्वान्घातयिष्यस्यनागसः। <br>त्वमस्य मूलं वैरस्य तस्मादासादयार्जुनम्   ॥07-160-029॥</td></tr>
<tr><td>एष ते मातुलः प्राज्ञः क्षत्रधर्ममनुव्रतः। <br>दूर्द्यूतदेवी गान्धारिः प्रयात्वर्जुनमाहवे   ॥07-160-030॥</td></tr>
<tr><td>एषोऽक्षकुशलो जिह्मो द्यूतकृत्कितवः शठः। <br>देविता निकृतिप्रज्ञो युधि जेष्यति पाण्डवान्   ॥07-160-031॥</td></tr>
<tr><td>त्वया कथितमत्यन्तं कर्णेन सह हृष्टवत्। <br>असकृच्छून्यवन्मोहाद्धृतराष्ट्रस्य शृण्वतः   ॥07-160-032॥</td></tr>
<tr><td>अहं च तात कर्णश्च भ्राता दुःशासनश्च मे। <br>पाण्डुपुत्रान्हनिष्यामः सहिताः समरे त्रयः   ॥07-160-033॥</td></tr>
<tr><td>इति ते कत्थमानस्य श्रुतं संसदि संसदि। <br>अनुतिष्ठ प्रतिज्ञां तां सत्यवाग्भव तैः सह   ॥07-160-034॥</td></tr>
<tr><td>एष ते पाण्डवः शत्रुरविषह्योऽग्रतः स्थितः। <br>क्षत्रधर्ममवेक्षस्व श्लाघ्यस्तव वधो जयात्   ॥07-160-035॥</td></tr>
<tr><td>दत्तं भुक्तमधीतं च प्राप्तमैश्वर्यमीप्सितम्। <br>कृतकृत्योऽनृणश्चासि मा भैर्युध्यस्व पाण्डवम्   ॥07-160-036॥</td></tr>
<tr><td>इत्युक्त्वा समरे द्रोणो न्यवर्तत यतः परे। <br>द्वैधीकृत्य ततः सेनां युद्धं समभवत्तदा   ॥07-160-037॥</td></tr>
</table>
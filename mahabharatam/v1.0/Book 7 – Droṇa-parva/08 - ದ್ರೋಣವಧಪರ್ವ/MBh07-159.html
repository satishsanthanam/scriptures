<table border = "1"><tr><td>Verse</td></tr>
<tr><td> संजय उवाच। <br>घटोत्कचे तु निहते सूतपुत्रेण तां निशाम्। <br>दुःखामर्षवशं प्राप्तो धर्मपुत्रो युधिष्ठिरः   ॥07-159-001॥</td></tr>
<tr><td>दृष्ट्व भीमेन महतीं वार्यमाणां चमूं तव। <br>धृष्टद्युम्नमुवाचेदं कुम्भयोनिं निवारय   ॥07-159-002॥</td></tr>
<tr><td>त्वं हि द्रोणविनाशाय समुत्पन्नो हुताशनात्। <br>सशरः कवची खड्गी धन्वी च परतापनः। <br>अभिद्रव रणे हृष्टो न च ते भीः कथंचन   ॥07-159-003॥</td></tr>
<tr><td>जनमेजयः शिखण्डी च दौर्मुखिश्च यशोधनः। <br>अभिद्रवन्तु संहृष्टाः कुम्भयोनिं समन्ततः   ॥07-159-004॥</td></tr>
<tr><td>नकुलः सहदेवश्च द्रौपदेयाः प्रभद्रकाः। <br>द्रुपदश्च विराटश्च पुत्रभ्रातृसमन्वितौ   ॥07-159-005॥</td></tr>
<tr><td>सात्यकिः केकयाश्चैव पाण्डवश्च धनंजयः। <br>अभिद्रवन्तु वेगेन भारद्वाजवधेप्सया   ॥07-159-006॥</td></tr>
<tr><td>तथैव रथिनः सर्वे हस्त्यश्वं यच्च किंचन। <br>पादाताश्च रणे द्रोणं प्रापयन्तु महारथम्   ॥07-159-007॥</td></tr>
<tr><td>तथाज्ञप्तास्तु ते सर्वे पाण्डवेन महात्मना। <br>अभ्यद्रवन्त वेगेन कुम्भयोनिं युयुत्सया   ॥07-159-008॥</td></tr>
<tr><td>आगच्छतस्तान्सहसा सर्वोद्योगेन पाण्डवान्। <br>प्रतिजग्राह समरे द्रोणः शस्त्रभृतां वरः   ॥07-159-009॥</td></tr>
<tr><td>ततो दुर्योधनो राजा सर्वोद्योगेन पाण्डवान्। <br>अभ्यद्रवत्सुसंक्रुद्ध इच्छन्द्रोणस्य जीवितम्   ॥07-159-010॥</td></tr>
<tr><td>ततः प्रववृते युद्धं श्रान्तवाहनसैनिकम्। <br>पाण्डवानां कुरूणां च गर्जतामितरेतरम्   ॥07-159-011॥</td></tr>
<tr><td>निद्रान्धास्ते महाराज परिश्रान्ताश्च संयुगे। <br>नाभ्यपद्यन्त समरे कांचिच्चेष्टां महारथाः   ॥07-159-012॥</td></tr>
<tr><td>त्रियामा रजनी चैषा घोररूपा भयानका। <br>सहस्रयामप्रतिमा बभूव प्राणहारिणी। <br>वध्यतां च तथा तेषां क्षतानां च विशेषतः   ॥07-159-013॥</td></tr>
<tr><td>अहो रात्रिः समाजज्ञे निद्रान्धानां विशेषतः। <br>सर्वे ह्यासन्निरुत्साहाः क्षत्रिया दीनचेतसः। <br>तव चैव परेषां च गतास्त्रा विगतेषवः   ॥07-159-014॥</td></tr>
<tr><td>ते तथा पारयन्तश्च ह्रीमन्तश्च विशेषतः। <br>स्वधर्ममनुपश्यन्तो न जहुः स्वामनीकिनीम्   ॥07-159-015॥</td></tr>
<tr><td>शस्त्राण्यन्ये समुत्सृज्य निद्रान्धाः शेरते जनाः। <br>गजेष्वन्ये रथेष्वन्ये हयेष्वन्ये च भारत   ॥07-159-016॥</td></tr>
<tr><td>निद्रान्धा नो बुबुधिरे कांचिच्चेष्टां नराधिपाः। <br>तेऽन्योन्यं समरे योधाः प्रेषयन्त यमक्षयम्   ॥07-159-017॥</td></tr>
<tr><td>स्वप्नायमानास्त्वपरे परानिति विचेतसः। <br>आत्मानं समरे जघ्नुः स्वानेव च परानपि   ॥07-159-018॥</td></tr>
<tr><td>नानावाचो विमुञ्चन्तो निद्रान्धास्ते महारणे। <br>योद्धव्यमिति तिष्ठन्तो निद्रासंसक्तलोचनाः   ॥07-159-019॥</td></tr>
<tr><td>संमर्द्यान्ये रणे केचिन्निद्रान्धाश्च परस्परम्। <br>जघ्नुः शूरा रणे राजंस्तस्मिंस्तमसि दारुणे   ॥07-159-020॥</td></tr>
<tr><td>हन्यमानं तथात्मानं परेभ्यो बहवो जनाः। <br>नाभ्यजानन्त समरे निद्रया मोहिता भृशम्   ॥07-159-021॥</td></tr>
<tr><td>तेषामेतादृशीं चेष्टां विज्ञाय पुरुषर्षभः। <br>उवाच वाक्यं बीभत्सुरुच्चैः संनादयन्दिशः   ॥07-159-022॥</td></tr>
<tr><td>श्रान्ता भवन्तो निद्रान्धाः सर्व एव सवाहनाः। <br>तमसा चावृते सैन्ये रजसा बहुलेन च   ॥07-159-023॥</td></tr>
<tr><td>ते यूयं यदि मन्यध्वमुपारमत सैनिकाः। <br>निमीलयत चात्रैव रणभूमौ मुहूर्तकम्   ॥07-159-024॥</td></tr>
<tr><td>ततो विनिद्रा विश्रान्ताश्चन्द्रमस्युदिते पुनः। <br>संसाधयिष्यथान्योन्यं स्वर्गाय कुरुपाण्डवाः   ॥07-159-025॥</td></tr>
<tr><td>तद्वचः सर्वधर्मज्ञा धार्मिकस्य निशम्य ते। <br>अरोचयन्त सैन्यानि तथा चान्योन्यमब्रुवन्   ॥07-159-026॥</td></tr>
<tr><td>चुक्रुशुः कर्ण कर्णेति राजन्दुर्योधनेति च। <br>उपारमत पाण्डूनां विरता हि वरूथिनी   ॥07-159-027॥</td></tr>
<tr><td>तथा विक्रोशमानस्य फल्गुनस्य ततस्ततः। <br>उपारमत पाण्डूनां सेना तव च भारत   ॥07-159-028॥</td></tr>
<tr><td>तामस्य वाचं देवाश्च ऋषयश्च महात्मनः। <br>सर्वसैन्यानि चाक्षुद्राः प्रहृष्टाः प्रत्यपूजयन्   ॥07-159-029॥</td></tr>
<tr><td>तत्संपूज्य वचोऽक्रूरं सर्वसैन्यानि भारत। <br>मुहूर्तमस्वपन्राजञ्श्रान्तानि भरतर्षभ   ॥07-159-030॥</td></tr>
<tr><td>सा तु संप्राप्य विश्रामं ध्वजिनी तव भारत। <br>सुखमाप्तवती वीरमर्जुनं प्रत्यपूजयत्   ॥07-159-031॥</td></tr>
<tr><td>त्वयि वेदास्तथास्त्राणि त्वयि बुद्धिपराक्रमौ। <br>धर्मस्त्वयि महाबाहो दया भूतेषु चानघ   ॥07-159-032॥</td></tr>
<tr><td>यच्चाश्वस्तास्तवेच्छामः शर्म पार्थ तदस्तु ते। <br>मनसश्च प्रियानर्थान्वीर क्षिप्रमवाप्नुहि   ॥07-159-033॥</td></tr>
<tr><td>इति ते तं नरव्याघ्रं प्रशंसन्तो महारथाः। <br>निद्रया समवाक्षिप्तास्तूष्णीमासन्विशां पते   ॥07-159-034॥</td></tr>
<tr><td>अश्वपृष्ठेषु चाप्यन्ये रथनीडेषु चापरे। <br>गजस्कन्धगताश्चान्ये शेरते चापरे क्षितौ   ॥07-159-035॥</td></tr>
<tr><td>सायुधाः सगदाश्चैव सखड्गाः सपरश्वधाः। <br>सप्रासकवचाश्चान्ये नराः सुप्ताः पृथक्पृथक्   ॥07-159-036॥</td></tr>
<tr><td>गजास्ते पन्नगाभोगैर्हस्तैर्भूरेणुरूषितैः। <br>निद्रान्धा वसुधां चक्रुर्घ्राणनिःश्वासशीतलाम्   ॥07-159-037॥</td></tr>
<tr><td>गजाः शुशुभिरे तत्र निःश्वसन्तो महीतले। <br>विशीर्णा गिरयो यद्वन्निःश्वसद्भिर्महोरगैः   ॥07-159-038॥</td></tr>
<tr><td>समां च विषमां चक्रुः खुराग्रैर्विक्षतां महीम्। <br>हयाः काञ्चनयोक्त्राश्च केसरालम्बिभिर्युगैः। <br>सुषुपुस्तत्र राजेन्द्र युक्ता वाहेषु सर्वशः   ॥07-159-039॥</td></tr>
<tr><td>तत्तथा निद्रया भग्नमवाचमस्वपद्बलम्। <br>कुशलैरिव विन्यस्तं पटे चित्रमिवाद्भुतम्   ॥07-159-040॥</td></tr>
<tr><td>ते क्षत्रियाः कुण्डलिनो युवानः; परस्परं सायकविक्षताङ्गाः। <br>कुम्भेषु लीनाः सुषुपुर्गजानां; कुचेषु लग्ना इव कामिनीनाम्   ॥07-159-041॥</td></tr>
<tr><td>ततः कुमुदनाथेन कामिनीगण्डपाण्डुना। <br>नेत्रानन्देन चन्द्रेण माहेन्द्री दिगलंकृता   ॥07-159-042॥</td></tr>
<tr><td>ततो मुहूर्ताद्भगवान्पुरस्ताच्छशलक्षणः। <br>अरुणं दर्शयामास ग्रसञ्ज्योतिःप्रभं प्रभुः   ॥07-159-043॥</td></tr>
<tr><td>अरुणस्य तु तस्यानु जातरूपसमप्रभम्। <br>रश्मिजालं महच्चन्द्रो मन्दं मन्दमवासृजत्   ॥07-159-044॥</td></tr>
<tr><td>उत्सारयन्तः प्रभया तमस्ते चन्द्ररश्मयः। <br>पर्यगच्छञ्शनैः सर्वा दिशः खं च क्षितिं तथा   ॥07-159-045॥</td></tr>
<tr><td>ततो मुहूर्ताद्भुवनं ज्योतिर्भूतमिवाभवत्। <br>अप्रख्यमप्रकाशं च जगामाशु तमस्तथा   ॥07-159-046॥</td></tr>
<tr><td>प्रतिप्रकाशिते लोके दिवाभूते निशाकरे। <br>विचेरुर्न विचेरुश्च राजन्नक्तंचरास्ततः   ॥07-159-047॥</td></tr>
<tr><td>बोध्यमानं तु तत्सैन्यं राजंश्चन्द्रस्य रश्मिभिः। <br>बुबुधे शतपत्राणां वनं महदिवाम्भसि   ॥07-159-048॥</td></tr>
<tr><td>यथा चन्द्रोदयोद्धूतः क्षुभितः सागरो भवेत्। <br>तथा चन्द्रोदयोद्धूतः स बभूव बलार्णवः   ॥07-159-049॥</td></tr>
<tr><td>ततः प्रववृते युद्धं पुनरेव विशां पते। <br>लोके लोकविनाशाय परं लोकमभीप्सताम्   ॥07-159-050॥</td></tr>
</table>
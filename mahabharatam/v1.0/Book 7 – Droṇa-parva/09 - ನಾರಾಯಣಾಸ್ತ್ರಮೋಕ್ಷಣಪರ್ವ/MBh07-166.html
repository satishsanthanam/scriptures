<table border = "1"><tr><td>Verse</td></tr>
<tr><td> धृतराष्ट्र उवाच। <br>अधर्मेण हतं श्रुत्वा धृष्टद्युम्नेन संजय। <br>ब्राह्मणं पितरं वृद्धमश्वत्थामा किमब्रवीत्   ॥07-166-001॥</td></tr>
<tr><td>मानुषं वारुणाग्नेयं ब्राह्ममस्त्रं च वीर्यवान्। <br>ऐन्द्रं नारायणं चैव यस्मिन्नित्यं प्रतिष्ठितम्   ॥07-166-002॥</td></tr>
<tr><td>तमधर्मेण धर्मिष्ठं धृष्टद्युम्नेन संजय। <br>श्रुत्वा निहतमाचार्यमश्वत्थामा किमब्रवीत्   ॥07-166-003॥</td></tr>
<tr><td>येन रामादवाप्येह धनुर्वेदं महात्मना। <br>प्रोक्तान्यस्त्राणि दिव्यानि पुत्राय गुरुकाङ्क्षिणे   ॥07-166-004॥</td></tr>
<tr><td>एकमेव हि लोकेऽस्मिन्नात्मनो गुणवत्तरम्। <br>इच्छन्ति पुत्रं पुरुषा लोके नान्यं कथंचन   ॥07-166-005॥</td></tr>
<tr><td>आचार्याणां भवन्त्येव रहस्यानि महात्मनाम्। <br>तानि पुत्राय वा दद्युः शिष्यायानुगताय वा   ॥07-166-006॥</td></tr>
<tr><td>स शिल्पं प्राप्य तत्सर्वं सविशेषं च संजय। <br>शूरः शारद्वतीपुत्रः संख्ये द्रोणादनन्तरः   ॥07-166-007॥</td></tr>
<tr><td>रामस्यानुमतः शास्त्रे पुरंदरसमो युधि। <br>कार्तवीर्यसमो वीर्ये बृहस्पतिसमो मतौ   ॥07-166-008॥</td></tr>
<tr><td>महीधरसमो धृत्या तेजसाग्निसमो युवा। <br>समुद्र इव गाम्भीर्ये क्रोधे सर्पविषोपमः   ॥07-166-009॥</td></tr>
<tr><td>स रथी प्रथमो लोके दृढधन्वा जितक्लमः। <br>शीघ्रोऽनिल इवाक्रन्दे चरन्क्रुद्ध इवान्तकः   ॥07-166-010॥</td></tr>
<tr><td>अस्यता येन संग्रामे धरण्यभिनिपीडिता। <br>यो न व्यथति संग्रामे वीरः सत्यपराक्रमः   ॥07-166-011॥</td></tr>
<tr><td>वेदस्नातो व्रतस्नातो धनुर्वेदे च पारगः। <br>महोदधिरिवाक्षोभ्यो रामो दाशरथिर्यथा   ॥07-166-012॥</td></tr>
<tr><td>तमधर्मेण धर्मिष्ठं धृष्टद्युम्नेन संयुगे। <br>श्रुत्वा निहतमाचार्यमश्वत्थामा किमब्रवीत्   ॥07-166-013॥</td></tr>
<tr><td>धृष्टद्युम्नस्य यो मृत्युः सृष्टस्तेन महात्मना। <br>यथा द्रोणस्य पाञ्चाल्यो यज्ञसेनसुतोऽभवत्   ॥07-166-014॥</td></tr>
<tr><td>तं नृशंसेन पापेन क्रूरेणात्यल्पदर्शिना। <br>श्रुत्वा निहतमाचार्यमश्वत्थामा किमब्रवीत्   ॥07-166-015॥</td></tr>
<tr><td> संजय उवाच। <br>छद्मना निहतं श्रुत्वा पितरं पापकर्मणा। <br>बाष्पेणापूर्यत द्रौणी रोषेण च नरर्षभ   ॥07-166-016॥</td></tr>
<tr><td>तस्य क्रुद्धस्य राजेन्द्र वपुर्दिव्यमदृश्यत। <br>अन्तकस्येव भूतानि जिहीर्षोः कालपर्यये   ॥07-166-017॥</td></tr>
<tr><td>अश्रुपूर्णे ततो नेत्रे अपमृज्य पुनः पुनः। <br>उवाच कोपान्निःश्वस्य दुर्योधनमिदं वचः   ॥07-166-018॥</td></tr>
<tr><td>पिता मम यथा क्षुद्रैर्न्यस्तशस्त्रो निपातितः। <br>धर्मध्वजवता पापं कृतं तद्विदितं मम। <br>अनार्यं सुनृशंसस्य धर्मपुत्रस्य मे श्रुतम्   ॥07-166-019॥</td></tr>
<tr><td>युद्धेष्वपि प्रवृत्तानां ध्रुवौ जयपराजयौ। <br>द्वयमेतद्भवेद्राजन्वधस्तत्र प्रशस्यते   ॥07-166-020॥</td></tr>
<tr><td>न्यायवृत्तो वधो यस्तु संग्रामे युध्यतो भवेत्। <br>न स दुःखाय भवति तथा दृष्टो हि स द्विजः   ॥07-166-021॥</td></tr>
<tr><td>गतः स वीरलोकाय पिता मम न संशयः। <br>न शोच्यः पुरुषव्याघ्रस्तथा स निधनं गतः   ॥07-166-022॥</td></tr>
<tr><td>यत्तु धर्मप्रवृत्तः सन्केशग्रहणमाप्तवान्। <br>पश्यतां सर्वसैन्यानां तन्मे मर्माणि कृन्तति   ॥07-166-023॥</td></tr>
<tr><td>कामात्क्रोधादवज्ञानाद्दर्पाद्बाल्येन वा पुनः। <br>वैधर्मिकानि कुर्वन्ति तथा परिभवेन च   ॥07-166-024॥</td></tr>
<tr><td>तदिदं पार्षतेनेह महदाधर्मिकं कृतम्। <br>अवज्ञाय च मां नूनं नृशंसेन दुरात्मना   ॥07-166-025॥</td></tr>
<tr><td>तस्यानुबन्धं स द्रष्टा धृष्टद्युम्नः सुदारुणम्। <br>अनार्यं परमं कृत्वा मिथ्यावादी च पाण्डवः   ॥07-166-026॥</td></tr>
<tr><td>यो ह्यसौ छद्मनाचार्यं शस्त्रं संन्यासयत्तदा। <br>तस्याद्य धर्मराजस्य भूमिः पास्यति शोणितम्   ॥07-166-027॥</td></tr>
<tr><td>सर्वोपायैर्यतिष्यामि पाञ्चालानामहं वधे। <br>धृष्टद्युम्नं च समरे हन्ताहं पापकारिणम्   ॥07-166-028॥</td></tr>
<tr><td>कर्मणा येन तेनेह मृदुना दारुणेन वा। <br>पाञ्चालानां वधं कृत्वा शान्तिं लब्धास्मि कौरव   ॥07-166-029॥</td></tr>
<tr><td>यदर्थं पुरुषव्याघ्र पुत्रमिच्छन्ति मानवाः। <br>प्रेत्य चेह च संप्राप्तं त्राणाय महतो भयात्   ॥07-166-030॥</td></tr>
<tr><td>पित्रा तु मम सावस्था प्राप्ता निर्बन्धुना यथा। <br>मयि शैलप्रतीकाशे पुत्रे शिष्ये च जीवति   ॥07-166-031॥</td></tr>
<tr><td>धिङ्ममास्त्राणि दिव्यानि धिग्बाहू धिक्पराक्रमम्। <br>यन्मां द्रोणः सुतं प्राप्य केशग्रहणमाप्तवान्   ॥07-166-032॥</td></tr>
<tr><td>स तथाहं करिष्यामि यथा भरतसत्तम। <br>परलोकगतस्यापि गमिष्याम्यनृणः पितुः   ॥07-166-033॥</td></tr>
<tr><td>आर्येण तु न वक्तव्या कदाचित्स्तुतिरात्मनः। <br>पितुर्वधममृष्यंस्तु वक्ष्याम्यद्येह पौरुषम्   ॥07-166-034॥</td></tr>
<tr><td>अद्य पश्यन्तु मे वीर्यं पाण्डवाः सजनार्दनाः। <br>मृद्नतः सर्वसैन्यानि युगान्तमिव कुर्वतः   ॥07-166-035॥</td></tr>
<tr><td>न हि देवा न गन्धर्वा नासुरा न च राक्षसाः। <br>अद्य शक्ता रणे जेतुं रथस्थं मां नरर्षभ   ॥07-166-036॥</td></tr>
<tr><td>मदन्यो नास्ति लोकेऽस्मिन्नर्जुनाद्वास्त्रवित्तमः। <br>अहं हि ज्वलतां मध्ये मयूखानामिवांशुमान्। <br>प्रयोक्ता देवसृष्टानामस्त्राणां पृतनागतः   ॥07-166-037॥</td></tr>
<tr><td>कृशाश्वतनया ह्यद्य मत्प्रयुक्ता महामृधे। <br>दर्शयन्तोऽऽत्मनो वीर्यं प्रमथिष्यन्ति पाण्डवान्   ॥07-166-038॥</td></tr>
<tr><td>अद्य सर्वा दिशो राजन्धाराभिरिव संकुलाः। <br>आवृताः पत्रिभिस्तीक्ष्णैर्द्रष्टारो मामकैरिह   ॥07-166-039॥</td></tr>
<tr><td>किरन्हि शरजालानि सर्वतो भैरवस्वरम्। <br>शत्रून्निपातयिष्यामि महावात इव द्रुमान्   ॥07-166-040॥</td></tr>
<tr><td>न च जानाति बीभत्सुस्तदस्त्रं न जनार्दनः। <br>न भीमसेनो न यमौ न च राजा युधिष्ठिरः   ॥07-166-041॥</td></tr>
<tr><td>न पार्षतो दुरात्मासौ न शिखण्डी न सात्यकिः। <br>यदिदं मयि कौरव्य सकल्यं सनिवर्तनम्   ॥07-166-042॥</td></tr>
<tr><td>नारायणाय मे पित्रा प्रणम्य विधिपूर्वकम्। <br>उपहारः पुरा दत्तो ब्रह्मरूप उपस्थिते   ॥07-166-043॥</td></tr>
<tr><td>तं स्वयं प्रतिगृह्याथ भगवान्स वरं ददौ। <br>वव्रे पिता मे परममस्त्रं नारायणं ततः   ॥07-166-044॥</td></tr>
<tr><td>अथैनमब्रवीद्राजन्भगवान्देवसत्तमः। <br>भविता त्वत्समो नान्यः कश्चिद्युधि नरः क्वचित्   ॥07-166-045॥</td></tr>
<tr><td>न त्विदं सहसा ब्रह्मन्प्रयोक्तव्यं कथंचन। <br>न ह्येतदस्त्रमन्यत्र वधाच्छत्रोर्निवर्तते   ॥07-166-046॥</td></tr>
<tr><td>न चैतच्छक्यते ज्ञातुं को न वध्येदिति प्रभो। <br>अवध्यमपि हन्याद्धि तस्मान्नैतत्प्रयोजयेत्   ॥07-166-047॥</td></tr>
<tr><td>वधः संख्ये द्रवश्चैव शस्त्राणां च विसर्जनम्। <br>प्रयाचनं च शत्रूणां गमनं शरणस्य च   ॥07-166-048॥</td></tr>
<tr><td>एते प्रशमने योगा महास्त्रस्य परंतप। <br>सर्वथा पीडितो हि स्यादवध्यान्पीडयन्रणे   ॥07-166-049॥</td></tr>
<tr><td>तज्जग्राह पिता मह्यमब्रवीच्चैव स प्रभुः। <br>त्वं वर्षिष्यसि दिव्यानि शस्त्रवर्षाण्यनेकशः। <br>अनेनास्त्रेण संग्रामे तेजसा च ज्वलिष्यसि   ॥07-166-050॥</td></tr>
<tr><td>एवमुक्त्वा स भगवान्दिवमाचक्रमे प्रभुः। <br>एतन्नारायणादस्त्रं तत्प्राप्तं मम बन्धुना   ॥07-166-051॥</td></tr>
<tr><td>तेनाहं पाण्डवांश्चैव पाञ्चालान्मत्स्यकेकयान्। <br>विद्रावयिष्यामि रणे शचीपतिरिवासुरान्   ॥07-166-052॥</td></tr>
<tr><td>यथा यथाहमिच्छेयं तथा भूत्वा शरा मम। <br>निपतेयुः सपत्नेषु विक्रमत्स्वपि भारत   ॥07-166-053॥</td></tr>
<tr><td>यथेष्टमश्मवर्षेण प्रवर्षिष्ये रणे स्थितः। <br>अयोमुखैश्च विहगैर्द्रावयिष्ये महारथान्। <br>परश्वधांश्च विविधान्प्रसक्ष्येऽहमसंशयम्   ॥07-166-054॥</td></tr>
<tr><td>सोऽहं नारायणास्त्रेण महता शत्रुतापन। <br>शत्रून्विध्वंसयिष्यामि कदर्थीकृत्य पाण्डवान्   ॥07-166-055॥</td></tr>
<tr><td>मित्रब्रह्मगुरुद्वेषी जाल्मकः सुविगर्हितः। <br>पाञ्चालापसदश्चाद्य न मे जीवन्विमोक्ष्यते   ॥07-166-056॥</td></tr>
<tr><td>तच्छ्रुत्वा द्रोणपुत्रस्य पर्यवर्तत वाहिनी। <br>ततः सर्वे महाशङ्खान्दध्मुः पुरुषसत्तमाः   ॥07-166-057॥</td></tr>
<tr><td>भेरीश्चाभ्यहनन्हृष्टा डिण्डिमांश्च सहस्रशः। <br>तथा ननाद वसुधा खुरनेमिप्रपीडिता। <br>स शब्दस्तुमुलः खं द्यां पृथिवीं च व्यनादयत्   ॥07-166-058॥</td></tr>
<tr><td>तं शब्दं पाण्डवाः श्रुत्वा पर्जन्यनिनदोपमम्। <br>समेत्य रथिनां श्रेष्ठाः सहिताः संन्यमन्त्रयन्   ॥07-166-059॥</td></tr>
<tr><td>तथोक्त्वा द्रोणपुत्रोऽपि तदोपस्पृश्य भारत। <br>प्रादुश्चकार तद्दिव्यमस्त्रं नारायणं तदा   ॥07-166-060॥</td></tr>
</table>
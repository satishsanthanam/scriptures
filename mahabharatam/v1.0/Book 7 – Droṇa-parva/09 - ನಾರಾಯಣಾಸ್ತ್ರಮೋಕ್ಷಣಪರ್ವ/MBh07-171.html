<table border = "1"><tr><td>Verse</td></tr>
<tr><td> संजय उवाच। <br>भीमसेनं समाकीर्णं दृष्ट्वास्त्रेण धनंजयः। <br>तेजसः प्रतिघातार्थं वारुणेन समावृणोत्   ॥07-171-001॥</td></tr>
<tr><td>नालक्षयत तं कश्चिद्वारुणास्त्रेण संवृतम्। <br>अर्जुनस्य लघुत्वाच्च संवृतत्वाच्च तेजसः   ॥07-171-002॥</td></tr>
<tr><td>साश्वसूतरथो भीमो द्रोणपुत्रास्त्रसंवृतः। <br>अग्नावग्निरिव न्यस्तो ज्वालामाली सुदुर्दृशः   ॥07-171-003॥</td></tr>
<tr><td>यथा रात्रिक्षये राजञ्ज्योतींष्यस्तगिरिं प्रति। <br>समापेतुस्तथा बाणा भीमसेनरथं प्रति   ॥07-171-004॥</td></tr>
<tr><td>स हि भीमो रथश्चास्य हयाः सूतश्च मारिष। <br>संवृता द्रोणपुत्रेण पावकान्तर्गताभवन्   ॥07-171-005॥</td></tr>
<tr><td>यथा दग्ध्वा जगत्कृत्स्नं समये सचराचरम्। <br>गच्छेदग्निर्विभोरास्यं तथास्त्रं भीममावृणोत्   ॥07-171-006॥</td></tr>
<tr><td>सूर्यमग्निः प्रविष्टः स्याद्यथा चाग्निं दिवाकरः। <br>तथा प्रविष्टं तत्तेजो न प्राज्ञायत किंचन   ॥07-171-007॥</td></tr>
<tr><td>विकीर्णमस्त्रं तद्दृष्ट्वा तथा भीमरथं प्रति। <br>उदीर्यमाणं द्रौणिं च निष्प्रतिद्वंद्वमाहवे   ॥07-171-008॥</td></tr>
<tr><td>सर्वसैन्यानि पाण्डूनां न्यस्तशस्त्राण्यचेतसः। <br>युधिष्ठिरपुरोगांश्च विमुखांस्तान्महारथान्   ॥07-171-009॥</td></tr>
<tr><td>अर्जुनो वासुदेवश्च त्वरमाणौ महाद्युती। <br>अवप्लुत्य रथाद्वीरौ भीममाद्रवतां ततः   ॥07-171-010॥</td></tr>
<tr><td>ततस्तद्द्रोणपुत्रस्य तेजोऽस्त्रबलसंभवम्। <br>विगाह्य तौ सुबलिनौ माययाविशतां तदा   ॥07-171-011॥</td></tr>
<tr><td>न्यस्तशस्त्रौ ततस्तौ तु नादहदस्त्रजोऽनलः। <br>वारुणास्त्रप्रयोगाच्च वीर्यवत्त्वाच्च कृष्णयोः   ॥07-171-012॥</td></tr>
<tr><td>ततश्चकृषतुर्भीमं तस्य सर्वायुधानि च। <br>नारायणास्त्रशान्त्यर्थं नरनारायणौ बलात्   ॥07-171-013॥</td></tr>
<tr><td>अपकृष्यमाणः कौन्तेयो नदत्येव महारथः। <br>वर्धते चैव तद्घोरं द्रौणेरस्त्रं सुदुर्जयम्   ॥07-171-014॥</td></tr>
<tr><td>तमब्रवीद्वासुदेवः किमिदं पाण्डुनन्दन। <br>वार्यमाणोऽपि कौन्तेय यद्युद्धान्न निवर्तसे   ॥07-171-015॥</td></tr>
<tr><td>यदि युद्धेन जेयाः स्युरिमे कौरवनन्दनाः। <br>वयमप्यत्र युध्येम तथा चेमे नरर्षभाः   ॥07-171-016॥</td></tr>
<tr><td>रथेभ्यस्त्ववतीर्णास्तु सर्व एव स्म तावकाः। <br>तस्मात्त्वमपि कौन्तेय रथात्तूर्णमपाक्रम   ॥07-171-017॥</td></tr>
<tr><td>एवमुक्त्वा ततः कृष्णो रथाद्भूमिमपातयत्। <br>निःश्वसन्तं यथा नागं क्रोधसंरक्तलोचनम्   ॥07-171-018॥</td></tr>
<tr><td>यदापकृष्टः स रथान्न्यासितश्चायुधं भुवि। <br>ततो नारायणास्त्रं तत्प्रशान्तं शत्रुतापनम्   ॥07-171-019॥</td></tr>
<tr><td>तस्मिन्प्रशान्ते विधिना तदा तेजसि दुःसहे। <br>बभूवुर्विमलाः सर्वा दिशः प्रदिश एव च   ॥07-171-020॥</td></tr>
<tr><td>प्रववुश्च शिवा वाताः प्रशान्ता मृगपक्षिणः। <br>वाहनानि च हृष्टानि योधाश्च मनुजेश्वर   ॥07-171-021॥</td></tr>
<tr><td>व्यपोढे च ततो घोरे तस्मिंस्तेजसि भारत। <br>बभौ भीमो निशापाये धीमान्सूर्य इवोदितः   ॥07-171-022॥</td></tr>
<tr><td>हतशेषं बलं तत्र पाण्डवानामतिष्ठत। <br>अस्त्रव्युपरमाद्धृष्टं तव पुत्रजिघांसया   ॥07-171-023॥</td></tr>
<tr><td>व्यवस्थिते बले तस्मिन्नस्त्रे प्रतिहते तथा। <br>दुर्योधनो महाराज द्रोणपुत्रमथाब्रवीत्   ॥07-171-024॥</td></tr>
<tr><td>अश्वत्थामन्पुनः शीघ्रमस्त्रमेतत्प्रयोजय। <br>व्यवस्थिता हि पाञ्चालाः पुनरेव जयैषिणः   ॥07-171-025॥</td></tr>
<tr><td>अश्वत्थामा तथोक्तस्तु तव पुत्रेण मारिष। <br>सुदीनमभिनिःश्वस्य राजानमिदमब्रवीत्   ॥07-171-026॥</td></tr>
<tr><td>नैतदावर्तते राजन्नस्त्रं द्विर्नोपपद्यते। <br>आवर्तयन्निहन्त्येतत्प्रयोक्तारं न संशयः   ॥07-171-027॥</td></tr>
<tr><td>एष चास्त्रप्रतीघातं वासुदेवः प्रयुक्तवान्। <br>अन्यथा विहितः संख्ये वधः शत्रोर्जनाधिप   ॥07-171-028॥</td></tr>
<tr><td>पराजयो वा मृत्युर्वा श्रेयो मृत्युर्न निर्जयः। <br>निर्जिताश्चारयो ह्येते शस्त्रोत्सर्गान्मृतोपमाः   ॥07-171-029॥</td></tr>
<tr><td> दुर्योधन उवाच। <br>आचार्यपुत्र यद्येतद्द्विरस्त्रं न प्रयुज्यते। <br>अन्यैर्गुरुघ्ना वध्यन्तामस्त्रैरस्त्रविदां वर   ॥07-171-030॥</td></tr>
<tr><td>त्वयि ह्यस्त्राणि दिव्यानि यथा स्युस्त्र्यम्बके तथा। <br>इच्छतो न हि ते मुच्येत्क्रुद्धस्यापि पुरंदरः   ॥07-171-031॥</td></tr>
<tr><td> धृतराष्ट्र उवाच। <br>तस्मिन्नस्त्रे प्रतिहते द्रोणे चोपधिना हते। <br>तथा दुर्योधनेनोक्तो द्रौणिः किमकरोत्पुनः   ॥07-171-032॥</td></tr>
<tr><td>दृष्ट्वा पार्थांश्च संग्रामे युद्धाय समवस्थितान्। <br>नारायणास्त्रनिर्मुक्तांश्चरतः पृतनामुखे   ॥07-171-033॥</td></tr>
<tr><td> संजय उवाच। <br>जानन्पितुः स निधनं सिंहलाङ्गूलकेतनः। <br>सक्रोधो भयमुत्सृज्य अभिदुद्राव पार्षतम्   ॥07-171-034॥</td></tr>
<tr><td>अभिद्रुत्य च विंशत्या क्षुद्रकाणां नरर्षभः। <br>पञ्चभिश्चातिवेगेन विव्याध पुरुषर्षभम्   ॥07-171-035॥</td></tr>
<tr><td>धृष्टद्युम्नस्ततो राजञ्ज्वलन्तमिव पावकम्। <br>द्रोणपुत्रं त्रिषष्ट्या तु राजन्विव्याध पत्रिणाम्   ॥07-171-036॥</td></tr>
<tr><td>सारथिं चास्य विंशत्या स्वर्णपुङ्खैः शिलाशितैः। <br>हयांश्च चतुरोऽविध्यच्चतुर्भिर्निशितैः शरैः   ॥07-171-037॥</td></tr>
<tr><td>विद्ध्वा विद्ध्वानदद्द्रौणिः कम्पयन्निव मेदिनीम्। <br>आददत्सर्वलोकस्य प्राणानिव महारणे   ॥07-171-038॥</td></tr>
<tr><td>पार्षतस्तु बली राजन्कृतास्त्रः कृतनिश्रमः। <br>द्रौणिमेवाभिदुद्राव कृत्वा मृत्युं निवर्तनम्   ॥07-171-039॥</td></tr>
<tr><td>ततो बाणमयं वर्षं द्रोणपुत्रस्य मूर्धनि। <br>अवासृजदमेयात्मा पाञ्चाल्यो रथिनां वरः   ॥07-171-040॥</td></tr>
<tr><td>तं द्रौणिः समरे क्रुद्धश्छादयामास पत्रिभिः। <br>विव्याध चैनं दशभिः पितुर्वधमनुस्मरन्   ॥07-171-041॥</td></tr>
<tr><td>द्वाभ्यां च सुविकृष्टाभ्यां क्षुराभ्यां ध्वजकार्मुके। <br>छित्त्वा पाञ्चालराजस्य द्रौणिरन्यैः समार्दयत्   ॥07-171-042॥</td></tr>
<tr><td>व्यश्वसूतरथं चैनं द्रौणिश्चक्रे महाहवे। <br>तस्य चानुचरान्सर्वान्क्रुद्धः प्राच्छादयच्छरैः   ॥07-171-043॥</td></tr>
<tr><td>प्रद्रुद्राव ततः सैन्यं पाञ्चालानां विशां पते। <br>संभ्रान्तरूपमार्तं च शरवर्षपरिक्षतम्   ॥07-171-044॥</td></tr>
<tr><td>दृष्ट्वा च विमुखान्योधान्धृष्टद्युम्नं च पीडितम्। <br>शैनेयोऽचोदयत्तूर्णं रणं द्रौणिरथं प्रति   ॥07-171-045॥</td></tr>
<tr><td>अष्टभिर्निशितैश्चैव सोऽश्वत्थामानमार्दयत्। <br>विंशत्या पुनराहत्य नानारूपैरमर्षणम्। <br>विव्याध च तथा सूतं चतुर्भिश्चतुरो हयान्   ॥07-171-046॥</td></tr>
<tr><td>सोऽतिविद्धो महेष्वासो नानालिङ्गैरमर्षणः। <br>युयुधानेन वै द्रौणिः प्रहसन्वाक्यमब्रवीत्   ॥07-171-047॥</td></tr>
<tr><td>शैनेयाभ्यवपत्तिं ते जानाम्याचार्यघातिनः। <br>न त्वेनं त्रास्यसि मया ग्रस्तमात्मानमेव च   ॥07-171-048॥</td></tr>
<tr><td>एवमुक्त्वार्करश्म्याभं सुपर्वाणं शरोत्तमम्। <br>व्यसृजत्सात्वते द्रौणिर्वज्रं वृत्रे यथा हरिः   ॥07-171-049॥</td></tr>
<tr><td>स तं निर्भिद्य तेनास्तः सायकः सशरावरम्। <br>विवेश वसुधां भित्त्वा श्वसन्बिलमिवोरगः   ॥07-171-050॥</td></tr>
<tr><td>स भिन्नकवचः शूरस्तोत्त्रार्दित इव द्विपः। <br>विमुच्य सशरं चापं भूरिव्रणपरिस्रवः   ॥07-171-051॥</td></tr>
<tr><td>सीदन्रुधिरसिक्तश्च रथोपस्थ उपाविशत्। <br>सूतेनापहृतस्तूर्णं द्रोणपुत्राद्रथान्तरम्   ॥07-171-052॥</td></tr>
<tr><td>अथान्येन सुपुङ्खेन शरेण नतपर्वणा। <br>आजघान भ्रुवोर्मध्ये धृष्टद्युम्नं परंतपः   ॥07-171-053॥</td></tr>
<tr><td>स पूर्वमतिविद्धश्च भृशं पश्चाच्च पीडितः। <br>ससाद युधि पाञ्चाल्यो व्यपाश्रयत च ध्वजम्   ॥07-171-054॥</td></tr>
<tr><td>तं मत्तमिव सिंहेन राजन्कुञ्जरमर्दितम्। <br>जवेनाभ्यद्रवञ्शूराः पञ्च पाण्डवतो रथाः   ॥07-171-055॥</td></tr>
<tr><td>किरीटी भीमसेनश्च वृद्धक्षत्रश्च पौरवः। <br>युवराजश्च चेदीनां मालवश्च सुदर्शनः। <br>पञ्चभिः पञ्चभिर्बाणैरभ्यघ्नन्सर्वतः समम्   ॥07-171-056॥</td></tr>
<tr><td>आशीविषाभैर्विंशद्भिः पञ्चभिश्चापि ताञ्शरैः। <br>चिच्छेद युगपद्द्रौणिः पञ्चविंशतिसायकान्   ॥07-171-057॥</td></tr>
<tr><td>सप्तभिश्च शितैर्बाणैः पौरवं द्रौणिरार्दयत्। <br>मालवं त्रिभिरेकेन पार्थं षड्भिर्वृकोदरम्   ॥07-171-058॥</td></tr>
<tr><td>ततस्ते विव्यधुः सर्वे द्रौणिं राजन्महारथाः। <br>युगपच्च पृथक्चैव रुक्मपुङ्खैः शिलाशितैः   ॥07-171-059॥</td></tr>
<tr><td>युवराजस्तु विंशत्या द्रौणिं विव्याध पत्रिणाम्। <br>पार्थश्च पुनरष्टाभिस्तथा सर्वे त्रिभिस्त्रिभिः   ॥07-171-060॥</td></tr>
<tr><td>ततोऽर्जुनं षड्भिरथाजघान; द्रौणायनिर्दशभिर्वासुदेवम्। <br>भीमं दशार्धैर्युवराजं चतुर्भि;र्द्वाभ्यां छित्त्वा कार्मुकं च ध्वजं च। <br>पुनः पार्थं शरवर्षेण विद्ध्वा; द्रौणिर्घोरं सिंहनादं ननाद   ॥07-171-061॥</td></tr>
<tr><td>तस्यास्यतः सुनिशितान्पीतधारा;न्द्रौणेः शरान्पृष्ठतश्चाग्रतश्च। <br>धरा वियद्द्यौः प्रदिशो दिशश्च; छन्ना बाणैरभवन्घोररूपैः   ॥07-171-062॥</td></tr>
<tr><td>आसीनस्य स्वरथं तूग्रतेजाः; सुदर्शनस्येन्द्रकेतुप्रकाशौ। <br>भुजौ शिरश्चेन्द्रसमानवीर्य;स्त्रिभिः शरैर्युगपत्संचकर्त   ॥07-171-063॥</td></tr>
<tr><td>स पौरवं रथशक्त्या निहत्य; छित्त्वा रथं तिलशश्चापि बाणैः। <br>छित्त्वास्य बाहू वरचन्दनाक्तौ; भल्लेन कायाच्छिर उच्चकर्त   ॥07-171-064॥</td></tr>
<tr><td>युवानमिन्दीवरदामवर्णं; चेदिप्रियं युवराजं प्रहस्य। <br>बाणैस्त्वरावाञ्ज्वलिताग्निकल्पै;र्विद्ध्वा प्रादान्मृत्यवे साश्वसूतम्   ॥07-171-065॥</td></tr>
<tr><td>तान्निहत्य रणे वीरो द्रोणपुत्रो युधां पतिः। <br>दध्मौ प्रमुदितः शङ्खं बृहन्तमपराजितः   ॥07-171-066॥</td></tr>
<tr><td>ततः सर्वे च पाञ्चाला भीमसेनश्च पाण्डवः। <br>धृष्टद्युम्नरथं भीतास्त्यक्त्वा संप्राद्रवन्दिशः   ॥07-171-067॥</td></tr>
<tr><td>तान्प्रभग्नांस्तथा द्रौणिः पृष्ठतो विकिरञ्शरैः। <br>अभ्यवर्तत वेगेन कालवत्पाण्डुवाहिनीम्   ॥07-171-068॥</td></tr>
<tr><td>ते वध्यमानाः समरे द्रोणपुत्रेण क्षत्रियाः। <br>द्रोणपुत्रं भयाद्राजन्दिक्षु सर्वासु मेनिरे   ॥07-171-069॥</td></tr>
</table>
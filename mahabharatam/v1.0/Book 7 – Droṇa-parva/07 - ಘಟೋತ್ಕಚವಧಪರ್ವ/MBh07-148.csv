Verse
 संजय उवाच। <br>ततः कर्णो रणे दृष्ट्वा पार्षतं परवीरहा। <br>आजघानोरसि शरैर्दशभिर्मर्मभेदिभिः   ॥07-148-001॥
प्रतिविव्याध तं तूर्णं धृष्टद्युम्नोऽपि मारिष। <br>पञ्चभिः सायकैर्हृष्टस्तिष्ठ तिष्ठेति चाब्रवीत्   ॥07-148-002॥
तावन्योन्यं शरैः संख्ये संछाद्य सुमहारथौ। <br>पुनः पूर्णायतोत्सृष्टैर्विव्यधाते परस्परम्   ॥07-148-003॥
ततः पाञ्चालमुख्यस्य धृष्टद्युम्नस्य संयुगे। <br>सारथिं चतुरश्चाश्वान्कर्णो विव्याध सायकैः   ॥07-148-004॥
कार्मुकप्रवरं चास्य प्रचिच्छेद शितैः शरैः। <br>सारथिं चास्य भल्लेन रथनीडादपातयत्   ॥07-148-005॥
धृष्टद्युम्नस्तु विरथो हताश्वो हतसारथिः। <br>गृहीत्वा परिघं घोरं कर्णस्याश्वानपीपिषत्   ॥07-148-006॥
विद्धश्च बहुभिस्तेन शरैराशीविषोपमैः। <br>ततो युधिष्ठिरानीकं पद्भ्यामेवान्ववर्तत। <br>आरुरोह रथं चापि सहदेवस्य मारिष   ॥07-148-007॥
कर्णस्यापि रथे वाहानन्यान्सूतो न्ययोजयत्। <br>शङ्खवर्णान्महावेगान्सैन्धवान्साधुवाहिनः   ॥07-148-008॥
लब्धलक्ष्यस्तु राधेयः पाञ्चालानां महारथान्। <br>अभ्यपीडयदायस्तः शरैर्मेघ इवाचलान्   ॥07-148-009॥
सा पीड्यमाना कर्णेन पाञ्चालानां महाचमूः। <br>संप्राद्रवत्सुसंत्रस्ता सिंहेनेवार्दिता मृगी   ॥07-148-010॥
पतितास्तुरगेभ्यश्च गजेभ्यश्च महीतले। <br>रथेभ्यश्च नरास्तूर्णमदृश्यन्त ततस्ततः   ॥07-148-011॥
धावमानस्य योधस्य क्षुरप्रैः स महामृधे। <br>बाहू चिच्छेद वै कर्णः शिरश्चैव सकुण्डलम्   ॥07-148-012॥
ऊरू चिच्छेद चान्यस्य गजस्थस्य विशां पते। <br>वाजिपृष्ठगतस्यापि भूमिष्ठस्य च मारिष   ॥07-148-013॥
नाज्ञासिषुर्धावमाना बहवश्च महारथाः। <br>संछिन्नान्यात्मगात्राणि वाहनानि च संयुगे   ॥07-148-014॥
ते वध्यमानाः समरे पाञ्चालाः सृञ्जयैः सह। <br>तृणप्रस्पन्दनाच्चापि सूतपुत्रं स्म मेनिरे   ॥07-148-015॥
अपि स्वं समरे योधं धावमानं विचेतसः। <br>कर्णमेवाभ्यमन्यन्त ततो भीता द्रवन्ति ते   ॥07-148-016॥
तान्यनीकानि भग्नानि द्रवमाणानि भारत। <br>अभ्यद्रवद्द्रुतं कर्णः पृष्ठतो विकिरञ्शरान्   ॥07-148-017॥
अवेक्षमाणास्तेऽन्योन्यं सुसंमूढा विचेतसः। <br>नाशक्नुवन्नवस्थातुं काल्यमाना महात्मना   ॥07-148-018॥
कर्णेनाभ्याहता राजन्पाञ्चालाः परमेषुभिः। <br>द्रोणेन च दिशः सर्वा वीक्षमाणाः प्रदुद्रुवुः   ॥07-148-019॥
ततो युधिष्ठिरो राजा स्वसैन्यं प्रेक्ष्य विद्रुतम्। <br>अपयाने मतिं कृत्वा फल्गुनं वाक्यमब्रवीत्   ॥07-148-020॥
पश्य कर्णं महेष्वासं धनुष्पाणिमवस्थितम्। <br>निशीथे दारुणे काले तपन्तमिव भास्करम्   ॥07-148-021॥
कर्णसायकनुन्नानां क्रोशतामेष निस्वनः। <br>अनिशं श्रूयते पार्थ त्वद्बन्धूनामनाथवत्   ॥07-148-022॥
यथा विसृजतश्चास्य संदधानस्य चाशुगान्। <br>पश्यामि जयविक्रान्तं क्षपयिष्यति नो ध्रुवम्   ॥07-148-023॥
यदत्रानन्तरं कार्यं प्राप्तकालं प्रपश्यसि। <br>कर्णस्य वधसंयुक्तं तत्कुरुष्व धनंजय   ॥07-148-024॥
एवमुक्तो महाबाहुः पार्थः कृष्णमथाब्रवीत्। <br>भीतः कुन्तीसुतो राजा राधेयस्यातिविक्रमात्   ॥07-148-025॥
एवं गते प्राप्तकालं कर्णानीके पुनः पुनः। <br>भवान्व्यवस्यतां क्षिप्रं द्रवते हि वरूथिनी   ॥07-148-026॥
द्रोणसायकनुन्नानां भग्नानां मधुसूदन। <br>कर्णेन त्रास्यमानानामवस्थानं न विद्यते   ॥07-148-027॥
पश्यामि च तथा कर्णं विचरन्तमभीतवत्। <br>द्रवमाणान्रथोदारान्किरन्तं विशिखैः शितैः   ॥07-148-028॥
नैतदस्योत्सहे सोढुं चरितं रणमूर्धनि। <br>प्रत्यक्षं वृष्णिशार्दूल पादस्पर्शमिवोरगः   ॥07-148-029॥
स भवानत्र यात्वाशु यत्र कर्णो महारथः। <br>अहमेनं वधिष्यामि मां वैष मधुसूदन   ॥07-148-030॥
 वासुदेव उवाच। <br>पश्यामि कर्णं कौन्तेय देवराजमिवाहवे। <br>विचरन्तं नरव्याघ्रमतिमानुषविक्रमम्   ॥07-148-031॥
नैतस्यान्योऽस्ति समरे प्रत्युद्याता धनंजय। <br>ऋते त्वां पुरुषव्याघ्र राक्षसाद्वा घटोत्कचात्   ॥07-148-032॥
न तु तावदहं मन्ये प्राप्तकालं तवानघ। <br>समागमं महाबाहो सूतपुत्रेण संयुगे   ॥07-148-033॥
दीप्यमाना महोल्केव तिष्ठत्यस्य हि वासवी। <br>त्वदर्थं हि महाबाहो रौद्ररूपं बिभर्ति च   ॥07-148-034॥
घटोत्कचस्तु राधेयं प्रत्युद्यातु महाबलः। <br>स हि भीमेन बलिना जातः सुरपराक्रमः   ॥07-148-035॥
तस्मिन्नस्त्राणि दिव्यानि राक्षसान्यासुराणि च। <br>सततं चानुरक्तो वो हितैषी च घटोत्कचः। <br>विजेष्यति रणे कर्णमिति मे नात्र संशयः   ॥07-148-036॥
 संजय उवाच। <br>एवमुक्त्वा महाबाहुः पार्थं पुष्करलोचनः। <br>आजुहावाथ तद्रक्षः तच्चासीत्प्रादुरग्रतः   ॥07-148-037॥
कवची स शरी खड्गी सधन्वा च विशां पते। <br>अभिवाद्य ततः कृष्णं पाण्डवं च धनंजयम्। <br>अब्रवीत्तं तदा हृष्टस्त्वयमस्म्यनुशाधि माम्   ॥07-148-038॥
ततस्तं मेघसंकाशं दीप्तास्यं दीप्तकुण्डलम्। <br>अभ्यभाषत हैडिम्बं दाशार्हः प्रहसन्निव   ॥07-148-039॥
घटोत्कच विजानीहि यत्त्वां वक्ष्यामि पुत्रक। <br>प्राप्तो विक्रमकालोऽयं तव नान्यस्य कस्यचित्   ॥07-148-040॥
स भवान्मज्जमानानां बन्धूनां त्वं प्लवो यथा। <br>विविधानि तवास्त्राणि सन्ति माया च राक्षसी   ॥07-148-041॥
पश्य कर्णेन हैडिम्ब पाण्डवानामनीकिनी। <br>काल्यमाना यथा गावः पालेन रणमूर्धनि   ॥07-148-042॥
एष कर्णो महेष्वासो मतिमान्दृढविक्रमः। <br>पाण्डवानामनीकेषु निहन्ति क्षत्रियर्षभान्   ॥07-148-043॥
किरन्तः शरवर्षाणि महान्ति दृढधन्विनः। <br>न शक्नुवन्त्यवस्थातुं पीड्यमानाः शरार्चिषा   ॥07-148-044॥
निशीथे सूतपुत्रेण शरवर्षेण पीडिताः। <br>एते द्रवन्ति पाञ्चालाः सिंहस्येव भयान्मृगाः   ॥07-148-045॥
एतस्यैवं प्रवृद्धस्य सूतपुत्रस्य संयुगे। <br>निषेद्धा विद्यते नान्यस्त्वदृते भीमविक्रम   ॥07-148-046॥
स त्वं कुरु महाबाहो कर्म युक्तमिहात्मनः। <br>मातुलानां पितॄणां च तेजसोऽस्त्रबलस्य च   ॥07-148-047॥
एतदर्थं हि हैडिम्ब पुत्रानिच्छन्ति मानवाः। <br>कथं नस्तारयेद्दुःखात्स त्वं तारय बान्धवान्   ॥07-148-048॥
तव ह्यस्त्रबलं भीमं मायाश्च तव दुस्तराः। <br>संग्रामे युध्यमानस्य सततं भीमनन्दन   ॥07-148-049॥
पाण्डवानां प्रभग्नानां कर्णेन शितसायकैः। <br>मज्जतां धार्तराष्ट्रेषु भव पारं परंतप   ॥07-148-050॥
रात्रौ हि राक्षसा भूयो भवन्त्यमितविक्रमाः। <br>बलवन्तः सुदुर्धर्षाः शूरा विक्रान्तचारिणः   ॥07-148-051॥
जहि कर्णं महेष्वासं निशीथे मायया रणे। <br>पार्था द्रोणं वधिष्यन्ति धृष्टद्युम्नपुरोगमाः   ॥07-148-052॥
केशवस्य वचः श्रुत्वा बीभत्सुरपि राक्षसम्। <br>अभ्यभाषत कौरव्य घटोत्कचमरिंदमम्   ॥07-148-053॥
घटोत्कच भवांश्चैव दीर्घबाहुश्च सात्यकिः। <br>मतौ मे सर्वसैन्येषु भीमसेनश्च पाण्डवः   ॥07-148-054॥
स भवान्यातु कर्णेन द्वैरथं युध्यतां निशि। <br>सात्यकिः पृष्ठगोपस्ते भविष्यति महारथः   ॥07-148-055॥
जहि कर्णं रणे शूरं सात्वतेन सहायवान्। <br>यथेन्द्रस्तारकं पूर्वं स्कन्देन सह जघ्निवान्   ॥07-148-056॥
 घटोत्कच उवाच। <br>अलमेवास्मि कर्णाय द्रोणायालं च सत्तम। <br>अन्येषां क्षत्रियाणां च कृतास्त्राणां महात्मनाम्   ॥07-148-057॥
अद्य दास्यामि संग्रामं सूतपुत्राय तं निशि। <br>यं जनाः संप्रवक्ष्यन्ति यावद्भूमिर्धरिष्यति   ॥07-148-058॥
न चात्र शूरान्मोक्ष्यामि न भीतान्न कृताञ्जलीन्। <br>सर्वानेव वधिष्यामि राक्षसं धर्ममास्थितः   ॥07-148-059॥
 संजय उवाच। <br>एवमुक्त्वा महाबाहुर्हैडिम्बः परवीरहा। <br>अभ्ययात्तुमुले कर्णं तव सैन्यं विभीषयन्   ॥07-148-060॥
तमापतन्तं संक्रुद्धं दीप्तास्यमिव पन्नगम्। <br>अभ्यस्यन्परमेष्वासः प्रतिजग्राह सूतजः   ॥07-148-061॥
तयोः समभवद्युद्धं कर्णराक्षसयोर्निशि। <br>गर्जतो राजशार्दूल शक्रप्रह्रादयोरिव   ॥07-148-062॥

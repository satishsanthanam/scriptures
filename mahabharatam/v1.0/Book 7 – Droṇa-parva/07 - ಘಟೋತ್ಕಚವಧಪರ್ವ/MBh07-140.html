<table border = "1"><tr><td>Verse</td></tr>
<tr><td> संजय उवाच। <br>वर्तमाने तथा रौद्रे रात्रियुद्धे विशां पते। <br>सर्वभूतक्षयकरे धर्मपुत्रो युधिष्ठिरः   ॥07-140-001॥</td></tr>
<tr><td>अब्रवीत्पाण्डवांश्चैव पाञ्चालांश्च ससोमकान्। <br>अभ्यद्रवत गच्छध्वं द्रोणमेव जिघांसया   ॥07-140-002॥</td></tr>
<tr><td>राज्ञस्ते वचनाद्राजन्पाञ्चालाः सोमकास्तथा। <br>द्रोणमेवाभ्यवर्तन्त नदन्तो भैरवान्रवान्   ॥07-140-003॥</td></tr>
<tr><td>तान्वयं प्रतिगर्जन्तः प्रत्युद्यातास्त्वमर्षिताः। <br>यथाशक्ति यथोत्साहं यथासत्त्वं च संयुगे   ॥07-140-004॥</td></tr>
<tr><td>कृतवर्मा च हार्दिक्यो युधिष्ठिरमुपाद्रवत्। <br>द्रोणं प्रति जिघांसन्तं मत्तो मत्तमिव द्विपम्   ॥07-140-005॥</td></tr>
<tr><td>शैनेयं शरवर्षाणि विकिरन्तं समन्ततः। <br>अभ्ययात्कौरवो राजन्भूरिः संग्राममूर्धनि   ॥07-140-006॥</td></tr>
<tr><td>सहदेवमथायान्तं द्रोणप्रेप्सुं महारथम्। <br>कर्णो वैकर्तनो राजन्वारयामास पाण्डवम्   ॥07-140-007॥</td></tr>
<tr><td>भीमसेनमथायान्तं व्यादितास्यमिवान्तकम्। <br>स्वयं दुर्योधनो युद्धे प्रतीपं मृत्युमाव्रजत्   ॥07-140-008॥</td></tr>
<tr><td>नकुलं च युधां श्रेष्ठं सर्वयुद्धविशारदम्। <br>शकुनिः सौबलो राजन्वारयामास सत्वरः   ॥07-140-009॥</td></tr>
<tr><td>शिखण्डिनमथायान्तं रथेन रथिनां वरम्। <br>कृपो शारद्वतो राजन्वारयामास संयुगे   ॥07-140-010॥</td></tr>
<tr><td>प्रतिविन्ध्यमथायान्तं मयूरसदृशैर्हयैः। <br>दुःशासनो महाराज यत्तो यत्तमवारयत्   ॥07-140-011॥</td></tr>
<tr><td>भैमसेनिमथायान्तं मायाशतविशारदम्। <br>अश्वत्थामा पितुर्मानं कुर्वाणः प्रत्यषेधयत्   ॥07-140-012॥</td></tr>
<tr><td>द्रुपदं वृषसेनस्तु ससैन्यं सपदानुगम्। <br>वारयामास समरे द्रोणप्रेप्सुं महारथम्   ॥07-140-013॥</td></tr>
<tr><td>विराटं द्रुतमायान्तं द्रोणस्य निधनं प्रति। <br>मद्रराजः सुसंक्रुद्धो वारयामास भारत   ॥07-140-014॥</td></tr>
<tr><td>शतानीकमथायान्तं नाकुलिं रभसं रणे। <br>चित्रसेनो रुरोधाशु शरैर्द्रोणवधेप्सया   ॥07-140-015॥</td></tr>
<tr><td>अर्जुनं च युधां श्रेष्ठं प्राद्रवन्तं महारथम्। <br>अलम्बुसो महाराज राक्षसेन्द्रो न्यवारयत्   ॥07-140-016॥</td></tr>
<tr><td>तथा द्रोणं महेष्वासं निघ्नन्तं शात्रवान्रणे। <br>धृष्टद्युम्नोऽथ पाञ्चाल्यो हृष्टरूपमवारयत्   ॥07-140-017॥</td></tr>
<tr><td>तथान्यान्पाण्डुपुत्राणां समायातान्महारथान्। <br>तावका रथिनो राजन्वारयामासुरोजसा   ॥07-140-018॥</td></tr>
<tr><td>गजारोहा गजैस्तूर्णं संनिपत्य महामृधे। <br>योधयन्तः स्म दृश्यन्ते शतशोऽथ सहस्रशः   ॥07-140-019॥</td></tr>
<tr><td>निशीथे तुरगा राजन्नाद्रवन्तः परस्परम्। <br>समदृश्यन्त वेगेन पक्षवन्त इवाद्रयः   ॥07-140-020॥</td></tr>
<tr><td>सादिनः सादिभिः सार्धं प्रासशक्त्यृष्टिपाणयः। <br>समागच्छन्महाराज विनदन्तः पृथक्पृथक्   ॥07-140-021॥</td></tr>
<tr><td>नरास्तु बहवस्तत्र समाजग्मुः परस्परम्। <br>गदाभिर्मुसलैश्चैव नानाशस्त्रैश्च संघशः   ॥07-140-022॥</td></tr>
<tr><td>कृतवर्मा तु हार्दिक्यो धर्मपुत्रं युधिष्ठिरम्। <br>वारयामास संक्रुद्धो वेलेवोद्वृत्तमर्णवम्   ॥07-140-023॥</td></tr>
<tr><td>युधिष्ठिरस्तु हार्दिक्यं विद्ध्वा पञ्चभिराशुगैः। <br>पुनर्विव्याध विंशत्या तिष्ठ तिष्ठेति चाब्रवीत्   ॥07-140-024॥</td></tr>
<tr><td>कृतवर्मा तु संक्रुद्धो धर्मपुत्रस्य मारिष। <br>धनुश्चिच्छेद भल्लेन तं च विव्याध सप्तभिः   ॥07-140-025॥</td></tr>
<tr><td>अथान्यद्धनुरादाय धर्मपुत्रो युधिष्ठिरः। <br>हार्दिक्यं दशभिर्बाणैर्बाह्वोरुरसि चार्पयत्   ॥07-140-026॥</td></tr>
<tr><td>माधवस्तु रणे विद्धो धर्मपुत्रेण मारिष। <br>प्राकम्पत च रोषेण सप्तभिश्चार्दयच्छरैः   ॥07-140-027॥</td></tr>
<tr><td>तस्य पार्थो धनुश्छित्त्वा हस्तावापं निकृत्य च। <br>प्राहिणोन्निशितान्बाणान्पञ्च राजञ्शिलाशितान्   ॥07-140-028॥</td></tr>
<tr><td>ते तस्य कवचं भित्त्वा हेमचित्रं महाधनम्। <br>प्राविशन्धरणीमुग्रा वल्मीकमिव पन्नगाः   ॥07-140-029॥</td></tr>
<tr><td>अक्ष्णोर्निमेषमात्रेण सोऽन्यदादाय कार्मुकम्। <br>विव्याध पाण्डवं षष्ट्या सूतं च नवभिः शरैः   ॥07-140-030॥</td></tr>
<tr><td>तस्य शक्तिममेयात्मा पाण्डवो भुजगोपमाम्। <br>चिक्षेप भरतश्रेष्ठ रथे न्यस्य महद्धनुः   ॥07-140-031॥</td></tr>
<tr><td>सा हेमचित्रा महती पाण्डवेन प्रवेरिता। <br>निर्भिद्य दक्षिणं बाहुं प्राविशद्धरणीतलम्   ॥07-140-032॥</td></tr>
<tr><td>एतस्मिन्नेव काले तु गृह्य पार्थः पुनर्धनुः। <br>हार्दिक्यं छादयामास शरैः संनतपर्वभिः   ॥07-140-033॥</td></tr>
<tr><td>ततस्तु समरे शूरो वृष्णीनां प्रवरो रथी। <br>व्यश्वसूतरथं चक्रे निमेषार्धाद्युधिष्ठिरम्   ॥07-140-034॥</td></tr>
<tr><td>ततस्तु पाण्डवो ज्येष्ठः खड्गचर्म समाददे। <br>तदस्य निशितैर्बाणैर्व्यधमन्माधवो रणे   ॥07-140-035॥</td></tr>
<tr><td>तोमरं तु ततो गृह्य स्वर्णदण्डं दुरासदम्। <br>प्रेषयत्समरे तूर्णं हार्दिक्यस्य युधिष्ठिरः   ॥07-140-036॥</td></tr>
<tr><td>तमापतन्तं सहसा धर्मराजभुजच्युतम्। <br>द्विधा चिच्छेद हार्दिक्यः कृतहस्तः स्मयन्निव   ॥07-140-037॥</td></tr>
<tr><td>ततः शरशतेनाजौ धर्मपुत्रमवाकिरत्। <br>कवचं चास्य संक्रुद्धः शरैस्तीक्ष्णैरदारयत्   ॥07-140-038॥</td></tr>
<tr><td>हार्दिक्यशरसंछिन्नं कवचं तन्महात्मनः। <br>व्यशीर्यत रणे राजंस्ताराजालमिवाम्बरात्   ॥07-140-039॥</td></tr>
<tr><td>स छिन्नधन्वा विरथः शीर्णवर्मा शरार्दितः। <br>अपायासीद्रणात्तूर्णं धर्मपुत्रो युधिष्ठिरः   ॥07-140-040॥</td></tr>
<tr><td>कृतवर्मा तु निर्जित्य धर्मपुत्रं युधिष्ठिरम्। <br>पुनर्द्रोणस्य जुगुपे चक्रमेव महाबलः   ॥07-140-041॥</td></tr>
</table>
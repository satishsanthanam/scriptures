<table border = "1"><tr><td>Verse</td></tr>
<tr><td> संजय उवाच। <br>निहत्यालायुधं रक्षः प्रहृष्टात्मा घटोत्कचः। <br>ननाद विविधान्नादान्वाहिन्याः प्रमुखे स्थितः   ॥07-154-001॥</td></tr>
<tr><td>तस्य तं तुमुलं शब्दं श्रुत्वा कुञ्जरकम्पनम्। <br>तावकानां महाराज भयमासीत्सुदारुणम्   ॥07-154-002॥</td></tr>
<tr><td>अलायुधविषक्तं तु भैमसेनिं महाबलम्। <br>दृष्ट्वा कर्णो महाबाहुः पाञ्चालान्समुपाद्रवत्   ॥07-154-003॥</td></tr>
<tr><td>दशभिर्दशभिर्बाणैर्धृष्टद्युम्नशिखण्डिनौ। <br>दृढैः पूर्णायतोत्सृष्टैर्बिभेद नतपर्वभिः   ॥07-154-004॥</td></tr>
<tr><td>ततः परमनाराचैर्युधामन्यूत्तमौजसौ। <br>सात्यकिं च रथोदारं कम्पयामास मार्गणैः   ॥07-154-005॥</td></tr>
<tr><td>तेषामभ्यस्यतां तत्र सर्वेषां सव्यदक्षिणम्। <br>मण्डलान्येव चापानि व्यदृश्यन्त जनाधिप   ॥07-154-006॥</td></tr>
<tr><td>तेषां ज्यातलनिर्घोषो रथनेमिस्वनश्च ह। <br>मेघानामिव घर्मान्ते बभूव तुमुलो निशि   ॥07-154-007॥</td></tr>
<tr><td>ज्यानेमिघोषस्तनयित्नुमान्वै; धनुस्तडिन्मण्डलकेतुशृङ्गः। <br>शरौघवर्षाकुलवृष्टिमांश्च; संग्राममेघः स बभूव राजन्   ॥07-154-008॥</td></tr>
<tr><td>तदुद्धतं शैल इवाप्रकम्प्यो; वर्षं महच्छैलसमानसारः। <br>विध्वंसयामास रणे नरेन्द्र; वैकर्तनः शत्रुगणावमर्दी   ॥07-154-009॥</td></tr>
<tr><td>ततोऽतुलैर्वज्रनिपातकल्पैः; शितैः शरैः काञ्चनचित्रपुङ्खैः। <br>शत्रून्व्यपोहत्समरे महात्मा; वैकर्तनः पुत्रहिते रतस्ते   ॥07-154-010॥</td></tr>
<tr><td>संछिन्नभिन्नध्वजिनश्च केचि;त्केचिच्छरैरर्दितभिन्नदेहाः। <br>केचिद्विसूता विहयाश्च केचि;द्वैकर्तनेनाशु कृता बभूवुः   ॥07-154-011॥</td></tr>
<tr><td>अविन्दमानास्त्वथ शर्म संख्ये; यौधिष्ठिरं ते बलमन्वपद्यन्। <br>तान्प्रेक्ष्य भग्नान्विमुखीकृतांश्च; घटोत्कचो रोषमतीव चक्रे   ॥07-154-012॥</td></tr>
<tr><td>आस्थाय तं काञ्चनरत्नचित्रं; रथोत्तमं सिंह इवोन्ननाद। <br>वैकर्तनं कर्णमुपेत्य चापि; विव्याध वज्रप्रतिमैः पृषत्कैः   ॥07-154-013॥</td></tr>
<tr><td>तौ कर्णिनाराचशिलीमुखैश्च; नालीकदण्डैश्च सवत्सदन्तैः। <br>वराहकर्णैः सविषाणशृङ्गैः; क्षुरप्रवर्षैश्च विनेदतुः खम्   ॥07-154-014॥</td></tr>
<tr><td>तद्बाणधारावृतमन्तरिक्षं; तिर्यग्गताभिः समरे रराज। <br>सुवर्णपुङ्खज्वलितप्रभाभि;र्विचित्रपुष्पाभिरिव स्रजाभिः   ॥07-154-015॥</td></tr>
<tr><td>समं हि तावप्रतिमप्रभावा;वन्योन्यमाजघ्नतुरुत्तमास्त्रैः। <br>तयोर्हि वीरोत्तमयोर्न कश्चि;द्ददर्श तस्मिन्समरे विशेषम्   ॥07-154-016॥</td></tr>
<tr><td>अतीव तच्चित्रमतीव रूपं; बभूव युद्धं रविभीमसून्वोः। <br>समाकुलं शस्त्रनिपातघोरं; दिवीव राह्वंशुमतोः प्रतप्तम्   ॥07-154-017॥</td></tr>
<tr><td>घटोत्कचो यदा कर्णं न विशेषयते नृप। <br>तदा प्रादुश्चकारोग्रमस्त्रमस्त्रविदां वरः   ॥07-154-018॥</td></tr>
<tr><td>तेनास्त्रेण हयान्पूर्वं हत्वा कर्णस्य राक्षसः। <br>सारथिं चैव हैडिम्बः क्षिप्रमन्तरधीयत   ॥07-154-019॥</td></tr>
<tr><td> धृतराष्ट्र उवाच। <br>तथा ह्यन्तर्हिते तस्मिन्कूटयोधिनि राक्षसे। <br>मामकैः प्रतिपन्नं यत्तन्ममाचक्ष्व संजय   ॥07-154-020॥</td></tr>
<tr><td> संजय उवाच। <br>अन्तर्हितं राक्षसं तं विदित्वा; संप्राक्रोशन्कुरवः सर्व एव। <br>कथं नायं राक्षसः कूटयोधी; हन्यात्कर्णं समरेऽदृश्यमानः   ॥07-154-021॥</td></tr>
<tr><td>ततः कर्णो लघुचित्रास्त्रयोधी; सर्वा दिशो व्यावृणोद्बाणजालैः। <br>न वै किंचिद्व्यापतत्तत्र भूतं; तमोभूते सायकैरन्तरिक्षे   ॥07-154-022॥</td></tr>
<tr><td>न चाददानो न च संदधानो; न चेषुधी स्पृशमानः कराग्रैः। <br>अदृश्यद्वै लाघवात्सूतपुत्रः; सर्वं बाणैश्छादयानोऽन्तरिक्षम्   ॥07-154-023॥</td></tr>
<tr><td>ततो मायां विहितामन्तरिक्षे; घोरां भीमां दारुणां राक्षसेन। <br>संपश्यामो लोहिताभ्रप्रकाशां; देदीप्यन्तीमग्निशिखामिवोग्राम्   ॥07-154-024॥</td></tr>
<tr><td>ततस्तस्या विद्युतः प्रादुरास;न्नुल्काश्चापि ज्वलिताः कौरवेन्द्र। <br>घोषश्चान्यः प्रादुरासीत्सुघोरः; सहस्रशो नदतां दुन्दुभीनाम्   ॥07-154-025॥</td></tr>
<tr><td>ततः शराः प्रापतन्रुक्मपुङ्खाः; शक्त्यः प्रासा मुसलान्यायुधानि। <br>परश्वधास्तैलधौताश्च खड्गाः; प्रदीप्ताग्राः पट्टिशास्तोमराश्च   ॥07-154-026॥</td></tr>
<tr><td>मयूखिनः परिघा लोहबद्धा; गदाश्चित्राः शितधाराश्च शूलाः। <br>गुर्व्यो गदा हेमपट्टावनद्धाः; शतघ्न्यश्च प्रादुरासन्समन्तात्   ॥07-154-027॥</td></tr>
<tr><td>महाशिलाश्चापतंस्तत्र तत्र; सहस्रशः साशनयः सवज्राः। <br>चक्राणि चानेकशतक्षुराणि; प्रादुर्बभूवुर्ज्वलनप्रभाणि   ॥07-154-028॥</td></tr>
<tr><td>तां शक्तिपाषाणपरश्वधानां; प्रासासिवज्राशनिमुद्गराणाम्। <br>वृष्टिं विशालां ज्वलितां पतन्तीं; कर्णः शरौघैर्न शशाक हन्तुम्   ॥07-154-029॥</td></tr>
<tr><td>शराहतानां पततां हयानां; वज्राहतानां पततां गजानाम्। <br>शिलाहतानां च महारथानां; महान्निनादः पततां बभूव   ॥07-154-030॥</td></tr>
<tr><td>सुभीमनानाविधशस्त्रपातै;र्घटोत्कचेनाभिहतं समन्तात्। <br>दौर्योधनं तद्बलमार्तरूप;मावर्तमानं ददृशे भ्रमन्तम्   ॥07-154-031॥</td></tr>
<tr><td>हाहाकृतं संपरिवर्तमानं; संलीयमानं च विषण्णरूपम्। <br>ते त्वार्यभावात्पुरुषप्रवीराः; पराङ्मुखा न बभूवुस्तदानीम्   ॥07-154-032॥</td></tr>
<tr><td>तां राक्षसीं घोरतरां सुभीमां; वृष्टिं महाशस्त्रमयीं पतन्तीम्। <br>दृष्ट्वा बलौघांश्च निपात्यमाना;न्महद्भयं तव पुत्रान्विवेश   ॥07-154-033॥</td></tr>
<tr><td>शिवाश्च वैश्वानरदीप्तजिह्वाः; सुभीमनादाः शतशो नदन्त्यः। <br>रक्षोगणान्नर्दतश्चाभिवीक्ष्य; नरेन्द्रयोधा व्यथिता बभूवुः   ॥07-154-034॥</td></tr>
<tr><td>ते दीप्तजिह्वाननतीक्ष्णदंष्ट्रा; विभीषणाः शैलनिकाशकायाः। <br>नभोगताः शक्तिविषक्तहस्ता; मेघा व्यमुञ्चन्निव वृष्टिमार्गम्   ॥07-154-035॥</td></tr>
<tr><td>तैराहतास्ते शरशक्तिशूलै;र्गदाभिरुग्रैः परिघैश्च दीप्तैः। <br>वज्रैः पिनाकैरशनिप्रहारै;श्चक्रैः शतघ्न्युन्मथिताश्च पेतुः   ॥07-154-036॥</td></tr>
<tr><td>हुडा भुशुण्ड्योऽश्मगुडाः शतघ्न्यः; स्थूणाश्च कार्ष्णायसपट्टनद्धाः। <br>अवाकिरंस्तव पुत्रस्य सैन्यं; तथा रौद्रं कश्मलं प्रादुरासीत्   ॥07-154-037॥</td></tr>
<tr><td>निष्कीर्णान्त्रा विहतैरुत्तमाङ्गैः; संभग्नाङ्गाः शेरते तत्र शूराः। <br>भिन्ना हयाः कुञ्जराश्चावभग्नाः; संचूर्णिताश्चैव रथाः शिलाभिः   ॥07-154-038॥</td></tr>
<tr><td>एवं महच्छस्त्रवर्षं सृजन्त;स्ते यातुधाना भुवि घोररूपाः। <br>मायाः सृष्टास्तत्र घटोत्कचेन; नामुञ्चन्वै याचमानं न भीतम्   ॥07-154-039॥</td></tr>
<tr><td>तस्मिन्घोरे कुरुवीरावमर्दे; कालोत्सृष्टे क्षत्रियाणामभावे। <br>ते वै भग्नाः सहसा व्यद्रवन्त; प्राक्रोशन्तः कौरवाः सर्व एव   ॥07-154-040॥</td></tr>
<tr><td>पलायध्वं कुरवो नैतदस्ति; सेन्द्रा देवा घ्नन्ति नः पाण्डवार्थे। <br>तथा तेषां मज्जतां भारतानां; न स्म द्वीपस्तत्र कश्चिद्बभूव   ॥07-154-041॥</td></tr>
<tr><td>तस्मिन्संक्रन्दे तुमुले वर्तमाने; सैन्ये भग्ने लीयमाने कुरूणाम्। <br>अनीकानां प्रविभागेऽप्रकाशे; न ज्ञायन्ते कुरवो नेतरे वा   ॥07-154-042॥</td></tr>
<tr><td>निर्मर्यादे विद्रवे घोररूपे; सर्वा दिशः प्रेक्षमाणाः स्म शून्याः। <br>तां शस्त्रवृष्टिमुरसा गाहमानं; कर्णं चैकं तत्र राजन्नपश्यम्   ॥07-154-043॥</td></tr>
<tr><td>ततो बाणैरावृणोदन्तरिक्षं; दिव्यां मायां योधयन्राक्षसस्य। <br>ह्रीमान्कुर्वन्दुष्करमार्यकर्म; नैवामुह्यत्संयुगे सूतपुत्रः   ॥07-154-044॥</td></tr>
<tr><td>ततो भीताः समुदैक्षन्त कर्णं; राजन्सर्वे सैन्धवा बाह्लिकाश्च। <br>असंमोहं पूजयन्तोऽस्य संख्ये; संपश्यन्तो विजयं राक्षसस्य   ॥07-154-045॥</td></tr>
<tr><td>तेनोत्सृष्टा चक्रयुक्ता शतघ्नी; समं सर्वांश्चतुरोऽश्वाञ्जघान। <br>ते जानुभिर्जगतीमन्वपद्य;न्गतासवो निर्दशनाक्षिजिह्वाः   ॥07-154-046॥</td></tr>
<tr><td>ततो हताश्वादवरुह्य वाहा;दन्तर्मनाः कुरुषु प्राद्रवत्सु। <br>दिव्ये चास्त्रे मायया वध्यमाने; नैवामुह्यच्चिन्तयन्प्राप्तकालम्   ॥07-154-047॥</td></tr>
<tr><td>ततोऽब्रुवन्कुरवः सर्व एव; कर्णं दृष्ट्वा घोररूपां च मायाम्। <br>शक्त्या रक्षो जहि कर्णाद्य तूर्णं; नश्यन्त्येते कुरवो धार्तराष्ट्राः   ॥07-154-048॥</td></tr>
<tr><td>करिष्यतः किं च नो भीमपार्थौ; तपन्तमेनं जहि रक्षो निशीथे। <br>यो नः संग्रामाद्घोररूपाद्विमुच्ये;त्स नः पार्थान्समरे योधयेत   ॥07-154-049॥</td></tr>
<tr><td>तस्मादेनं राक्षसं घोररूपं; जहि शक्त्या दत्तया वासवेन। <br>मा कौरवाः सर्व एवेन्द्रकल्पा; रात्रीमुखे कर्ण नेशुः सयोधाः   ॥07-154-050॥</td></tr>
<tr><td>स वध्यमानो रक्षसा वै निशीथे; दृष्ट्वा राजन्नश्यमानं बलं च। <br>महच्च श्रुत्वा निनदं कौरवाणां; मतिं दध्रे शक्तिमोक्षाय कर्णः   ॥07-154-051॥</td></tr>
<tr><td>स वै क्रुद्धः सिंह इवात्यमर्षी; नामर्षयत्प्रतिघातं रणे तम्। <br>शक्तिं श्रेष्ठां वैजयन्तीमसह्यां; समाददे तस्य वधं चिकीर्षन्   ॥07-154-052॥</td></tr>
<tr><td>यासौ राजन्निहिता वर्षपूगा;न्वधायाजौ सत्कृता फल्गुनस्य। <br>यां वै प्रादात्सूतपुत्राय शक्रः; शक्तिं श्रेष्ठां कुण्डलाभ्यां निमाय   ॥07-154-053॥</td></tr>
<tr><td>तां वै शक्तिं लेलिहानां प्रदीप्तां; पाशैर्युक्तामन्तकस्येव रात्रिम्। <br>मृत्योः स्वसारं ज्वलितामिवोल्कां; वैकर्तनः प्राहिणोद्राक्षसाय   ॥07-154-054॥</td></tr>
<tr><td>तामुत्तमां परकायापहन्त्रीं; दृष्ट्वा सौतेर्बाहुसंस्थां ज्वलन्तीम्। <br>भीतं रक्षो विप्रदुद्राव राज;न्कृत्वात्मानं विन्ध्यपादप्रमाणम्   ॥07-154-055॥</td></tr>
<tr><td>दृष्ट्वा शक्तिं कर्णबाह्वन्तरस्थां; नेदुर्भूतान्यन्तरिक्षे नरेन्द्र। <br>ववुर्वातास्तुमुलाश्चापि राज;न्सनिर्घाता चाशनिर्गां जगाम   ॥07-154-056॥</td></tr>
<tr><td>सा तां मायां भस्म कृत्वा ज्वलन्ती; भित्त्वा गाढं हृदयं राक्षसस्य। <br>ऊर्ध्वं ययौ दीप्यमाना निशायां; नक्षत्राणामन्तराण्याविशन्ती   ॥07-154-057॥</td></tr>
<tr><td>युद्ध्वा चित्रैर्विविधैः शस्त्रपूगै;र्दिव्यैर्वीरो मानुषै राक्षसैश्च। <br>नदन्नादान्विविधान्भैरवांश्च; प्राणानिष्टांस्त्याजितः शक्रशक्त्या   ॥07-154-058॥</td></tr>
<tr><td>इदं चान्यच्चित्रमाश्चर्यरूपं; चकारासौ कर्म शत्रुक्षयाय। <br>तस्मिन्काले शक्तिनिर्भिन्नमर्मा; बभौ राजन्मेघशैलप्रकाशः   ॥07-154-059॥</td></tr>
<tr><td>ततोऽन्तरिक्षादपतद्गतासुः; स राक्षसेन्द्रो भुवि भिन्नदेहः। <br>अवाक्शिराः स्तब्धगात्रो विजिह्वो; घटोत्कचो महदास्थाय रूपम्   ॥07-154-060॥</td></tr>
<tr><td>स तद्रूपं भैरवं भीमकर्मा; भीमं कृत्वा भैमसेनिः पपात। <br>हतोऽप्येवं तव सैन्येकदेश;मपोथयत्कौरवान्भीषयाणः   ॥07-154-061॥</td></tr>
<tr><td>ततो मिश्राः प्राणदन्सिंहनादै;र्भेर्यः शङ्खा मुरजाश्चानकाश्च। <br>दग्धां मायां निहतं राक्षसं च; दृष्ट्वा हृष्टाः प्राणदन्कौरवेयाः   ॥07-154-062॥</td></tr>
<tr><td>ततः कर्णः कुरुभिः पूज्यमानो; यथा शक्रो वृत्रवधे मरुद्भिः। <br>अन्वारूढस्तव पुत्रं रथस्थं; हृष्टश्चापि प्राविशत्स्वं स सैन्यम्   ॥07-154-063॥</td></tr>
</table>
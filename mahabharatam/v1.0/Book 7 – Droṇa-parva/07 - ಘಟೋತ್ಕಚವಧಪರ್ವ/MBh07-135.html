<table border = "1"><tr><td>Verse</td></tr>
<tr><td> संजय उवाच। <br>दुर्योधनेनैवमुक्तो द्रौणिराहवदुर्मदः। <br>प्रत्युवाच महाबाहो यथा वदसि कौरव   ॥07-135-001॥</td></tr>
<tr><td>प्रिया हि पाण्डवा नित्यं मम चापि पितुश्च मे। <br>तथैवावां प्रियौ तेषां न तु युद्धे कुरूद्वह। <br>शक्तितस्तात युध्यामस्त्यक्त्वा प्राणानभीतवत्   ॥07-135-002॥</td></tr>
<tr><td>अहं कर्णश्च शल्यश्च कृपो हार्दिक्य एव च। <br>निमेषात्पाण्डवीं सेनां क्षपयेम नृपोत्तम   ॥07-135-003॥</td></tr>
<tr><td>ते चापि कौरवीं सेनां निमेषार्धात्कुरूद्वह। <br>क्षपयेयुर्महाबाहो न स्याम यदि संयुगे   ॥07-135-004॥</td></tr>
<tr><td>युध्यतां पाण्डवाञ्शक्त्या तेषां चास्मान्युयुत्सताम्। <br>तेजस्तु तेज आसाद्य प्रशमं याति भारत   ॥07-135-005॥</td></tr>
<tr><td>अशक्या तरसा जेतुं पाण्डवानामनीकिनी। <br>जीवत्सु पाण्डुपुत्रेषु तद्धि सत्यं ब्रवीमि ते   ॥07-135-006॥</td></tr>
<tr><td>आत्मार्थं युध्यमानास्ते समर्थाः पाण्डुनन्दनाः। <br>किमर्थं तव सैन्यानि न हनिष्यन्ति भारत   ॥07-135-007॥</td></tr>
<tr><td>त्वं हि लुब्धतमो राजन्निकृतिज्ञश्च कौरव। <br>सर्वातिशङ्की मानी च ततोऽस्मानतिशङ्कसे   ॥07-135-008॥</td></tr>
<tr><td>अहं तु यत्नमास्थाय त्वदर्थे त्यक्तजीवितः। <br>एष गच्छामि संग्रामं त्वत्कृते कुरुनन्दन   ॥07-135-009॥</td></tr>
<tr><td>योत्स्येऽहं शत्रुभिः सार्धं जेष्यामि च वरान्वरान्। <br>पाञ्चालैः सह योत्स्यामि सोमकैः केकयैस्तथा। <br>पाण्डवेयैश्च संग्रामे त्वत्प्रियार्थमरिंदम   ॥07-135-010॥</td></tr>
<tr><td>अद्य मद्बाणनिर्दग्धाः पाञ्चालाः सोमकास्तथा। <br>सिंहेनेवार्दिता गावो विद्रविष्यन्ति सर्वतः   ॥07-135-011॥</td></tr>
<tr><td>अद्य धर्मसुतो राजा दृष्ट्वा मम पराक्रमम्। <br>अश्वत्थाममयं लोकं मंस्यते सह सोमकैः   ॥07-135-012॥</td></tr>
<tr><td>आगमिष्यति निर्वेदं धर्मपुत्रो युधिष्ठिरः। <br>दृष्ट्वा विनिहतान्संख्ये पाञ्चालान्सोमकैः सह   ॥07-135-013॥</td></tr>
<tr><td>ये मां युद्धेऽभियोत्स्यन्ति तान्हनिष्यामि भारत। <br>न हि ते वीर मुच्येरन्मद्बाह्वन्तरमागताः   ॥07-135-014॥</td></tr>
<tr><td>एवमुक्त्वा महाबाहुः पुत्रं दुर्योधनं तव। <br>अभ्यवर्तत युद्धाय द्रावयन्सर्वधन्विनः। <br>चिकीर्षुस्तव पुत्राणां प्रियं प्राणभृतां वरः   ॥07-135-015॥</td></tr>
<tr><td>ततोऽब्रवीत्सकैकेयान्पाञ्चालान्गौतमीसुतः। <br>प्रहरध्वमितः सर्वे मम गात्रे महारथाः। <br>स्थिरीभूताश्च युध्यध्वं दर्शयन्तोऽस्त्रलाघवम्   ॥07-135-016॥</td></tr>
<tr><td>एवमुक्तास्तु ते सर्वे शस्त्रवृष्टिमपातयन्। <br>द्रौणिं प्रति महाराज जलं जलधरा इव   ॥07-135-017॥</td></tr>
<tr><td>तान्निहत्य शरान्द्रौणिर्दश वीरानपोथयत्। <br>प्रमुखे पाण्डुपुत्राणां धृष्टद्युम्नस्य चाभिभो   ॥07-135-018॥</td></tr>
<tr><td>ते हन्यमानाः समरे पाञ्चालाः सृञ्जयास्तथा। <br>परित्यज्य रणे द्रौणिं व्यद्रवन्त दिशो दश   ॥07-135-019॥</td></tr>
<tr><td>तान्दृष्ट्वा द्रवतः शूरान्पाञ्चालान्सहसोमकान्। <br>धृष्टद्युम्नो महाराज द्रौणिमभ्यद्रवद्युधि   ॥07-135-020॥</td></tr>
<tr><td>ततः काञ्चनचित्राणां सजलाम्बुदनादिनाम्। <br>वृतः शतेन शूराणां रथानामनिवर्तिनाम्   ॥07-135-021॥</td></tr>
<tr><td>पुत्रः पाञ्चालराजस्य धृष्टद्युम्नो महारथः। <br>द्रौणिमित्यब्रवीद्वाक्यं दृष्ट्वा योधान्निपातितान्   ॥07-135-022॥</td></tr>
<tr><td>आचार्यपुत्र दुर्बुद्धे किमन्यैर्निहतैस्तव। <br>समागच्छ मया सार्धं यदि शूरोऽसि संयुगे। <br>अहं त्वां निहनिष्यामि तिष्ठेदानीं ममाग्रतः   ॥07-135-023॥</td></tr>
<tr><td>ततस्तमाचार्यसुतं धृष्टद्युम्नः प्रतापवान्। <br>मर्मभिद्भिः शरैस्तीक्ष्णैर्जघान भरतर्षभ   ॥07-135-024॥</td></tr>
<tr><td>ते तु पङ्क्तीकृता द्रौणिं शरा विविशुराशुगाः। <br>रुक्मपुङ्खाः प्रसन्नाग्राः सर्वकायावदारणाः। <br>मध्वर्थिन इवोद्दामा भ्रमराः पुष्पितं द्रुमम्   ॥07-135-025॥</td></tr>
<tr><td>सोऽतिविद्धो भृशं क्रुद्धः पदाक्रान्त इवोरगः। <br>मानी द्रौणिरसंभ्रान्तो बाणपाणिरभाषत   ॥07-135-026॥</td></tr>
<tr><td>धृष्टद्युम्न स्थिरो भूत्वा मुहूर्तं प्रतिपालय। <br>यावत्त्वां निशितैर्बाणैः प्रेषयामि यमक्षयम्   ॥07-135-027॥</td></tr>
<tr><td>द्रौणिरेवमथाभाष्य पार्षतं परवीरहा। <br>छादयामास बाणौघैः समन्ताल्लघुहस्तवत्   ॥07-135-028॥</td></tr>
<tr><td>स छाद्यमानः समरे द्रौणिना युद्धदुर्मदः। <br>द्रौणिं पाञ्चालतनयो वाग्भिरातर्जयत्तदा   ॥07-135-029॥</td></tr>
<tr><td>न जानीषे प्रतिज्ञां मे विप्रोत्पत्तिं तथैव च। <br>द्रोणं हत्वा किल मया हन्तव्यस्त्वं सुदुर्मते। <br>ततस्त्वाहं न हन्म्यद्य द्रोणे जीवति संयुगे   ॥07-135-030॥</td></tr>
<tr><td>इमां तु रजनीं प्राप्तामप्रभातां सुदुर्मते। <br>निहत्य पितरं तेऽद्य ततस्त्वामपि संयुगे। <br>नेष्यामि मृत्युलोकायेत्येवं मे मनसि स्थितम्   ॥07-135-031॥</td></tr>
<tr><td>यस्ते पार्थेषु विद्वेषो या भक्तिः कौरवेषु च। <br>तां दर्शय स्थिरो भूत्वा न मे जीवन्विमोक्ष्यसे   ॥07-135-032॥</td></tr>
<tr><td>यो हि ब्राह्मण्यमुत्सृज्य क्षत्रधर्मरतो द्विजः। <br>स वध्यः सर्वलोकस्य यथा त्वं पुरुषाधम   ॥07-135-033॥</td></tr>
<tr><td>इत्युक्तः परुषं वाक्यं पार्षतेन द्विजोत्तमः। <br>क्रोधमाहारयत्तीव्रं तिष्ठ तिष्ठेति चाब्रवीत्   ॥07-135-034॥</td></tr>
<tr><td>निर्दहन्निव चक्षुर्भ्यां पार्षतं सोऽभ्यवैक्षत। <br>छादयामास च शरैर्निःश्वसन्पन्नगो यथा   ॥07-135-035॥</td></tr>
<tr><td>स छाद्यमानः समरे द्रौणिना राजसत्तम। <br>सर्वपाञ्चालसेनाभिः संवृतो रथसत्तमः   ॥07-135-036॥</td></tr>
<tr><td>नाकम्पत महाबाहुः स्वधैर्यं समुपाश्रितः। <br>सायकांश्चैव विविधानश्वत्थाम्नि मुमोच ह   ॥07-135-037॥</td></tr>
<tr><td>तौ पुनः संन्यवर्तेतां प्राणद्यूतपरे रणे। <br>निवारयन्तौ बाणौघैः परस्परममर्षिणौ। <br>उत्सृजन्तौ महेष्वासौ शरवृष्टीः समन्ततः   ॥07-135-038॥</td></tr>
<tr><td>द्रौणिपार्षतयोर्युद्धं घोररूपं भयानकम्। <br>दृष्ट्वा संपूजयामासुः सिद्धचारणवातिकाः   ॥07-135-039॥</td></tr>
<tr><td>शरौघैः पूरयन्तौ तावाकाशं प्रदिशस्तथा। <br>अलक्ष्यौ समयुध्येतां महत्कृत्वा शरैस्तमः   ॥07-135-040॥</td></tr>
<tr><td>नृत्यमानाविव रणे मण्डलीकृतकार्मुकौ। <br>परस्परवधे यत्तौ परस्परजयैषिणौ   ॥07-135-041॥</td></tr>
<tr><td>अयुध्येतां महाबाहू चित्रं लघु च सुष्ठु च। <br>संपूज्यमानौ समरे योधमुख्यैः सहस्रशः   ॥07-135-042॥</td></tr>
<tr><td>तौ प्रयुद्धौ रणे दृष्ट्वा वने वन्यौ गजाविव। <br>उभयोः सेनयोर्हर्षस्तुमुलः समपद्यत   ॥07-135-043॥</td></tr>
<tr><td>सिंहनादरवाश्चासन्दध्मुः शङ्खांश्च मारिष। <br>वादित्राण्यभ्यवाद्यन्त शतशोऽथ सहस्रशः   ॥07-135-044॥</td></tr>
<tr><td>तस्मिंस्तु तुमुले युद्धे भीरूणां भयवर्धने। <br>मुहूर्तमिव तद्युद्धं समरूपं तदाभवत्   ॥07-135-045॥</td></tr>
<tr><td>ततो द्रौणिर्महाराज पार्षतस्य महात्मनः। <br>ध्वजं धनुस्तथा छत्रमुभौ च पार्ष्णिसारथी। <br>सूतमश्वांश्च चतुरो निहत्याभ्यद्रवद्रणे   ॥07-135-046॥</td></tr>
<tr><td>पाञ्चालांश्चैव तान्सर्वान्बाणैः संनतपर्वभिः। <br>व्यद्रावयदमेयात्मा शतशोऽथ सहस्रशः   ॥07-135-047॥</td></tr>
<tr><td>ततः प्रविव्यथे सेना पाण्डवी भरतर्षभ। <br>दृष्ट्वा द्रौणेर्महत्कर्म वासवस्येव संयुगे   ॥07-135-048॥</td></tr>
<tr><td>शतेन च शतं हत्वा पाञ्चालानां महारथः। <br>त्रिभिश्च निशितैर्बाणैर्हत्वा त्रीन्वै महारथान्   ॥07-135-049॥</td></tr>
<tr><td>द्रौणिर्द्रुपदपुत्रस्य फल्गुनस्य च पश्यतः। <br>नाशयामास पाञ्चालान्भूयिष्ठं ये व्यवस्थिताः   ॥07-135-050॥</td></tr>
<tr><td>ते वध्यमानाः पाञ्चालाः समरे सह सृञ्जयैः। <br>अगच्छन्द्रौणिमुत्सृज्य विप्रकीर्णरथध्वजाः   ॥07-135-051॥</td></tr>
<tr><td>स जित्वा समरे शत्रून्द्रोणपुत्रो महारथः। <br>ननाद सुमहानादं तपान्ते जलदो यथा   ॥07-135-052॥</td></tr>
<tr><td>स निहत्य बहूञ्शूरानश्वत्थामा व्यरोचत। <br>युगान्ते सर्वभूतानि भस्म कृत्वेव पावकः   ॥07-135-053॥</td></tr>
<tr><td>संपूज्यमानो युधि कौरवेयै;र्विजित्य संख्येऽरिगणान्सहस्रशः। <br>व्यरोचत द्रोणसुतः प्रतापवा;न्यथा सुरेन्द्रोऽरिगणान्निहत्य   ॥07-135-054॥</td></tr>
</table>
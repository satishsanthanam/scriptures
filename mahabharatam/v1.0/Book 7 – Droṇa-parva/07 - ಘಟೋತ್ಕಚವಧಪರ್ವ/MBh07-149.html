<table border = "1"><tr><td>Verse</td></tr>
<tr><td> संजय उवाच। <br>दृष्ट्वा घटोत्कचं राजन्सूतपुत्ररथं प्रति। <br>प्रयान्तं त्वरया युक्तं जिघांसुं कर्णमाहवे   ॥07-149-001॥</td></tr>
<tr><td>अब्रवीत्तव पुत्रस्तु दुःशासनमिदं वचः। <br>एतद्रक्षो रणे तूर्णं दृष्ट्वा कर्णस्य विक्रमम्   ॥07-149-002॥</td></tr>
<tr><td>अभियाति द्रुतं कर्णं तद्वारय महारथम्। <br>वृतः सैन्येन महता याहि यत्र महाबलः   ॥07-149-003॥</td></tr>
<tr><td>कर्णो वैकर्तनो युद्धे राक्षसेन युयुत्सति। <br>रक्ष कर्णं रणे यत्तो वृतः सैन्येन मानद   ॥07-149-004॥</td></tr>
<tr><td>एतस्मिन्नन्तरे राजञ्जटासुरसुतो बली। <br>दुर्योधनमुपागम्य प्राह प्रहरतां वरः   ॥07-149-005॥</td></tr>
<tr><td>दुर्योधन तवामित्रान्प्रख्यातान्युद्धदुर्मदान्। <br>पाण्डवान्हन्तुमिच्छामि त्वयाज्ञप्तः सहानुगान्   ॥07-149-006॥</td></tr>
<tr><td>जटासुरो मम पिता रक्षसामग्रणीः पुरा। <br>प्रयुज्य कर्म रक्षोघ्नं क्षुद्रैः पार्थैर्निपातितः। <br>तस्यापचितिमिच्छामि त्वद्दिष्टो गन्तुमीश्वर   ॥07-149-007॥</td></tr>
<tr><td>तमब्रवीत्ततो राजा प्रीयमाणः पुनः पुनः। <br>द्रोणकर्णादिभिः सार्धं पर्याप्तोऽहं द्विषद्वधे। <br>त्वं तु गच्छ मयाज्ञप्तो जहि युद्धं घटोत्कचम्   ॥07-149-008॥</td></tr>
<tr><td>तथेत्युक्त्वा महाकायः समाहूय घटोत्कचम्। <br>जटासुरिर्भैमसेनिं नानाशस्त्रैरवाकिरत्   ॥07-149-009॥</td></tr>
<tr><td>अलंबलं च कर्णं च कुरुसैन्यं च दुस्तरम्। <br>हैडिम्बः प्रममाथैको महावातोऽम्बुदानिव   ॥07-149-010॥</td></tr>
<tr><td>ततो मायामयं दृष्ट्वा रथं तूर्णमलंबलः। <br>घटोत्कचं शरव्रातैर्नानालिङ्गैः समार्दयत्   ॥07-149-011॥</td></tr>
<tr><td>विद्ध्वा च बहुभिर्बाणैर्भैमसेनिमलंबलः। <br>व्यद्रावयच्छरव्रातैः पाण्डवानामनीकिनीम्   ॥07-149-012॥</td></tr>
<tr><td>तेन विद्राव्यमाणानि पाण्डुसैन्यानि मारिष। <br>निशीथे विप्रकीर्यन्त वातनुन्ना घना इव   ॥07-149-013॥</td></tr>
<tr><td>घटोत्कचशरैर्नुन्ना तथैव कुरुवाहिनी। <br>निशीथे प्राद्रवद्राजन्नुत्सृज्योल्काः सहस्रशः   ॥07-149-014॥</td></tr>
<tr><td>अलंबलस्ततः क्रुद्धो भैमसेनिं महामृधे। <br>आजघ्ने निशितैर्बाणैस्तोत्त्रैरिव महाद्विपम्   ॥07-149-015॥</td></tr>
<tr><td>तिलशस्तस्य तद्यानं सूतं सर्वायुधानि च। <br>घटोत्कचः प्रचिच्छेद प्राणदच्चातिदारुणम्   ॥07-149-016॥</td></tr>
<tr><td>ततः कर्णं शरव्रातैः कुरूनन्यान्सहस्रशः। <br>अलंबलं चाभ्यवर्षन्मेघो मेरुमिवाचलम्   ॥07-149-017॥</td></tr>
<tr><td>ततः संचुक्षुभे सैन्यं कुरूणां राक्षसार्दितम्। <br>उपर्युपरि चान्योन्यं चतुरङ्गं ममर्द ह   ॥07-149-018॥</td></tr>
<tr><td>जटासुरिर्महाराज विरथो हतसारथिः। <br>घटोत्कचं रणे क्रुद्धो मुष्टिनाभ्यहनद्दृढम्   ॥07-149-019॥</td></tr>
<tr><td>मुष्टिनाभिहतस्तेन प्रचचाल घटोत्कचः। <br>क्षितिकम्पे यथा शैलः सवृक्षगणगुल्मवान्   ॥07-149-020॥</td></tr>
<tr><td>ततः स परिघाभेन द्विट्संघघ्नेन बाहुना। <br>जटासुरिं भैमसेनिरवधीन्मुष्टिना भृशम्   ॥07-149-021॥</td></tr>
<tr><td>तं प्रमथ्य ततः क्रुद्धस्तूर्णं हैडिम्बिराक्षिपत्। <br>दोर्भ्यामिन्द्रध्वजाभाभ्यां निष्पिपेष महीतले   ॥07-149-022॥</td></tr>
<tr><td>अलंबलोऽपि विक्षिप्य समुत्क्षिप्य च राक्षसम्। <br>घटोत्कचं रणे रोषान्निष्पिपेष महीतले   ॥07-149-023॥</td></tr>
<tr><td>तयोः समभवद्युद्धं गर्जतोरतिकाययोः। <br>घटोत्कचालंबलयोस्तुमुलं लोमहर्षणम्   ॥07-149-024॥</td></tr>
<tr><td>विशेषयन्तावन्योन्यं मायाभिरतिमायिनौ। <br>युयुधाते महावीर्याविन्द्रवैरोचनाविव   ॥07-149-025॥</td></tr>
<tr><td>पावकाम्बुनिधी भूत्वा पुनर्गरुडतक्षकौ। <br>पुनर्मेघमहावातौ पुनर्वज्रमहाचलौ। <br>पुनः कुञ्जरशार्दूलौ पुनः स्वर्भानुभास्करौ   ॥07-149-026॥</td></tr>
<tr><td>एवं मायाशतसृजावन्योन्यवधकाङ्क्षिणौ। <br>भृशं चित्रमयुध्येतामलंबलघटोत्कचौ   ॥07-149-027॥</td></tr>
<tr><td>परिघैश्च गदाभिश्च प्रासमुद्गरपट्टिशैः। <br>मुसलैः पर्वताग्रैश्च तावन्योन्यं निजघ्नतुः   ॥07-149-028॥</td></tr>
<tr><td>हयाभ्यां च गजाभ्यां च पदातिरथिनौ पुनः। <br>युयुधाते महामायौ राक्षसप्रवरौ युधि   ॥07-149-029॥</td></tr>
<tr><td>ततो घटोत्कचो राजन्नलंबलवधेप्सया। <br>उत्पपात भृशं क्रुद्धः श्येनवन्निपपात ह   ॥07-149-030॥</td></tr>
<tr><td>गृहीत्वा च महाकायं राक्षसेन्द्रमलंबलम्। <br>उद्यम्य न्यवधीद्भूमौ मयं विष्णुरिवाहवे   ॥07-149-031॥</td></tr>
<tr><td>ततो घटोत्कचः खड्गमुद्गृह्याद्भुतदर्शनम्। <br>चकर्त कायाद्धि शिरो भीमं विकृतदर्शनम्   ॥07-149-032॥</td></tr>
<tr><td>तच्छिरो रुधिराभ्यक्तं गृह्य केशेषु राक्षसः। <br>घटोत्कचो ययावाशु दुर्योधनरथं प्रति   ॥07-149-033॥</td></tr>
<tr><td>अभ्येत्य च महाबाहुः स्मयमानः स राक्षसः। <br>रथेऽस्य निक्षिप्य शिरो विकृताननमूर्धजम्। <br>प्राणदद्भैरवं नादं प्रावृषीव बलाहकः   ॥07-149-034॥</td></tr>
<tr><td>अब्रवीच्च ततो राजन्दुर्योधनमिदं वचः। <br>एष ते निहतो बन्धुस्त्वया दृष्टोऽस्य विक्रमः। <br>पुनर्द्रष्टासि कर्णस्य निष्ठामेतां तथात्मनः   ॥07-149-035॥</td></tr>
<tr><td>एवमुक्त्वा ततः प्रायात्कर्णं प्रति जनेश्वर। <br>किरञ्शरशतांस्तीक्ष्णान्विमुञ्चन्कर्णमूर्धनि   ॥07-149-036॥</td></tr>
<tr><td>ततः समभवद्युद्धं घोररूपं भयानकम्। <br>विस्मापनं महाराज नरराक्षसयोर्मृधे   ॥07-149-037॥</td></tr>
</table>
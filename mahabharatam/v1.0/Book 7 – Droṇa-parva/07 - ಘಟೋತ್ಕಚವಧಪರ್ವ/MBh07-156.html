<table border = "1"><tr><td>Verse</td></tr>
<tr><td> अर्जुन उवाच। <br>कथमस्मद्धितार्थं ते कैश्च योगैर्जनार्दन। <br>जरासंधप्रभृतयो घातिताः पृथिवीष्वराः   ॥07-156-001॥</td></tr>
<tr><td> वासुदेव उवाच। <br>जरासंधश्चेदिराजो नैषादिश्च महाबलः। <br>यदि स्युर्न हताः पूर्वमिदानीं स्युर्भयंकराः   ॥07-156-002॥</td></tr>
<tr><td>सुयोधनस्तानवश्यं वृणुयाद्रथसत्तमान्। <br>तेऽस्माभिर्नित्यसंदुष्टाः संश्रयेयुश्च कौरवान्   ॥07-156-003॥</td></tr>
<tr><td>ते हि वीरा महात्मानः कृतास्त्रा दृढयोधिनः। <br>धार्तराष्ट्रीं चमूं कृत्स्नां रक्षेयुरमरा इव   ॥07-156-004॥</td></tr>
<tr><td>सूतपुत्रो जरासंधश्चेदिराजो निषादजः। <br>सुयोधनं समाश्रित्य तपेरन्पृथिवीमिमाम्   ॥07-156-005॥</td></tr>
<tr><td>योगैरपि हता यैस्ते तान्मे शृणु धनंजय। <br>अजय्या हि विना योगैर्मृधे ते दैवतैरपि   ॥07-156-006॥</td></tr>
<tr><td>एकैको हि पृथक्तेषां समस्तां सुरवाहिनीम्। <br>योधयेत्समरे पार्थ लोकपालाभिरक्षिताम्   ॥07-156-007॥</td></tr>
<tr><td>जरासंधो हि रुषितो रौहिणेयप्रधर्षितः। <br>अस्मद्वधार्थं चिक्षेप गदां वै लोहितामुखीम्   ॥07-156-008॥</td></tr>
<tr><td>सीमन्तमिव कुर्वाणां नभसः पावकप्रभाम्। <br>व्यदृश्यतापतन्ती सा शक्रमुक्ता यथाशनिः   ॥07-156-009॥</td></tr>
<tr><td>तामापतन्तीं दृष्ट्वैव गदां रोहिणिनन्दनः। <br>प्रतिघातार्थमस्त्रं वै स्थूणाकर्णमवासृजत्   ॥07-156-010॥</td></tr>
<tr><td>अस्त्रवेगप्रतिहता सा गदा प्रापतद्भुवि। <br>दारयन्ती धरां देवीं कम्पयन्तीव पर्वतान्   ॥07-156-011॥</td></tr>
<tr><td>तत्र स्म राक्षसी घोरा जरा नामाशुविक्रमा। <br>संधयामास तं जातं जरासंधमरिंदमम्   ॥07-156-012॥</td></tr>
<tr><td>द्वाभ्यां जातो हि मातृभ्यामर्धदेहः पृथक्पृथक्। <br>तया स संधितो यस्माज्जरासंधस्ततः स्मृतः   ॥07-156-013॥</td></tr>
<tr><td>सा तु भूमिगता पार्थ हता ससुतबान्धवा। <br>गदया तेन चास्त्रेण स्थूणाकर्णेन राक्षसी   ॥07-156-014॥</td></tr>
<tr><td>विनाभूतः स गदया जरासंधो महामृधे। <br>निहतो भीमसेनेन पश्यतस्ते धनंजय   ॥07-156-015॥</td></tr>
<tr><td>यदि हि स्याद्गदापाणिर्जरासंधः प्रतापवान्। <br>सेन्द्रा देवा न तं हन्तुं रणे शक्ता नरोत्तम   ॥07-156-016॥</td></tr>
<tr><td>त्वद्धितार्थं हि नैषादिरङ्गुष्ठेन वियोजितः। <br>द्रोणेनाचार्यकं कृत्वा छद्मना सत्यविक्रमः   ॥07-156-017॥</td></tr>
<tr><td>स तु बद्धाङ्गुलित्राणो नैषादिर्दृढविक्रमः। <br>अस्यन्नेको वनचरो बभौ राम इवापरः   ॥07-156-018॥</td></tr>
<tr><td>एकलव्यं हि साङ्गुष्ठमशक्ता देवदानवाः। <br>सराक्षसोरगाः पार्थ विजेतुं युधि कर्हिचित्   ॥07-156-019॥</td></tr>
<tr><td>किमु मानुषमात्रेण शक्यः स्यात्प्रतिवीक्षितुम्। <br>दृढमुष्टिः कृती नित्यमस्यमानो दिवानिशम्   ॥07-156-020॥</td></tr>
<tr><td>त्वद्धितार्थं तु स मया हतः संग्राममूर्धनि। <br>चेदिराजश्च विक्रान्तः प्रत्यक्षं निहतस्तव   ॥07-156-021॥</td></tr>
<tr><td>स चाप्यशक्यः संग्रामे जेतुं सर्वैः सुरासुरैः। <br>वधार्थं तस्य जातोऽहमन्येषां च सुरद्विषाम्   ॥07-156-022॥</td></tr>
<tr><td>त्वत्सहायो नरव्याघ्र लोकानां हितकाम्यया। <br>हिडिम्बबककिर्मीरा भीमसेनेन पातिताः। <br>रावणेन समप्राणा ब्रह्मयज्ञविनाशनाः   ॥07-156-023॥</td></tr>
<tr><td>हतस्तथैव मायावी हैडिम्बेनाप्यलायुधः। <br>हैडिम्बश्चाप्युपायेन शक्त्या कर्णेन घातितः   ॥07-156-024॥</td></tr>
<tr><td>यदि ह्येनं नाहनिष्यत्कर्णः शक्त्या महामृधे। <br>मया वध्योऽभविष्यत्स भैमसेनिर्घटोत्कचः   ॥07-156-025॥</td></tr>
<tr><td>मया न निहतः पूर्वमेष युष्मत्प्रियेप्सया। <br>एष हि ब्राह्मणद्वेषी यज्ञद्वेषी च राक्षसः   ॥07-156-026॥</td></tr>
<tr><td>धर्मस्य लोप्ता पापात्मा तस्मादेष निपातितः। <br>व्यंसिता चाप्युपायेन शक्रदत्ता मयानघ   ॥07-156-027॥</td></tr>
<tr><td>ये हि धर्मस्य लोप्तारो वध्यास्ते मम पाण्डव। <br>धर्मसंस्थापनार्थं हि प्रतिज्ञैषा ममाव्यया   ॥07-156-028॥</td></tr>
<tr><td>ब्रह्म सत्यं दमः शौचं धर्मो ह्रीः श्रीर्धृतिः क्षमा। <br>यत्र तत्र रमे नित्यमहं सत्येन ते शपे   ॥07-156-029॥</td></tr>
<tr><td>न विषादस्त्वया कार्यः कर्णं वैकर्तनं प्रति। <br>उपदेक्ष्याम्युपायं ते येन तं प्रसहिष्यसि   ॥07-156-030॥</td></tr>
<tr><td>सुयोधनं चापि रणे हनिष्यति वृकोदरः। <br>तस्य चापि वधोपायं वक्ष्यामि तव पाण्डव   ॥07-156-031॥</td></tr>
<tr><td>वर्धते तुमुलस्त्वेष शब्दः परचमूं प्रति। <br>विद्रवन्ति च सैन्यानि त्वदीयानि दिशो दश   ॥07-156-032॥</td></tr>
<tr><td>लब्धलक्ष्या हि कौरव्या विधमन्ति चमूं तव। <br>दहत्येष च वः सैन्यं द्रोणः प्रहरतां वरः   ॥07-156-033॥</td></tr>
</table>
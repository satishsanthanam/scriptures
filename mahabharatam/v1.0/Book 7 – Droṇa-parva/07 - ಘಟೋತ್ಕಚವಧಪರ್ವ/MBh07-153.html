<table border = "1"><tr><td>Verse</td></tr>
<tr><td> संजय उवाच। <br>संप्रेक्ष्य समरे भीमं रक्षसा ग्रस्तमन्तिकात्। <br>वासुदेवोऽब्रवीद्वाक्यं घटोत्कचमिदं तदा   ॥07-153-001॥</td></tr>
<tr><td>पश्य भीमं महाबाहो रक्षसा ग्रस्तमन्तिकात्। <br>पश्यतां सर्वसैन्यानां तव चैव महाद्युते   ॥07-153-002॥</td></tr>
<tr><td>स कर्णं त्वं समुत्सृज्य राक्षसेन्द्रमलायुधम्। <br>जहि क्षिप्रं महाबाहो पश्चात्कर्णं वधिष्यसि   ॥07-153-003॥</td></tr>
<tr><td>स वार्ष्णेयवचः श्रुत्वा कर्णमुत्सृज्य वीर्यवान्। <br>युयुधे राक्षसेन्द्रेण बकभ्रात्रा घटोत्कचः। <br>तयोः सुतुमुलं युद्धं बभूव निशि रक्षसोः   ॥07-153-004॥</td></tr>
<tr><td>अलायुधस्य योधांस्तु राक्षसान्भीमदर्शनान्। <br>वेगेनापततः शूरान्प्रगृहीतशरासनान्   ॥07-153-005॥</td></tr>
<tr><td>आत्तायुधः सुसंक्रुद्धो युयुधानो महारथः। <br>नकुलः सहदेवश्च चिच्छिदुर्निशितैः शरैः   ॥07-153-006॥</td></tr>
<tr><td>सर्वांश्च समरे राजन्किरीटी क्षत्रियर्षभान्। <br>परिचिक्षेप बीभत्सुः सर्वतः प्रक्षिपञ्शरान्   ॥07-153-007॥</td></tr>
<tr><td>कर्णश्च समरे राजन्व्यद्रावयत पार्थिवान्। <br>धृष्टद्युम्नशिखण्ड्यादीन्पाञ्चालानां महारथान्   ॥07-153-008॥</td></tr>
<tr><td>तान्वध्यमानान्दृष्ट्वा तु भीमो भीमपराक्रमः। <br>अभ्ययात्त्वरितः कर्णं विशिखान्विकिरन्रणे   ॥07-153-009॥</td></tr>
<tr><td>ततस्तेऽप्याययुर्हत्वा राक्षसान्यत्र सूतजः। <br>नकुलः सहदेवश्च सात्यकिश्च महारथः। <br>ते कर्णं योधयामासुः पाञ्चाला द्रोणमेव च   ॥07-153-010॥</td></tr>
<tr><td>अलायुधस्तु संक्रुद्धो घटोत्कचमरिंदमम्। <br>परिघेणातिकायेन ताडयामास मूर्धनि   ॥07-153-011॥</td></tr>
<tr><td>स तु तेन प्रहारेण भैमसेनिर्महाबलः। <br>ईषन्मूर्छान्वितोऽऽत्मानं संस्तम्भयत वीर्यवान्   ॥07-153-012॥</td></tr>
<tr><td>ततो दीप्ताग्निसंकाशां शतघण्टामलंकृताम्। <br>चिक्षेप समरे तस्मै गदां काञ्चनभूषणाम्   ॥07-153-013॥</td></tr>
<tr><td>सा हयान्सारथिं चैव रथं चास्य महास्वना। <br>चूर्णयामास वेगेन विसृष्टा भीमकर्मणा   ॥07-153-014॥</td></tr>
<tr><td>स भग्नहयचक्राक्षो विशीर्णध्वजकूबरः। <br>उत्पपात रथात्तूर्णं मायामास्थाय राक्षसीम्   ॥07-153-015॥</td></tr>
<tr><td>स समास्थाय मायां तु ववर्ष रुधिरं बहु। <br>विद्युद्विभ्राजितं चासीत्तिमिराभ्राकुलं नभः   ॥07-153-016॥</td></tr>
<tr><td>ततो वज्रनिपाताश्च साशनिस्तनयित्नवः। <br>महांश्चटचटाशब्दस्तत्रासीद्धि महाहवे   ॥07-153-017॥</td></tr>
<tr><td>तां प्रेक्ष्य विहितां मायां राक्षसो राक्षसेन तु। <br>ऊर्ध्वमुत्पत्य हैडिम्बस्तां मायां माययावधीत्   ॥07-153-018॥</td></tr>
<tr><td>सोऽभिवीक्ष्य हतां मायां मायावी माययैव हि। <br>अश्मवर्षं सुतुमुलं विससर्ज घटोत्कचे   ॥07-153-019॥</td></tr>
<tr><td>अश्मवर्षं स तद्घोरं शरवर्षेण वीर्यवान्। <br>दिशो विध्वंसयामास तदद्भुतमिवाभवत्   ॥07-153-020॥</td></tr>
<tr><td>ततो नानाप्रहरणैरन्योन्यमभिवर्षताम्। <br>आयसैः परिघैः शूलैर्गदामुसलमुद्गरैः   ॥07-153-021॥</td></tr>
<tr><td>पिनाकैः करवालैश्च तोमरप्रासकम्पनैः। <br>नाराचैर्निशितैर्भल्लैः शरैश्चक्रैः परश्वधैः   ॥07-153-022॥</td></tr>
<tr><td>अयोगुडैर्भिण्डिपालैर्गोशीर्षोलूखलैरपि। <br>उत्पाट्य च महाशाखैर्विविधैर्जगतीरुहैः   ॥07-153-023॥</td></tr>
<tr><td>शमीपीलुकरीरैश्च शम्याकैश्चैव भारत। <br>इङ्गुदैर्बदरीभिश्च कोविदारैश्च पुष्पितैः   ॥07-153-024॥</td></tr>
<tr><td>पलाशैररिमेदैश्च प्लक्षन्यग्रोधपिप्पलैः। <br>महद्भिः समरे तस्मिन्नन्योन्यमभिजघ्नतुः   ॥07-153-025॥</td></tr>
<tr><td>विविधैः पर्वताग्रैश्च नानाधातुभिराचितैः। <br>तेषां शब्दो महानासीद्वज्राणां भिद्यतामिव   ॥07-153-026॥</td></tr>
<tr><td>युद्धं तदभवद्घोरं भैम्यलायुधयोर्नृप। <br>हरीन्द्रयोर्यथा राजन्वालिसुग्रीवयोः पुरा   ॥07-153-027॥</td></tr>
<tr><td>तौ युद्ध्वा विविधैर्घोरैरायुधैर्विशिखैस्तथा। <br>प्रगृह्य निशितौ खड्गावन्योन्यमभिजघ्नतुः   ॥07-153-028॥</td></tr>
<tr><td>तावन्योन्यमभिद्रुत्य केशेषु सुमहाबलौ। <br>भुजाभ्यां पर्यगृह्णीतां महाकायौ महाबलौ   ॥07-153-029॥</td></tr>
<tr><td>तौ भिन्नगात्रौ प्रस्वेदं सुस्रुवाते जनाधिप। <br>रुधिरं च महाकायावभिवृष्टाविवाचलौ   ॥07-153-030॥</td></tr>
<tr><td>अथाभिपत्य वेगेन समुद्भ्राम्य च राक्षसम्। <br>बलेनाक्षिप्य हैडिम्बश्चकर्तास्य शिरो महत्   ॥07-153-031॥</td></tr>
<tr><td>सोऽपहृत्य शिरस्तस्य कुण्डलाभ्यां विभूषितम्। <br>तदा सुतुमुलं नादं ननाद सुमहाबलः   ॥07-153-032॥</td></tr>
<tr><td>हतं दृष्ट्वा महाकायं बकज्ञातिमरिंदमम्। <br>पाञ्चालाः पाण्डवाश्चैव सिंहनादान्विनेदिरे   ॥07-153-033॥</td></tr>
<tr><td>ततो भेरीसहस्राणि शङ्खानामयुतानि च। <br>अवादयन्पाण्डवेयास्तस्मिन्रक्षसि पातिते   ॥07-153-034॥</td></tr>
<tr><td>अतीव सा निशा तेषां बभूव विजयावहा। <br>विद्योतमाना विबभौ समन्ताद्दीपमालिनी   ॥07-153-035॥</td></tr>
<tr><td>अलायुधस्य तु शिरो भैमसेनिर्महाबलः। <br>दुर्योधनस्य प्रमुखे चिक्षेप गतचेतनम्   ॥07-153-036॥</td></tr>
<tr><td>अथ दुर्योधनो राजा दृष्ट्वा हतमलायुधम्। <br>बभूव परमोद्विग्नः सह सैन्येन भारत   ॥07-153-037॥</td></tr>
<tr><td>तेन ह्यस्य प्रतिज्ञातं भीमसेनमहं युधि। <br>हन्तेति स्वयमागम्य स्मरता वैरमुत्तमम्   ॥07-153-038॥</td></tr>
<tr><td>ध्रुवं स तेन हन्तव्य इत्यमन्यत पार्थिवः। <br>जीवितं चिरकालाय भ्रातॄणां चाप्यमन्यत   ॥07-153-039॥</td></tr>
<tr><td>स तं दृष्ट्वा विनिहतं भीमसेनात्मजेन वै। <br>प्रतिज्ञां भीमसेनस्य पूर्णामेवाभ्यमन्यत   ॥07-153-040॥</td></tr>
</table>
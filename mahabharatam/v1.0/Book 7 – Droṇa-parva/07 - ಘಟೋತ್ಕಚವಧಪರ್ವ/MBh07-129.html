<table border = "1"><tr><td>Verse</td></tr>
<tr><td> धृतराष्ट्र उवाच। <br>यत्तदा प्राविशत्पाण्डूनाचार्यः कुपितो वशी। <br>उक्त्वा दुर्योधनं सम्यङ्मम शास्त्रातिगं सुतम्   ॥07-129-001॥</td></tr>
<tr><td>प्रविश्य विचरन्तं च रणे शूरमवस्थितम्। <br>कथं द्रोणं महेष्वासं पाण्डवाः पर्यवारयन्   ॥07-129-002॥</td></tr>
<tr><td>केऽरक्षन्दक्षिणं चक्रमाचार्यस्य महात्मनः। <br>के चोत्तरमरक्षन्त निघ्नतः शात्रवान्रणे   ॥07-129-003॥</td></tr>
<tr><td>नृत्यन्स रथमार्गेषु सर्वशस्त्रभृतां वरः। <br>धूमकेतुरिव क्रुद्धः कथं मृत्युमुपेयिवान्   ॥07-129-004॥</td></tr>
<tr><td> संजय उवाच। <br>सायाह्ने सैन्धवं हत्वा राज्ञा पार्थः समेत्य च। <br>सात्यकिश्च महेष्वासो द्रोणमेवाभ्यधावताम्   ॥07-129-005॥</td></tr>
<tr><td>तथा युधिष्ठिरस्तूर्णं भीमसेनश्च पाण्डवः। <br>पृथक्चमूभ्यां संसक्तौ द्रोणमेवाभ्यधावताम्   ॥07-129-006॥</td></tr>
<tr><td>तथैव नकुलो धीमान्सहदेवश्च दुर्जयः। <br>धृष्टद्युम्नः शतानीको विराटश्च सकेकयः। <br>मत्स्याः शाल्वेयसेनाश्च द्रोणमेव ययुर्युधि   ॥07-129-007॥</td></tr>
<tr><td>द्रुपदश्च तथा राजा पाञ्चालैरभिरक्षितः। <br>धृष्टद्युम्नपिता राजन्द्रोणमेवाभ्यवर्तत   ॥07-129-008॥</td></tr>
<tr><td>द्रौपदेया महेष्वासा राक्षसश्च घटोत्कचः। <br>ससेनास्तेऽभ्यवर्तन्त द्रोणमेव महाद्युतिम्   ॥07-129-009॥</td></tr>
<tr><td>प्रभद्रकाश्च पाञ्चालाः षट्सहस्राः प्रहारिणः। <br>द्रोणमेवाभ्यवर्तन्त पुरस्कृत्य शिखण्डिनम्   ॥07-129-010॥</td></tr>
<tr><td>तथेतरे नरव्याघ्राः पाण्डवानां महारथाः। <br>सहिताः संन्यवर्तन्त द्रोणमेव द्विजर्षभम्   ॥07-129-011॥</td></tr>
<tr><td>तेषु शूरेषु युद्धाय गतेषु भरतर्षभ। <br>बभूव रजनी घोरा भीरूणां भयवर्धिनी   ॥07-129-012॥</td></tr>
<tr><td>योधानामशिवा रौद्रा राजन्नन्तकगामिनी। <br>कुञ्जराश्वमनुष्याणां प्राणान्तकरणी तदा   ॥07-129-013॥</td></tr>
<tr><td>तस्यां रजन्यां घोरायां नदन्त्यः सर्वतः शिवाः। <br>न्यवेदयन्भयं घोरं सज्वालकवलैर्मुखैः   ॥07-129-014॥</td></tr>
<tr><td>उलूकाश्चाप्यदृश्यन्त शंसन्तो विपुलं भयम्। <br>विशेषतः कौरवाणां ध्वजिन्यामतिदारुणम्   ॥07-129-015॥</td></tr>
<tr><td>ततः सैन्येषु राजेन्द्र शब्दः समभवन्महान्। <br>भेरीशब्देन महता मृदङ्गानां स्वनेन च   ॥07-129-016॥</td></tr>
<tr><td>गजानां गर्जितैश्चापि तुरङ्गाणां च हेषितैः। <br>खुरशब्दनिपातैश्च तुमुलः सर्वतोऽभवत्   ॥07-129-017॥</td></tr>
<tr><td>ततः समभवद्युद्धं संध्यायामतिदारुणम्। <br>द्रोणस्य च महाराज सृञ्जयानां च सर्वशः   ॥07-129-018॥</td></tr>
<tr><td>तमसा चावृते लोके न प्राज्ञायत किंचन। <br>सैन्येन रजसा चैव समन्तादुत्थितेन ह   ॥07-129-019॥</td></tr>
<tr><td>नरस्याश्वस्य नागस्य समसज्जत शोणितम्। <br>नापश्याम रजो भौमं कश्मलेनाभिसंवृताः   ॥07-129-020॥</td></tr>
<tr><td>रात्रौ वंशवनस्येव दह्यमानस्य पर्वते। <br>घोरश्चटचटाशब्दः शस्त्राणां पततामभूत्   ॥07-129-021॥</td></tr>
<tr><td>नैव स्वे न परे राजन्प्राज्ञायन्त तमोवृते। <br>उन्मत्तमिव तत्सर्वं बभूव रजनीमुखे   ॥07-129-022॥</td></tr>
<tr><td>भौमं रजोऽथ राजेन्द्र शोणितेन प्रशामितम्। <br>शातकौम्भैश्च कवचैर्भूषणैश्च तमोऽभ्यगात्   ॥07-129-023॥</td></tr>
<tr><td>ततः सा भारती सेना मणिहेमविभूषिता। <br>द्यौरिवासीत्सनक्षत्रा रजन्यां भरतर्षभ   ॥07-129-024॥</td></tr>
<tr><td>गोमायुबडसंघुष्टा शक्तिध्वजसमाकुला। <br>दारुणाभिरुता घोरा क्ष्वेडितोत्क्रुष्टनादिता   ॥07-129-025॥</td></tr>
<tr><td>ततोऽभवन्महाशब्दस्तुमुलो लोमहर्षणः। <br>समावृण्वन्दिशः सर्वा महेन्द्राशनिनिस्वनः   ॥07-129-026॥</td></tr>
<tr><td>सा निशीथे महाराज सेनादृश्यत भारती। <br>अङ्गदैः कुण्डलैर्निष्कैः शस्त्रैश्चैवावभासिता   ॥07-129-027॥</td></tr>
<tr><td>तत्र नागा रथाश्चैव जाम्बूनदविभूषिताः। <br>निशायां प्रत्यदृश्यन्त मेघा इव सविद्युतः   ॥07-129-028॥</td></tr>
<tr><td>ऋष्टिशक्तिगदाबाणमुसलप्रासपट्टिशाः। <br>संपतन्तो व्यदृश्यन्त भ्राजमाना इवाग्नयः   ॥07-129-029॥</td></tr>
<tr><td>दुर्योधनपुरोवातां रथनागबलाहकाम्। <br>वादित्रघोषस्तनितां चापविद्युद्ध्वजैर्वृताम्   ॥07-129-030॥</td></tr>
<tr><td>द्रोणपाण्डवपर्जन्यां खड्गशक्तिगदाशनिम्। <br>शरधारास्त्रपवनां भृशं शीतोष्णसंकुलाम्   ॥07-129-031॥</td></tr>
<tr><td>घोरां विस्मापनीमुग्रां जीवितच्छिदमप्लवाम्। <br>तां प्राविशन्नतिभयां सेनां युद्धचिकीर्षवः   ॥07-129-032॥</td></tr>
<tr><td>तस्मिन्रात्रिमुखे घोरे महाशब्दनिनादिते। <br>भीरूणां त्रासजनने शूराणां हर्षवर्धने   ॥07-129-033॥</td></tr>
<tr><td>रात्रियुद्धे तदा घोरे वर्तमाने सुदारुणे। <br>द्रोणमभ्यद्रवन्क्रुद्धाः सहिताः पाण्डुसृञ्जयाः   ॥07-129-034॥</td></tr>
<tr><td>ये ये प्रमुखतो राजन्न्यवर्तन्त महात्मनः। <br>तान्सर्वान्विमुखांश्चक्रे कांश्चिन्निन्ये यमक्षयम्   ॥07-129-035॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>द्रुपदस्यात्मजान्दृष्ट्वा कुन्तिभोजसुतांस्तथा। <br>द्रोणपुत्रेण निहतान्राक्षसांश्च सहस्रशः   ॥07-132-001॥</td></tr>
<tr><td>युधिष्ठिरो भीमसेनो धृष्टद्युम्नश्च पार्षतः। <br>युयुधानश्च संयत्ता युद्धायैव मनो दधुः   ॥07-132-002॥</td></tr>
<tr><td>सोमदत्तः पुनः कुर्द्धो दृष्ट्वा सात्यकिमाहवे। <br>महता शरवर्षेण छादयामास सर्वतः   ॥07-132-003॥</td></tr>
<tr><td>ततः समभवद्युद्धमतीव भयवर्धनम्। <br>त्वदीयानां परेषां च घोरं विजयकाङ्क्षिणाम्   ॥07-132-004॥</td></tr>
<tr><td>दशभिः सात्वतस्यार्थे भीमो विव्याध कौरवम्। <br>सोमदत्तोऽपि तं वीरं शतेन प्रत्यविध्यत   ॥07-132-005॥</td></tr>
<tr><td>सात्वतस्त्वभिसंक्रुद्धः पुत्राधिभिरभिप्लुतम्। <br>वृद्धमृद्धं गुणैः सर्वैर्ययातिमिव नाहुषम्   ॥07-132-006॥</td></tr>
<tr><td>विव्याध दशभिस्तीक्ष्णैः शरैर्वज्रनिपातिभिः। <br>शक्त्या चैनमथाहत्य पुनर्विव्याध सप्तभिः   ॥07-132-007॥</td></tr>
<tr><td>ततस्तु सात्यकेरर्थे भीमसेनो नवं दृढम्। <br>मुमोच परिघं घोरं सोमदत्तस्य मूर्धनि   ॥07-132-008॥</td></tr>
<tr><td>सात्यकिश्चाग्निसंकाशं मुमोच शरमुत्तमम्। <br>सोमदत्तोरसि क्रुद्धः सुपत्रं निशितं युधि   ॥07-132-009॥</td></tr>
<tr><td>युगपत्पेततुरथ घोरौ परिघमार्गणौ। <br>शरीरे सोमदत्तस्य स पपात महारथः   ॥07-132-010॥</td></tr>
<tr><td>व्यामोहिते तु तनये बाह्लीकः समुपाद्रवत्। <br>विसृजञ्शरवर्षाणि कालवर्षीव तोयदः   ॥07-132-011॥</td></tr>
<tr><td>भीमोऽथ सात्वतस्यार्थे बाह्लीकं नवभिः शरैः। <br>पीडयन्वै महात्मानं विव्याध रणमूर्धनि   ॥07-132-012॥</td></tr>
<tr><td>प्रातिपीयस्तु संक्रुद्धः शक्तिं भीमस्य वक्षसि। <br>निचखान महाबाहुः पुरंदर इवाशनिम्   ॥07-132-013॥</td></tr>
<tr><td>स तयाभिहतो भीमश्चकम्पे च मुमोह च। <br>प्राप्य चेतश्च बलवान्गदामस्मै ससर्ज ह   ॥07-132-014॥</td></tr>
<tr><td>सा पाण्डवेन प्रहिता बाह्लीकस्य शिरोऽहरत्। <br>स पपात हतः पृथ्व्यां वज्राहत इवाद्रिराट्   ॥07-132-015॥</td></tr>
<tr><td>तस्मिन्विनिहते वीरे बाह्लीके पुरुषर्षभे। <br>पुत्रास्तेऽभ्यर्दयन्भीमं दश दाशरथेः समाः   ॥07-132-016॥</td></tr>
<tr><td>नाराचैर्दशभिर्भीमस्तान्निहत्य तवात्मजान्। <br>कर्णस्य दयितं पुत्रं वृषसेनमवाकिरत्   ॥07-132-017॥</td></tr>
<tr><td>ततो वृषरथो नाम भ्राता कर्णस्य विश्रुतः। <br>जघान भीमं नाराचैस्तमप्यभ्यवधीद्बली   ॥07-132-018॥</td></tr>
<tr><td>ततः सप्त रथान्वीरः स्यालानां तव भारत। <br>निहत्य भीमो नाराचैः शतचन्द्रमपोथयत्   ॥07-132-019॥</td></tr>
<tr><td>अमर्षयन्तो निहतं शतचन्द्रं महारथम्। <br>शकुनेर्भ्रातरो वीरा गजाक्षः शरभो विभुः। <br>अभिद्रुत्य शरैस्तीक्ष्णैर्भीमसेनमताडयन्   ॥07-132-020॥</td></tr>
<tr><td>स तुद्यमानो नाराचैर्वृष्टिवेगैरिवर्षभः। <br>जघान पञ्चभिर्बाणैः पञ्चैवातिबलो रथान्। <br>तान्दृष्ट्वा निहतान्वीरान्विचेलुर्नृपसत्तमाः   ॥07-132-021॥</td></tr>
<tr><td>ततो युधिष्ठिरः क्रुद्धस्तवानीकमशातयत्। <br>मिषतः कुम्भयोनेश्च पुत्राणां च तवानघ   ॥07-132-022॥</td></tr>
<tr><td>अम्बष्ठान्मालवाञ्शूरांस्त्रिगर्तान्सशिबीनपि। <br>प्राहिणोन्मृत्युलोकाय गणान्युद्धे युधिष्ठिरः   ॥07-132-023॥</td></tr>
<tr><td>अभीषाहाञ्शूरसेनान्बाह्लीकान्सवसातिकान्। <br>निकृत्य पृथिवीं राजा चक्रे शोणितकर्दमाम्   ॥07-132-024॥</td></tr>
<tr><td>यौधेयारट्टराजन्यमद्रकाणां गणान्युधि। <br>प्राहिणोन्मृत्युलोकाय शूरान्बाणैर्युधिष्ठिरः   ॥07-132-025॥</td></tr>
<tr><td>हताहरत गृह्णीत विध्यत व्यवकृन्तत। <br>इत्यासीत्तुमुलः शब्दो युधिष्ठिररथं प्रति   ॥07-132-026॥</td></tr>
<tr><td>सैन्यानि द्रावयन्तं तं द्रोणो दृष्ट्वा युधिष्ठिरम्। <br>चोदितस्तव पुत्रेण सायकैरभ्यवाकिरत्   ॥07-132-027॥</td></tr>
<tr><td>द्रोणस्तु परमक्रुद्धो वायव्यास्त्रेण पार्थिवम्। <br>विव्याध सोऽस्य तद्दिव्यमस्त्रमस्त्रेण जघ्निवान्   ॥07-132-028॥</td></tr>
<tr><td>तस्मिन्विनिहते चास्त्रे भारद्वाजो युधिष्ठिरे। <br>वारुणं याम्यमाग्नेयं त्वाष्ट्रं सावित्रमेव च। <br>चिक्षेप परमक्रुद्धो जिघांसुः पाण्डुनन्दनम्   ॥07-132-029॥</td></tr>
<tr><td>क्षिप्तानि क्षिप्यमाणानि तानि चास्त्राणि धर्मजः। <br>जघानास्त्रैर्महाबाहुः कुम्भयोनेरवित्रसन्   ॥07-132-030॥</td></tr>
<tr><td>सत्यां चिकीर्षमाणस्तु प्रतिज्ञां कुम्भसंभवः। <br>प्रादुश्चक्रेऽस्त्रमैन्द्रं वै प्राजापत्यं च भारत। <br>जिघांसुर्धर्मतनयं तव पुत्रहिते रतः   ॥07-132-031॥</td></tr>
<tr><td>पतिः कुरूणां गजसिंहगामी; विशालवक्षाः पृथुलोहिताक्षः। <br>प्रादुश्चकारास्त्रमहीनतेजा; माहेन्द्रमन्यत्स जघान तेऽस्त्रे   ॥07-132-032॥</td></tr>
<tr><td>विहन्यमानेष्वस्त्रेषु द्रोणः क्रोधसमन्वितः। <br>युधिष्ठिरवधप्रेप्सुर्ब्राह्ममस्त्रमुदैरयत्   ॥07-132-033॥</td></tr>
<tr><td>ततो नाज्ञासिषं किंचिद्घोरेण तमसावृते। <br>सर्वभूतानि च परं त्रासं जग्मुर्महीपते   ॥07-132-034॥</td></tr>
<tr><td>ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः। <br>ब्रह्मास्त्रेणैव राजेन्द्र तदस्त्रं प्रत्यवारयत्   ॥07-132-035॥</td></tr>
<tr><td>ततः सैनिकमुख्यास्ते प्रशशंसुर्नरर्षभौ। <br>द्रोणपार्थौ महेष्वासौ सर्वयुद्धविशारदौ   ॥07-132-036॥</td></tr>
<tr><td>ततः प्रमुच्य कौन्तेयं द्रोणो द्रुपदवाहिनीम्। <br>व्यधमद्रोषताम्राक्षो वायव्यास्त्रेण भारत   ॥07-132-037॥</td></tr>
<tr><td>ते हन्यमाना द्रोणेन पाञ्चालाः प्राद्रवन्भयात्। <br>पश्यतो भीमसेनस्य पार्थस्य च महात्मनः   ॥07-132-038॥</td></tr>
<tr><td>ततः किरीटी भीमश्च सहसा संन्यवर्तताम्। <br>महद्भ्यां रथवंशाभ्यां परिगृह्य बलं तव   ॥07-132-039॥</td></tr>
<tr><td>बीभत्सुर्दक्षिणं पार्श्वमुत्तरं तु वृकोदरः। <br>भारद्वाजं शरौघाभ्यां महद्भ्यामभ्यवर्षताम्   ॥07-132-040॥</td></tr>
<tr><td>तौ तदा सृञ्जयाश्चैव पाञ्चालाश्च महौजसः। <br>अन्वगच्छन्महाराज मत्स्याश्च सह सात्वतैः   ॥07-132-041॥</td></tr>
<tr><td>ततः सा भारती सेना वध्यमाना किरीटिना। <br>द्रोणेन वार्यमाणास्ते स्वयं तव सुतेन च। <br>नाशक्यन्त महाराज योधा वारयितुं तदा   ॥07-132-042॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>सहदेवमथायान्तं द्रोणप्रेप्सुं विशां पते। <br>कर्णो वैकर्तनो युद्धे वारयामास भारत   ॥07-142-001॥</td></tr>
<tr><td>सहदेवस्तु राधेयं विद्ध्वा नवभिराशुगैः। <br>पुनर्विव्याध दशभिर्निशितैर्नतपर्वभिः   ॥07-142-002॥</td></tr>
<tr><td>तं कर्णः प्रतिविव्याध शतेन नतपर्वणाम्। <br>सज्यं चास्य धनुः शीघ्रं चिच्छेद लघुहस्तवत्   ॥07-142-003॥</td></tr>
<tr><td>ततोऽन्यद्धनुरादाय माद्रीपुत्रः प्रतापवान्। <br>कर्णं विव्याध विंशत्या तदद्भुतमिवाभवत्   ॥07-142-004॥</td></tr>
<tr><td>तस्य कर्णो हयान्हत्वा शरैः संनतपर्वभिः। <br>सारथिं चास्य भल्लेन द्रुतं निन्ये यमक्षयम्   ॥07-142-005॥</td></tr>
<tr><td>विरथः सहदेवस्तु खड्गं चर्म समाददे। <br>तदप्यस्य शरैः कर्णो व्यधमत्प्रहसन्निव   ॥07-142-006॥</td></tr>
<tr><td>ततो गुर्वीं महाघोरां हेमचित्रां महागदाम्। <br>प्रेषयामास समरे वैकर्तनरथं प्रति   ॥07-142-007॥</td></tr>
<tr><td>तामापतन्तीं सहसा सहदेवप्रवेरिताम्। <br>व्यष्टम्भयच्छरैः कर्णो भूमौ चैनामपातयत्   ॥07-142-008॥</td></tr>
<tr><td>गदां विनिहतां दृष्ट्वा सहदेवस्त्वरान्वितः। <br>शक्तिं चिक्षेप कर्णाय तामप्यस्याच्छिनच्छरैः   ॥07-142-009॥</td></tr>
<tr><td>ससंभ्रमस्ततस्तूर्णमवप्लुत्य रथोत्तमात्। <br>सहदेवो महाराज दृष्ट्वा कर्णं व्यवस्थितम्। <br>रथचक्रं ततो गृह्य मुमोचाधिरथिं प्रति   ॥07-142-010॥</td></tr>
<tr><td>तमापतन्तं सहसा कालचक्रमिवोद्यतम्। <br>शरैरनेकसाहस्रैरच्छिनत्सूतनन्दनः   ॥07-142-011॥</td></tr>
<tr><td>तस्मिंस्तु वितथे चक्रे कृते तेन महात्मना। <br>वार्यमाणश्च विशिखैः सहदेवो रणं जहौ   ॥07-142-012॥</td></tr>
<tr><td>तमभिद्रुत्य राधेयो मुहूर्ताद्भरतर्षभ। <br>अब्रवीत्प्रहसन्वाक्यं सहदेवं विशां पते   ॥07-142-013॥</td></tr>
<tr><td>मा युध्यस्व रणे वीर विशिष्टै रथिभिः सह। <br>सदृशैर्युध्य माद्रेय वचो मे मा विशङ्किथाः   ॥07-142-014॥</td></tr>
<tr><td>अथैनं धनुषोऽग्रेण तुदन्भूयोऽब्रवीद्वचः। <br>एषोऽर्जुनो रणे यत्तो युध्यते कुरुभिः सह। <br>तत्र गच्छस्व माद्रेय गृहं वा यदि मन्यसे   ॥07-142-015॥</td></tr>
<tr><td>एवमुक्त्वा तु तं कर्णो रथेन रथिनां वरः। <br>प्रायात्पाञ्चालपाण्डूनां सैन्यानि प्रहसन्निव   ॥07-142-016॥</td></tr>
<tr><td>वधप्राप्तं तु माद्रेयं नावधीत्समरेऽरिहा। <br>कुन्त्याः स्मृत्वा वचो राजन्सत्यसंधो महारथः   ॥07-142-017॥</td></tr>
<tr><td>सहदेवस्ततो राजन्विमनाः शरपीडितः। <br>कर्णवाक्शल्यतप्तश्च जीवितान्निरविद्यत   ॥07-142-018॥</td></tr>
<tr><td>आरुरोह रथं चापि पाञ्चाल्यस्य महात्मनः। <br>जनमेजयस्य समरे त्वरायुक्तो महारथः   ॥07-142-019॥</td></tr>
<tr><td>विराटं सहसेनं तु द्रोणार्थे द्रुतमागतम्। <br>मद्रराजः शरौघेण छादयामास धन्विनम्   ॥07-142-020॥</td></tr>
<tr><td>तयोः समभवद्युद्धं समरे दृढधन्विनोः। <br>यादृशं ह्यभवद्राजञ्जम्भवासवयोः पुरा   ॥07-142-021॥</td></tr>
<tr><td>मद्रराजो महाराज विराटं वाहिनीपतिम्। <br>आजघ्ने त्वरितं तीक्ष्णैः शतेन नतपर्वणाम्   ॥07-142-022॥</td></tr>
<tr><td>प्रतिविव्याध तं राजा नवभिर्निशितैः शरैः। <br>पुनश्चैव त्रिसप्तत्या भूयश्चैव शतेन ह   ॥07-142-023॥</td></tr>
<tr><td>तस्य मद्राधिपो हत्वा चतुरो रथवाजिनः। <br>सूतं ध्वजं च समरे रथोपस्थादपातयत्   ॥07-142-024॥</td></tr>
<tr><td>हताश्वात्तु रथात्तूर्णमवप्लुत्य महारथः। <br>तस्थौ विस्फारयंश्चापं विमुञ्चंश्च शिताञ्शरान्   ॥07-142-025॥</td></tr>
<tr><td>शतानीकस्ततो दृष्ट्वा भ्रातरं हतवाहनम्। <br>रथेनाभ्यपतत्तूर्णं सर्वलोकस्य पश्यतः   ॥07-142-026॥</td></tr>
<tr><td>शतानीकमथायान्तं मद्रराजो महामृधे। <br>विशिखैर्बहुभिर्विद्ध्वा ततो निन्ये यमक्षयम्   ॥07-142-027॥</td></tr>
<tr><td>तस्मिंस्तु निहते वीरे विराटो रथसत्तमः। <br>आरुरोह रथं तूर्णं तमेव ध्वजमालिनम्   ॥07-142-028॥</td></tr>
<tr><td>ततो विस्फार्य नयने क्रोधाद्द्विगुणविक्रमः। <br>मद्रराजरथं तूर्णं छादयामास पत्रिभिः   ॥07-142-029॥</td></tr>
<tr><td>ततो मद्राधिपः क्रुद्धः शतेन नतपर्वणाम्। <br>आजघानोरसि दृढं विराटं वाहिनीपतिम्   ॥07-142-030॥</td></tr>
<tr><td>सोऽतिविद्धो महाराज रथोपस्थ उपाविशत्। <br>कश्मलं चाविशत्तीव्रं विराटो भरतर्षभ। <br>सारथिस्तमपोवाह समरे शरविक्षतम्   ॥07-142-031॥</td></tr>
<tr><td>ततः सा महती सेना प्राद्रवन्निशि भारत। <br>वध्यमाना शरशतैः शल्येनाहवशोभिना   ॥07-142-032॥</td></tr>
<tr><td>तां दृष्ट्वा विद्रुतां सेनां वासुदेवधनंजयौ। <br>प्रायातां तत्र राजेन्द्र यत्र शल्यो व्यवस्थितः   ॥07-142-033॥</td></tr>
<tr><td>तौ तु प्रत्युद्ययौ राजन्राक्षसेन्द्रो ह्यलम्बुसः। <br>अष्टचक्रसमायुक्तमास्थाय प्रवरं रथम्   ॥07-142-034॥</td></tr>
<tr><td>तुरंगममुखैर्युक्तं पिशाचैर्घोरदर्शनैः। <br>लोहितार्द्रपताकं तं रक्तमाल्यविभूषितम्। <br>कार्ष्णायसमयं घोरमृक्षचर्मावृतं महत्   ॥07-142-035॥</td></tr>
<tr><td>रौद्रेण चित्रपक्षेण विवृताक्षेण कूजता। <br>ध्वजेनोच्छ्रिततुण्डेन गृध्रराजेन राजता   ॥07-142-036॥</td></tr>
<tr><td>स बभौ राक्षसो राजन्भिन्नाञ्जनचयोपमः। <br>रुरोधार्जुनमायान्तं प्रभञ्जनमिवाद्रिराट्। <br>किरन्बाणगणान्राजञ्शतशोऽर्जुनमूर्धनि   ॥07-142-037॥</td></tr>
<tr><td>अतितीव्रमभूद्युद्धं नरराक्षसयोर्मृधे। <br>द्रष्टॄणां प्रीतिजननं सर्वेषां भरतर्षभ   ॥07-142-038॥</td></tr>
<tr><td>तमर्जुनः शतेनैव पत्रिणामभ्यताडयत्। <br>नवभिश्च शितैर्बाणैश्चिच्छेद ध्वजमुच्छ्रितम्   ॥07-142-039॥</td></tr>
<tr><td>सारथिं च त्रिभिर्बाणैस्त्रिभिरेव त्रिवेणुकम्। <br>धनुरेकेन चिच्छेद चतुर्भिश्चतुरो हयान्। <br>विरथस्योद्यतं खड्गं शरेणास्य द्विधाच्छिनत्   ॥07-142-040॥</td></tr>
<tr><td>अथैनं निशितैर्बाणैश्चतुर्भिर्भरतर्षभ। <br>पार्थोऽर्दयद्राक्षसेन्द्रं स विद्धः प्राद्रवद्भयात्   ॥07-142-041॥</td></tr>
<tr><td>तं विजित्यार्जुनस्तूर्णं द्रोणान्तिकमुपाययौ। <br>किरञ्शरगणान्राजन्नरवारणवाजिषु   ॥07-142-042॥</td></tr>
<tr><td>वध्यमाना महाराज पाण्डवेन यशस्विना। <br>सैनिका न्यपतन्नुर्व्यां वातनुन्ना इव द्रुमाः   ॥07-142-043॥</td></tr>
<tr><td>तेषु तूत्साद्यमानेषु फल्गुनेन महात्मना। <br>संप्राद्रवद्बलं सर्वं पुत्राणां ते विशां पते   ॥07-142-044॥</td></tr>
</table>
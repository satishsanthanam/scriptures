<table border = "1"><tr><td>Verse</td></tr>
<tr><td> धृतराष्ट्र उवाच। <br>कर्णदुर्योधनादीनां शकुनेः सौबलस्य च। <br>अपनीतं महत्तात तव चैव विशेषतः   ॥07-158-001॥</td></tr>
<tr><td>यदाजानीत तां शक्तिमेकघ्नीं सततं रणे। <br>अनिवार्यामसह्यां च देवैरपि सवासवैः   ॥07-158-002॥</td></tr>
<tr><td>सा किमर्थं न कर्णेन प्रवृत्ते समरे पुरा। <br>न देवकीसुते मुक्ता फल्गुने वापि संजय   ॥07-158-003॥</td></tr>
<tr><td> संजय उवाच। <br>संग्रामाद्विनिवृत्तानां सर्वेषां नो विशां पते। <br>रात्रौ कुरुकुलश्रेष्ठ मन्त्रोऽयं समजायत   ॥07-158-004॥</td></tr>
<tr><td>प्रभातमात्रे श्वोभूते केशवायार्जुनाय वा। <br>शक्तिरेषा विमोक्तव्या कर्ण कर्णेति नित्यशः   ॥07-158-005॥</td></tr>
<tr><td>ततः प्रभातसमये राजन्कर्णस्य दैवतैः। <br>अन्येषां चैव योधानां सा बुद्धिर्नश्यते पुनः   ॥07-158-006॥</td></tr>
<tr><td>दैवमेव परं मन्ये यत्कर्णो हस्तसंस्थया। <br>न जघान रणे पार्थं कृष्णं वा देवकीसुतम्   ॥07-158-007॥</td></tr>
<tr><td>तस्य हस्तस्थिता शक्तिः कालरात्रिरिवोद्यता। <br>दैवोपहतबुद्धित्वान्न तां कर्णो विमुक्तवान्   ॥07-158-008॥</td></tr>
<tr><td>कृष्णे वा देवकीपुत्रे मोहितो देवमायया। <br>पार्थे वा शक्रकल्पे वै वधार्थं वासवीं प्रभो   ॥07-158-009॥</td></tr>
<tr><td> धृतराष्ट्र उवाच। <br>दैवेनैव हता यूयं स्वबुद्ध्या केशवस्य च। <br>गता हि वासवी हत्वा तृणभूतं घटोत्कचम्   ॥07-158-010॥</td></tr>
<tr><td>कर्णश्च मम पुत्राश्च सर्वे चान्ये च पार्थिवाः। <br>अनेन दुष्प्रणीतेन गता वैवस्वतक्षयम्   ॥07-158-011॥</td></tr>
<tr><td>भूय एव तु मे शंस यथा युद्धमवर्तत। <br>कुरूणां पाण्डवानां च हैडिम्बे निहते तदा   ॥07-158-012॥</td></tr>
<tr><td>ये च तेऽभ्यद्रवन्द्रोणं व्यूढानीकाः प्रहारिणः। <br>सृञ्जयाः सह पाञ्चालैस्तेऽप्यकुर्वन्कथं रणम्   ॥07-158-013॥</td></tr>
<tr><td>सौमदत्तेर्वधाद्द्रोणमायस्तं सैन्धवस्य च। <br>अमर्षाज्जीवितं त्यक्त्वा गाहमानं वरूथिनीम्   ॥07-158-014॥</td></tr>
<tr><td>जृम्भमाणमिव व्याघ्रं व्यात्ताननमिवान्तकम्। <br>कथं प्रत्युद्ययुर्द्रोणमस्यन्तं पाण्डुसृञ्जयाः   ॥07-158-015॥</td></tr>
<tr><td>आचार्यं ये च तेऽरक्षन्दुर्योधनपुरोगमाः। <br>द्रौणिकर्णकृपास्तात तेऽप्यकुर्वन्किमाहवे   ॥07-158-016॥</td></tr>
<tr><td>भारद्वाजं जिघांसन्तौ सव्यसाचिवृकोदरौ। <br>समार्छन्मामका युद्धे कथं संजय शंस मे   ॥07-158-017॥</td></tr>
<tr><td>सिन्धुराजवधेनेमे घटोत्कचवधेन ते। <br>अमर्षिताः सुसंक्रुद्धा रणं चक्रुः कथं निशि   ॥07-158-018॥</td></tr>
<tr><td> संजय उवाच। <br>हते घटोत्कचे राजन्कर्णेन निशि राक्षसे। <br>प्रणदत्सु च हृष्टेषु तावकेषु युयुत्सुषु   ॥07-158-019॥</td></tr>
<tr><td>आपतत्सु च वेगेन वध्यमाने बलेऽपि च। <br>विगाढायां रजन्यां च राजा दैन्यं परं गतः   ॥07-158-020॥</td></tr>
<tr><td>अब्रवीच्च महाबाहुर्भीमसेनं परंतपः। <br>आवारय महाबाहो धार्तराष्ट्रस्य वाहिनीम्। <br>हैडिम्बस्याभिघातेन मोहो मामाविशन्महान्   ॥07-158-021॥</td></tr>
<tr><td>एवं भीमं समादिश्य स्वरथे समुपाविशत्। <br>अश्रुपूर्णमुखो राजा निःश्वसंश्च पुनः पुनः। <br>कश्मलं प्राविशद्घोरं दृष्ट्वा कर्णस्य विक्रमम्   ॥07-158-022॥</td></tr>
<tr><td>तं तथा व्यथितं दृष्ट्वा कृष्णो वचनमब्रवीत्। <br>मा व्यथां कुरु कौन्तेय नैतत्त्वय्युपपद्यते। <br>वैक्लव्यं भरतश्रेष्ठ यथा प्राकृतपूरुषे   ॥07-158-023॥</td></tr>
<tr><td>उत्तिष्ठ राजन्युध्यस्व वह गुर्वीं धुरं विभो। <br>त्वयि वैक्लव्यमापन्ने संशयो विजये भवेत्   ॥07-158-024॥</td></tr>
<tr><td>श्रुत्वा कृष्णस्य वचनं धर्मराजो युधिष्ठिरः। <br>विमृज्य नेत्रे पाणिभ्यां कृष्णं वचनमब्रवीत्   ॥07-158-025॥</td></tr>
<tr><td>विदिता ते महाबाहो धर्माणां परमा गतिः। <br>ब्रह्महत्याफलं तस्य यः कृतं नावबुध्यते   ॥07-158-026॥</td></tr>
<tr><td>अस्माकं हि वनस्थानां हैडिम्बेन महात्मना। <br>बालेनापि सता तेन कृतं साह्यं जनार्दन   ॥07-158-027॥</td></tr>
<tr><td>अस्त्रहेतोर्गतं ज्ञात्वा पाण्डवं श्वेतवाहनम्। <br>असौ कृष्ण महेष्वासः काम्यके मामुपस्थितः। <br>उषितश्च सहास्माभिर्यावन्नासीद्धनंजयः   ॥07-158-028॥</td></tr>
<tr><td>गन्धमादनयात्रायां दुर्गेभ्यश्च स्म तारिताः। <br>पाञ्चाली च परिश्रान्ता पृष्ठेनोढा महात्मना   ॥07-158-029॥</td></tr>
<tr><td>आरम्भाच्चैव युद्धानां यदेष कृतवान्प्रभो। <br>मदर्थं दुष्करं कर्म कृतं तेन महात्मना   ॥07-158-030॥</td></tr>
<tr><td>स्वभावाद्या च मे प्रीतिः सहदेवे जनार्दन। <br>सैव मे द्विगुणा प्रीती राक्षसेन्द्रे घटोत्कचे   ॥07-158-031॥</td></tr>
<tr><td>भक्तश्च मे महाबाहुः प्रियोऽस्याहं प्रियश्च मे। <br>येन विन्दामि वार्ष्णेय कश्मलं शोकतापितः   ॥07-158-032॥</td></tr>
<tr><td>पश्य सैन्यानि वार्ष्णेय द्राव्यमाणानि कौरवैः। <br>द्रोणकर्णौ च संयत्तौ पश्य युद्धे महारथौ   ॥07-158-033॥</td></tr>
<tr><td>निशीथे पाण्डवं सैन्यमाभ्यां पश्य प्रमर्दितम्। <br>गजाभ्यामिव मत्ताभ्यां यथा नडवनं महत्   ॥07-158-034॥</td></tr>
<tr><td>अनादृत्य बलं बाह्वोर्भीमसेनस्य माधव। <br>चित्रास्त्रतां च पार्थस्य विक्रमन्ते स्म कौरवाः   ॥07-158-035॥</td></tr>
<tr><td>एष द्रोणश्च कर्णश्च राजा चैव सुयोधनः। <br>निहत्य राक्षसं युद्धे हृष्टा नर्दन्ति संयुगे   ॥07-158-036॥</td></tr>
<tr><td>कथमस्मासु जीवत्सु त्वयि चैव जनार्दन। <br>हैडिम्बः प्राप्तवान्मृत्युं सूतपुत्रेण संगतः   ॥07-158-037॥</td></tr>
<tr><td>कदर्थीकृत्य नः सर्वान्पश्यतः सव्यसाचिनः। <br>निहतो राक्षसः कृष्ण भैमसेनिर्महाबलः   ॥07-158-038॥</td></tr>
<tr><td>यदाभिमन्युर्निहतो धार्तराष्ट्रैर्दुरात्मभिः। <br>नासीत्तत्र रणे कृष्ण सव्यसाची महारथः   ॥07-158-039॥</td></tr>
<tr><td>निरुद्धाश्च वयं सर्वे सैन्धवेन दुरात्मना। <br>निमित्तमभवद्द्रोणः सपुत्रस्तत्र कर्मणि   ॥07-158-040॥</td></tr>
<tr><td>उपदिष्टो वधोपायः कर्णस्य गुरुणा स्वयम्। <br>व्यायच्छतश्च खड्गेन द्विधा खड्गं चकार ह   ॥07-158-041॥</td></tr>
<tr><td>व्यसने वर्तमानस्य कृतवर्मा नृशंसवत्। <br>अश्वाञ्जघान सहसा तथोभौ पार्ष्णिसारथी। <br>तथेतरे महेष्वासाः सौभद्रं युध्यपातयन्   ॥07-158-042॥</td></tr>
<tr><td>अल्पे च कारणे कृष्ण हतो गाण्डीवधन्वना। <br>सैन्धवो यादवश्रेष्ठ तच्च नातिप्रियं मम   ॥07-158-043॥</td></tr>
<tr><td>यदि शत्रुवधे न्याय्यो भवेत्कर्तुं च पाण्डवैः। <br>द्रोणकर्णौ रणे पूर्वं हन्तव्याविति मे मतिः   ॥07-158-044॥</td></tr>
<tr><td>एतौ मूलं हि दुःखानामस्माकं पुरुषर्षभ। <br>एतौ रणे समासाद्य पराश्वस्तः सुयोधनः   ॥07-158-045॥</td></tr>
<tr><td>यत्र वध्यो भवेद्द्रोणः सूतपुत्रश्च सानुगः। <br>तत्रावधीन्महाबाहुः सैन्धवं दूरवासिनम्   ॥07-158-046॥</td></tr>
<tr><td>अवश्यं तु मया कार्यः सूतपुत्रस्य निग्रहः। <br>ततो यास्याम्यहं वीर स्वयं कर्णजिघांसया। <br>भीमसेनो महाबाहुर्द्रोणानीकेन संगतः   ॥07-158-047॥</td></tr>
<tr><td>एवमुक्त्वा ययौ तूर्णं त्वरमाणो युधिष्ठिरः। <br>स विस्फार्य महच्चापं शङ्खं प्रध्माप्य भैरवम्   ॥07-158-048॥</td></tr>
<tr><td>ततो रथसहस्रेण गजानां च शतैस्त्रिभिः। <br>वाजिभिः पञ्चसाहस्रैस्त्रिसाहस्रैः प्रभद्रकैः। <br>वृतः शिखण्डी त्वरितो राजानं पृष्ठतोऽन्वयात्   ॥07-158-049॥</td></tr>
<tr><td>ततो भेरीः समाजघ्नुः शङ्खान्दध्मुश्च दंशिताः। <br>पाञ्चालाः पाण्डवाश्चैव युधिष्ठिरपुरोगमाः   ॥07-158-050॥</td></tr>
<tr><td>ततोऽब्रवीन्महाबाहुर्वासुदेवो धनंजयम्। <br>एष प्रयाति त्वरितो क्रोधाविष्टो युधिष्ठिरः। <br>जिघांसुः सूतपुत्रस्य तस्योपेक्षा न युज्यते   ॥07-158-051॥</td></tr>
<tr><td>एवमुक्त्वा हृषीकेशः शीघ्रमश्वानचोदयत्। <br>दूरं च यातं राजानमन्वगच्छज्जनार्दनः   ॥07-158-052॥</td></tr>
<tr><td>तं दृष्ट्वा सहसा यान्तं सूतपुत्रजिघांसया। <br>शोकोपहतसंकल्पं दह्यमानमिवाग्निना। <br>अभिगम्याब्रवीद्व्यासो धर्मपुत्रं युधिष्ठिरम्   ॥07-158-053॥</td></tr>
<tr><td>कर्णमासाद्य संग्रामे दिष्ट्या जीवति फल्गुनः। <br>सव्यसाचिवधाकाङ्क्षी शक्तिं रक्षितवान्हि सः   ॥07-158-054॥</td></tr>
<tr><td>न चागाद्द्वैरथं जिष्णुर्दिष्ट्या तं भरतर्षभ। <br>सृजेतां स्पर्धिनावेतौ दिव्यान्यस्त्राणि सर्वशः   ॥07-158-055॥</td></tr>
<tr><td>वध्यमानेषु चास्त्रेषु पीडितः सूतनन्दनः। <br>वासवीं समरे शक्तिं ध्रुवं मुञ्चेद्युधिष्ठिर   ॥07-158-056॥</td></tr>
<tr><td>ततो भवेत्ते व्यसनं घोरं भरतसत्तम। <br>दिष्ट्या रक्षो हतं युद्धे सूतपुत्रेण मानद   ॥07-158-057॥</td></tr>
<tr><td>वासवीं कारणं कृत्वा कालेनापहतो ह्यसौ। <br>तवैव कारणाद्रक्षो निहतं तात संयुगे   ॥07-158-058॥</td></tr>
<tr><td>मा क्रुधो भरतश्रेष्ठ मा च शोके मनः कृथाः। <br>प्राणिनामिह सर्वेषामेषा निष्ठा युधिष्ठिर   ॥07-158-059॥</td></tr>
<tr><td>भ्रातृभिः सहितः सर्वैः पार्थिवैश्च महात्मभिः। <br>कौरवान्समरे राजन्नभियुध्यस्व भारत। <br>पञ्चमे दिवसे चैव पृथिवी ते भविष्यति   ॥07-158-060॥</td></tr>
<tr><td>नित्यं च पुरुषव्याघ्र धर्ममेव विचिन्तय। <br>आनृशंस्यं तपो दानं क्षमां सत्यं च पाण्डव   ॥07-158-061॥</td></tr>
<tr><td>सेवेथाः परमप्रीतो यतो धर्मस्ततो जयः। <br>इत्युक्त्वा पाण्डवं व्यासस्तत्रैवान्तरधीयत   ॥07-158-062॥</td></tr>
</table>
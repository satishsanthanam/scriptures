<table border = "1"><tr><td>Verse</td></tr>
<tr><td> संजय उवाच। <br>तथा परुषितं दृष्ट्वा सूतपुत्रेण मातुलम्। <br>खड्गमुद्यम्य वेगेन द्रौणिरभ्यपतद्द्रुतम्   ॥07-134-001॥</td></tr>
<tr><td> अश्वत्थामोवाच। <br>कर्ण पश्य सुदुर्बुद्धे तिष्ठेदानीं नराधम। <br>एष तेऽद्य शिरः कायादुद्धरामि सुदुर्मते   ॥07-134-002॥</td></tr>
<tr><td> संजय उवाच। <br>तमुत्पतन्तं वेगेन राजा दुर्योधनः स्वयम्। <br>न्यवारयन्महाराज कृपश्च द्विपदां वरः   ॥07-134-003॥</td></tr>
<tr><td> कर्ण उवाच। <br>शूरोऽयं समरश्लाघी दुर्मतिश्च द्विजाधमः। <br>आसादयतु मद्वीर्यं मुञ्चेमं कुरुसत्तम   ॥07-134-004॥</td></tr>
<tr><td> अश्वत्थामोवाच। <br>तवैतत्क्षम्यतेऽस्माभिः सूतात्मज सुदुर्मते। <br>दर्पमुत्सिक्तमेतत्ते फल्गुनो नाशयिष्यति   ॥07-134-005॥</td></tr>
<tr><td> दुर्योधन उवाच। <br>अश्वत्थामन्प्रसीदस्व क्षन्तुमर्हसि मानद। <br>कोपः खलु न कर्तव्यः सूतपुत्रे कथंचन   ॥07-134-006॥</td></tr>
<tr><td>त्वयि कर्णे कृपे द्रोणे मद्रराजेऽथ सौबले। <br>महत्कार्यं समायत्तं प्रसीद द्विजसत्तम   ॥07-134-007॥</td></tr>
<tr><td>एते ह्यभिमुखाः सर्वे राधेयेन युयुत्सवः। <br>आयान्ति पाण्डवा ब्रह्मन्नाह्वयन्तः समन्ततः   ॥07-134-008॥</td></tr>
<tr><td> संजय उवाच। <br>कर्णोऽपि रथिनां श्रेष्ठश्चापमुद्यम्य वीर्यवान्। <br>कौरवाग्र्यैः परिवृतः शक्रो देवगणैरिव। <br>पर्यतिष्ठत तेजस्वी स्वबाहुबलमाश्रितः   ॥07-134-009॥</td></tr>
<tr><td>ततः प्रववृते युद्धं कर्णस्य सह पाण्डवैः। <br>संरब्धस्य महाराज सिंहनादविनादितम्   ॥07-134-010॥</td></tr>
<tr><td>ततस्ते पाण्डवा राजन्पाञ्चालाश्च यशस्विनः। <br>दृष्ट्वा कर्णं महाबाहुमुच्चैः शब्दमथानदन्   ॥07-134-011॥</td></tr>
<tr><td>अयं कर्णः कुतः कर्णस्तिष्ठ कर्ण महारणे। <br>युध्यस्व सहितोऽस्माभिर्दुरात्मन्पुरुषाधम   ॥07-134-012॥</td></tr>
<tr><td>अन्ये तु दृष्ट्वा राधेयं क्रोधरक्तेक्षणाब्रुवन्। <br>हन्यतामयमुत्सिक्तः सूतपुत्रोऽल्पचेतनः   ॥07-134-013॥</td></tr>
<tr><td>सर्वैः पार्थिवशार्दूलैर्नानेनार्थोऽस्ति जीवता। <br>अत्यन्तवैरी पार्थानां सततं पापपूरुषः   ॥07-134-014॥</td></tr>
<tr><td>एष मूलं ह्यनर्थानां दुर्योधनमते स्थितः। <br>हतैनमिति जल्पन्तः क्षत्रियाः समुपाद्रवन्   ॥07-134-015॥</td></tr>
<tr><td>महता शरवर्षेण छादयन्तो महारथाः। <br>वधार्थं सूतपुत्रस्य पाण्डवेयेन चोदिताः   ॥07-134-016॥</td></tr>
<tr><td>तांस्तु सर्वांस्तथा दृष्ट्वा धावमानान्महारथान्। <br>न विव्यथे सूतपुत्रो न च त्रासमगच्छत   ॥07-134-017॥</td></tr>
<tr><td>दृष्ट्वा नगरकल्पं तमुद्धूतं सैन्यसागरम्। <br>पिप्रीषुस्तव पुत्राणां संग्रामेष्वपराजितः   ॥07-134-018॥</td></tr>
<tr><td>सायकौघेन बलवान्क्षिप्रकारी महाबलः। <br>वारयामास तत्सैन्यं समन्ताद्भरतर्षभ   ॥07-134-019॥</td></tr>
<tr><td>ततस्तु शरवर्षेण पार्थिवास्तमवारयन्। <br>धनूंषि ते विधुन्वानाः शतशोऽथ सहस्रशः। <br>अयोधयन्त राधेयं शक्रं दैत्यगणा इव   ॥07-134-020॥</td></tr>
<tr><td>शरवर्षं तु तत्कर्णः पार्थिवैः समुदीरितम्। <br>शरवर्षेण महता समन्ताद्व्यकिरत्प्रभो   ॥07-134-021॥</td></tr>
<tr><td>तद्युद्धमभवत्तेषां कृतप्रतिकृतैषिणाम्। <br>यथा देवासुरे युद्धे शक्रस्य सह दानवैः   ॥07-134-022॥</td></tr>
<tr><td>तत्राद्भुतमपश्याम सूतपुत्रस्य लाघवम्। <br>यदेनं समरे यत्ता नाप्नुवन्त परे युधि   ॥07-134-023॥</td></tr>
<tr><td>निवार्य च शरौघांस्तान्पार्थिवानां महारथः। <br>युगेष्वीषासु छत्रेषु ध्वजेषु च हयेषु च। <br>आत्मनामाङ्कितान्बाणान्राधेयः प्राहिणोच्छितान्   ॥07-134-024॥</td></tr>
<tr><td>ततस्ते व्याकुलीभूता राजानः कर्णपीडिताः। <br>बभ्रमुस्तत्र तत्रैव गावः शीतार्दिता इव   ॥07-134-025॥</td></tr>
<tr><td>हयानां वध्यमानानां गजानां रथिनां तथा। <br>तत्र तत्राभ्यवेक्षामः संघान्कर्णेन पातितान्   ॥07-134-026॥</td></tr>
<tr><td>शिरोभिः पतितै राजन्बाहुभिश्च समन्ततः। <br>आस्तीर्णा वसुधा सर्वा शूराणामनिवर्तिनाम्   ॥07-134-027॥</td></tr>
<tr><td>हतैश्च हन्यमानैश्च निष्टनद्भिश्च सर्वशः। <br>बभूवायोधनं रौद्रं वैवस्वतपुरोपमम्   ॥07-134-028॥</td></tr>
<tr><td>ततो दुर्योधनो राजा दृष्ट्वा कर्णस्य विक्रमम्। <br>अश्वत्थामानमासाद्य तदा वाक्यमुवाच ह   ॥07-134-029॥</td></tr>
<tr><td>युध्यतेऽसौ रणे कर्णो दंशितः सर्वपार्थिवैः। <br>पश्यैतां द्रवतीं सेनां कर्णसायकपीडिताम्। <br>कार्त्तिकेयेन विध्वस्तामासुरीं पृतनामिव   ॥07-134-030॥</td></tr>
<tr><td>दृष्ट्वैतां निर्जितां सेनां रणे कर्णेन धीमता। <br>अभियात्येष बीभत्सुः सूतपुत्रजिघांसया   ॥07-134-031॥</td></tr>
<tr><td>तद्यथा पश्यमानानां सूतपुत्रं महारथम्। <br>न हन्यात्पाण्डवः संख्ये तथा नीतिर्विधीयताम्   ॥07-134-032॥</td></tr>
<tr><td>ततो द्रौणिः कृपः शल्यो हार्दिक्यश्च महारथः। <br>प्रत्युद्ययुस्तदा पार्थं सूतपुत्रपरीप्सया   ॥07-134-033॥</td></tr>
<tr><td>आयान्तं दृश्य कौन्तेयं वृत्रं देवचमूमिव। <br>प्रत्युद्ययौ तदा कर्णो यथा शक्रः प्रतापवान्   ॥07-134-034॥</td></tr>
<tr><td> धृतराष्ट्र उवाच। <br>संरब्धं फल्गुनं दृष्ट्वा कालान्तकयमोपमम्। <br>कर्णो वैकर्तनः सूत प्रत्यपद्यत्किमुत्तरम्   ॥07-134-035॥</td></tr>
<tr><td>स ह्यस्पर्धत पार्थेन नित्यमेव महारथः। <br>आशंसते च बीभत्सुं युद्धे जेतुं सुदारुणे   ॥07-134-036॥</td></tr>
<tr><td>स तु तं सहसा प्राप्तं नित्यमत्यन्तवैरिणम्। <br>कर्णो वैकर्तनः सूत किमुत्तरमपद्यत   ॥07-134-037॥</td></tr>
<tr><td> संजय उवाच। <br>आयान्तं पाण्डवं दृष्ट्वा गजः प्रतिगजं यथा। <br>असंभ्रान्ततरः कर्णः पर्त्युदीयाद्धनंजयम्   ॥07-134-038॥</td></tr>
<tr><td>तमापतन्तं वेगेन वैकर्तनमजिह्मगैः। <br>वारयामास तेजस्वी पाण्डवः शत्रुतापनः   ॥07-134-039॥</td></tr>
<tr><td>तं कर्णः शरजालेन छादयामास मारिष। <br>विव्याध च सुसंक्रुद्धः शरैस्त्रिभिरजिह्मगैः   ॥07-134-040॥</td></tr>
<tr><td>तस्य तल्लाघवं पार्थो नामृष्यत महाबलः। <br>तस्मै बाणाञ्शिलाधौतान्प्रसन्नाग्रानजिह्मगान्   ॥07-134-041॥</td></tr>
<tr><td>प्राहिणोत्सूतपुत्राय त्रिंशतं शत्रुतापनः। <br>विव्याध चैनं संरब्धो बाणेनैकेन वीर्यवान्   ॥07-134-042॥</td></tr>
<tr><td>सव्ये भुजाग्रे बलवान्नाराचेन हसन्निव। <br>तस्य विद्धस्य वेगेन कराच्चापं पपात ह   ॥07-134-043॥</td></tr>
<tr><td>पुनरादाय तच्चापं निमेषार्धान्महाबलः। <br>छादयामास बाणौघैः फल्गुनं कृतहस्तवत्   ॥07-134-044॥</td></tr>
<tr><td>शरवृष्टिं तु तां मुक्तां सूतपुत्रेण भारत। <br>व्यधमच्छरवर्षेण स्मयन्निव धनंजयः   ॥07-134-045॥</td></tr>
<tr><td>तौ परस्परमासाद्य शरवर्षेण पार्थिव। <br>छादयेतां महेष्वासौ कृतप्रतिकृतैषिणौ   ॥07-134-046॥</td></tr>
<tr><td>तदद्भुतमभूद्युद्धं कर्णपाण्डवयोर्मृधे। <br>क्रुद्धयोर्वाशिताहेतोर्वन्ययोर्गजयोरिव   ॥07-134-047॥</td></tr>
<tr><td>ततः पार्थो महेष्वासो दृष्ट्वा कर्णस्य विक्रमम्। <br>मुष्टिदेशे धनुस्तस्य चिच्छेद त्वरयान्वितः   ॥07-134-048॥</td></tr>
<tr><td>अश्वांश्च चतुरो भल्लैरनयद्यमसादनम्। <br>सारथेश्च शिरः कायादहरच्छत्रुतापनः   ॥07-134-049॥</td></tr>
<tr><td>अथैनं छिन्नधन्वानं हताश्वं हतसारथिम्। <br>विव्याध सायकैः पार्थश्चतुर्भिः पाण्डुनन्दनः   ॥07-134-050॥</td></tr>
<tr><td>हताश्वात्तु रथात्तूर्णमवप्लुत्य नरर्षभः। <br>आरुरोह रथं तूर्णं कृपस्य शरपीडितः   ॥07-134-051॥</td></tr>
<tr><td>राधेयं निर्जितं दृष्ट्वा तावका भरतर्षभ। <br>धनंजयशरैर्नुन्नाः प्राद्रवन्त दिशो दश   ॥07-134-052॥</td></tr>
<tr><td>द्रवतस्तान्समालोक्य राजा दुर्योधनो नृप। <br>निवर्तयामास तदा वाक्यं चेदमुवाच ह   ॥07-134-053॥</td></tr>
<tr><td>अलं द्रुतेन वः शूरास्तिष्ठध्वं क्षत्रियर्षभाः। <br>एष पार्थवधायाहं स्वयं गच्छामि संयुगे। <br>अहं पार्थान्हनिष्यामि सपाञ्चालान्ससोमकान्   ॥07-134-054॥</td></tr>
<tr><td>अद्य मे युध्यमानस्य सह गाण्डीवधन्वना। <br>द्रक्ष्यन्ति विक्रमं पार्थाः कालस्येव युगक्षये   ॥07-134-055॥</td></tr>
<tr><td>अद्य मद्बाणजालानि विमुक्तानि सहस्रशः। <br>द्रक्ष्यन्ति समरे योधाः शलभानामिवायतीः   ॥07-134-056॥</td></tr>
<tr><td>अद्य बाणमयं वर्षं सृजतो मम धन्विनः। <br>जीमूतस्येव घर्मान्ते द्रक्ष्यन्ति युधि सैनिकाः   ॥07-134-057॥</td></tr>
<tr><td>जेष्याम्यद्य रणे पार्थं सायकैर्नतपर्वभिः। <br>तिष्ठध्वं समरे शूरा भयं त्यजत फल्गुनात्   ॥07-134-058॥</td></tr>
<tr><td>न हि मद्वीर्यमासाद्य फल्गुनः प्रसहिष्यति। <br>यथा वेलां समासाद्य सागरो मकरालयः   ॥07-134-059॥</td></tr>
<tr><td>इत्युक्त्वा प्रययौ राजा सैन्येन महता वृतः। <br>फल्गुनं प्रति दुर्धर्षः क्रोधसंरक्तलोचनः   ॥07-134-060॥</td></tr>
<tr><td>तं प्रयान्तं महाबाहुं दृष्ट्वा शारद्वतस्तदा। <br>अश्वत्थामानमासाद्य वाक्यमेतदुवाच ह   ॥07-134-061॥</td></tr>
<tr><td>एष राजा महाबाहुरमर्षी क्रोधमूर्छितः। <br>पतंगवृत्तिमास्थाय फल्गुनं योद्धुमिच्छति   ॥07-134-062॥</td></tr>
<tr><td>यावन्नः पश्यमानानां प्राणान्पार्थेन संगतः। <br>न जह्यात्पुरुषव्याघ्रस्तावद्वारय कौरवम्   ॥07-134-063॥</td></tr>
<tr><td>यावत्फल्गुनबाणानां गोचरं नाधिगच्छति। <br>कौरवः पार्थिवो वीरस्तावद्वारय तं द्रुतम्   ॥07-134-064॥</td></tr>
<tr><td>यावत्पार्थशरैर्घोरैर्निर्मुक्तोरगसंनिभैः। <br>न भस्मीक्रियते राजा तावद्युद्धान्निवार्यताम्   ॥07-134-065॥</td></tr>
<tr><td>अयुक्तमिव पश्यामि तिष्ठत्स्वस्मासु मानद। <br>स्वयं युद्धाय यद्राजा पार्थं यात्यसहायवान्   ॥07-134-066॥</td></tr>
<tr><td>दुर्लभं जीवितं मन्ये कौरव्यस्य किरीटिना। <br>युध्यमानस्य पार्थेन शार्दूलेनेव हस्तिनः   ॥07-134-067॥</td></tr>
<tr><td>मातुलेनैवमुक्तस्तु द्रौणिः शस्त्रभृतां वरः। <br>दुर्योधनमिदं वाक्यं त्वरितं समभाषत   ॥07-134-068॥</td></tr>
<tr><td>मयि जीवति गान्धारे न युद्धं गन्तुमर्हसि। <br>मामनादृत्य कौरव्य तव नित्यं हितैषिणम्   ॥07-134-069॥</td></tr>
<tr><td>न हि ते संभ्रमः कार्यः पार्थस्य विजयं प्रति। <br>अहमावारयिष्यामि पार्थं तिष्ठ सुयोधन   ॥07-134-070॥</td></tr>
<tr><td> दुर्योधन उवाच। <br>आचार्यः पाण्डुपुत्रान्वै पुत्रवत्परिरक्षति। <br>त्वमप्युपेक्षां कुरुषे तेषु नित्यं द्विजोत्तम   ॥07-134-071॥</td></tr>
<tr><td>मम वा मन्दभाग्यत्वान्मन्दस्ते विक्रमो युधि। <br>धर्मराजप्रियार्थं वा द्रौपद्या वा न विद्म तत्   ॥07-134-072॥</td></tr>
<tr><td>धिगस्तु मम लुब्धस्य यत्कृते सर्वबान्धवाः। <br>सुखार्हाः परमं दुःखं प्राप्नुवन्त्यपराजिताः   ॥07-134-073॥</td></tr>
<tr><td>को हि शस्त्रभृतां मुख्यो महेश्वरसमो युधि। <br>शत्रून्न क्षपयेच्छक्तो यो न स्याद्गौतमीसुतः   ॥07-134-074॥</td></tr>
<tr><td>अश्वत्थामन्प्रसीदस्व नाशयैतान्ममाहितान्। <br>तवास्त्रगोचरे शक्ताः स्थातुं देवापि नानघ   ॥07-134-075॥</td></tr>
<tr><td>पाञ्चालान्सोमकांश्चैव जहि द्रौणे सहानुगान्। <br>वयं शेषान्हनिष्यामस्त्वयैव परिरक्षिताः   ॥07-134-076॥</td></tr>
<tr><td>एते हि सोमका विप्र पाञ्चालाश्च यशस्विनः। <br>मम सैन्येषु संरब्धा विचरन्ति दवाग्निवत्   ॥07-134-077॥</td></tr>
<tr><td>तान्वारय महाबाहो केकयांश्च नरोत्तम। <br>पुरा कुर्वन्ति निःशेषं रक्ष्यमाणाः किरीटिना   ॥07-134-078॥</td></tr>
<tr><td>आदौ वा यदि वा पश्चात्तवेदं कर्म मारिष। <br>त्वमुत्पन्नो महाबाहो पाञ्चालानां वधं प्रति   ॥07-134-079॥</td></tr>
<tr><td>करिष्यसि जगत्सर्वमपाञ्चालं किलाच्युत। <br>एवं सिद्धाब्रुवन्वाचो भविष्यति च तत्तथा   ॥07-134-080॥</td></tr>
<tr><td>न तेऽस्त्रगोचरे शक्ताः स्थातुं देवाः सवासवाः। <br>किमु पार्थाः सपाञ्चालाः सत्यमेतद्वचो मम   ॥07-134-081॥</td></tr>
</table>
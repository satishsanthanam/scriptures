<table border = "1"><tr><td>Verse</td></tr>
<tr><td> धृतराष्ट्र उवाच। <br>एकवीरवधे मोघा शक्तिः सूतात्मजे यदा। <br>कस्मात्सर्वान्समुत्सृज्य स तां पार्थे न मुक्तवान्   ॥07-157-001॥</td></tr>
<tr><td>तस्मिन्हते हता हि स्युः सर्वे पाण्डवसृञ्जयाः। <br>एकवीरवधे कस्मान्न युद्धे जयमादधत्   ॥07-157-002॥</td></tr>
<tr><td>आहूतो न निवर्तेयमिति तस्य महाव्रतम्। <br>स्वयमाह्वयितव्यः स सूतपुत्रेण फल्गुनः   ॥07-157-003॥</td></tr>
<tr><td>ततो द्वैरथमानीय फल्गुनं शक्रदत्तया। <br>न जघान वृषा कस्मात्तन्ममाचक्ष्व संजय   ॥07-157-004॥</td></tr>
<tr><td>नूनं बुद्धिविहीनश्चाप्यसहायश्च मे सुतः। <br>शत्रुभिर्व्यंसितोपायः कथं नु स जयेदरीन्   ॥07-157-005॥</td></tr>
<tr><td>या ह्यस्य परमा शक्तिर्जयस्य च परायणम्। <br>सा शक्तिर्वासुदेवेन व्यंसितास्य घटोत्कचे   ॥07-157-006॥</td></tr>
<tr><td>कुणेर्यथा हस्तगतं ह्रियेद्बिल्वं बलीयसा। <br>तथा शक्तिरमोघा सा मोघीभूता घटोत्कचे   ॥07-157-007॥</td></tr>
<tr><td>यथा वराहस्य शुनश्च युध्यतो;स्तयोरभावे श्वपचस्य लाभः। <br>मन्ये विद्वन्वासुदेवस्य तद्व;द्युद्धे लाभः कर्णहैडिम्बयोर्वै   ॥07-157-008॥</td></tr>
<tr><td>घटोत्कचो यदि हन्याद्धि कर्णं; परो लाभः स भवेत्पाण्डवानाम्। <br>वैकर्तनो वा यदि तं निहन्या;त्तथापि कृत्यं शक्तिनाशात्कृतं स्यात्   ॥07-157-009॥</td></tr>
<tr><td>इति प्राज्ञः प्रज्ञयैतद्विचार्य; घटोत्कचं सूतपुत्रेण युद्धे। <br>अयोधयद्वासुदेवो नृसिंहः; प्रियं कुर्वन्पाण्डवानां हितं च   ॥07-157-010॥</td></tr>
<tr><td> संजय उवाच। <br>एतच्चिकीर्षितं ज्ञात्वा कर्णे मधुनिहा नृप। <br>नियोजयामास तदा द्वैरथे राक्षसेश्वरम्   ॥07-157-011॥</td></tr>
<tr><td>घटोत्कचं महावीर्यं महाबुद्धिर्जनार्दनः। <br>अमोघाया विघातार्थं राजन्दुर्मन्त्रिते तव   ॥07-157-012॥</td></tr>
<tr><td>तदैव कृतकार्या हि वयं स्याम कुरूद्वह। <br>न रक्षेद्यदि कृष्णस्तं पार्थं कर्णान्महारथात्   ॥07-157-013॥</td></tr>
<tr><td>साश्वध्वजरथः संख्ये धृतराष्ट्र पतेद्भुवि। <br>विना जनार्दनं पार्थो योगानामीश्वरं प्रभुम्   ॥07-157-014॥</td></tr>
<tr><td>तैस्तैरुपायैर्बहुभी रक्ष्यमाणः स पार्थिव। <br>जयत्यभिमुखः शत्रून्पार्थः कृष्णेन पालितः   ॥07-157-015॥</td></tr>
<tr><td>सविशेषं त्वमोघायाः कृष्णोऽरक्षत पाण्डवम्। <br>हन्यात्क्षिप्ता हि कौन्तेयं शक्तिर्वृक्षमिवाशनिः   ॥07-157-016॥</td></tr>
<tr><td> धृतराष्ट्र उवाच। <br>विरोधी च कुमन्त्री च प्राज्ञमानी ममात्मजः। <br>यस्यैष समतिक्रान्तो वधोपायो जयं प्रति   ॥07-157-017॥</td></tr>
<tr><td>तवापि समतिक्रान्तमेतद्गावल्गणे कथम्। <br>एतमर्थं महाबुद्धे यत्त्वया नावबोधितः   ॥07-157-018॥</td></tr>
<tr><td> संजय उवाच। <br>दुर्योधनस्य शकुनेर्मम दुःशासनस्य च। <br>रात्रौ रात्रौ भवत्येषा नित्यमेव समर्थना   ॥07-157-019॥</td></tr>
<tr><td>श्वः सर्वसैन्यानुत्सृज्य जहि कर्ण धनंजयम्। <br>प्रेष्यवत्पाण्डुपाञ्चालानुपभोक्ष्यामहे ततः   ॥07-157-020॥</td></tr>
<tr><td>अथ वा निहते पार्थे पाण्डुष्वन्यतमं ततः। <br>स्थापयेद्युधि वार्ष्णेयस्तस्मात्कृष्णो निपात्यताम्   ॥07-157-021॥</td></tr>
<tr><td>कृष्णो हि मूलं पाण्डूनां पार्थः स्कन्ध इवोद्गतः। <br>शाखा इवेतरे पार्थाः पाञ्चालाः पत्रसंज्ञिताः   ॥07-157-022॥</td></tr>
<tr><td>कृष्णाश्रयाः कृष्णबलाः कृष्णनाथाश्च पाण्डवाः। <br>कृष्णः परायणं चैषां ज्योतिषामिव चन्द्रमाः   ॥07-157-023॥</td></tr>
<tr><td>तस्मात्पर्णानि शाखाश्च स्कन्धं चोत्सृज्य सूतज। <br>कृष्णं निकृन्धि पाण्डूनां मूलं सर्वत्र सर्वदा   ॥07-157-024॥</td></tr>
<tr><td>हन्याद्यदि हि दाशार्हं कर्णो यादवनन्दनम्। <br>कृत्स्ना वसुमती राजन्वशे ते स्यान्न संशयः   ॥07-157-025॥</td></tr>
<tr><td>यदि हि स निहतः शयीत भूमौ; यदुकुलपाण्डवनन्दनो महात्मा। <br>ननु तव वसुधा नरेन्द्र सर्वा; सगिरिसमुद्रवना वशं व्रजेत   ॥07-157-026॥</td></tr>
<tr><td>सा तु बुद्धिः कृताप्येवं जाग्रति त्रिदशेश्वरे। <br>अप्रमेये हृषीकेशे युद्धकाले व्यमुह्यत   ॥07-157-027॥</td></tr>
<tr><td>अर्जुनं चापि कौन्तेयं सदा रक्षति केशवः। <br>न ह्येनमैच्छत्प्रमुखे सौतेः स्थापयितुं रणे   ॥07-157-028॥</td></tr>
<tr><td>अन्यांश्चास्मै रथोदारानुपस्थापयदच्युतः। <br>अमोघां तां कथं शक्तिं मोघां कुर्यामिति प्रभो   ॥07-157-029॥</td></tr>
<tr><td>ततः कृष्णं महाबाहुः सात्यकिः सत्यविक्रमः। <br>पप्रच्छ रथशार्दूल कर्णं प्रति महारथम्   ॥07-157-030॥</td></tr>
<tr><td>अयं च प्रत्ययः कर्णे शक्त्या चामितविक्रम। <br>किमर्थं सूतपुत्रेण न मुक्ता फल्गुने तु सा   ॥07-157-031॥</td></tr>
<tr><td> वासुदेव उवाच। <br>दुःशासनश्च कर्णश्च शकुनिश्च ससैन्धवः। <br>सततं मन्त्रयन्ति स्म दुर्योधनपुरोगमाः   ॥07-157-032॥</td></tr>
<tr><td>कर्ण कर्ण महेष्वास रणेऽमितपराक्रम। <br>नान्यस्य शक्तिरेषा ते मोक्तव्या जयतां वर   ॥07-157-033॥</td></tr>
<tr><td>ऋते महारथात्पार्थात्कुन्तीपुत्राद्धनंजयात्। <br>स हि तेषामतियशा देवानामिव वासवः   ॥07-157-034॥</td></tr>
<tr><td>तस्मिन्विनिहते सर्वे पाण्डवाः सृञ्जयैः सह। <br>भविष्यन्ति गतात्मानः सुरा इव निरग्नयः   ॥07-157-035॥</td></tr>
<tr><td>तथेति च प्रतिज्ञातं कर्णेन शिनिपुंगव। <br>हृदि नित्यं तु कर्णस्य वधो गाण्डीवधन्वनः   ॥07-157-036॥</td></tr>
<tr><td>अहमेव तु राधेयं मोहयामि युधां वर। <br>यतो नावसृजच्छक्तिं पाण्डवे श्वेतवाहने   ॥07-157-037॥</td></tr>
<tr><td>फल्गुनस्य हि तां मृत्युमवगम्य युयुत्सतः। <br>न निद्रा न च मे हर्षो मनसोऽस्ति युधां वर   ॥07-157-038॥</td></tr>
<tr><td>घटोत्कचे व्यंसितां तु दृष्ट्वा तां शिनिपुंगव। <br>मृत्योरास्यान्तरान्मुक्तं पश्याम्यद्य धनंजयम्   ॥07-157-039॥</td></tr>
<tr><td>न पिता न च मे माता न यूयं भ्रातरस्तथा। <br>न च प्राणास्तथा रक्ष्या यथा बीभत्सुराहवे   ॥07-157-040॥</td></tr>
<tr><td>त्रैलोक्यराज्याद्यत्किंचिद्भवेदन्यत्सुदुर्लभम्। <br>नेच्छेयं सात्वताहं तद्विना पार्थं धनंजयम्   ॥07-157-041॥</td></tr>
<tr><td>अतः प्रहर्षः सुमहान्युयुधानाद्य मेऽभवत्। <br>मृतं प्रत्यागतमिव दृष्ट्वा पार्थं धनंजयम्   ॥07-157-042॥</td></tr>
<tr><td>अतश्च प्रहितो युद्धे मया कर्णाय राक्षसः। <br>न ह्यन्यः समरे रात्रौ शक्तः कर्णं प्रबाधितुम्   ॥07-157-043॥</td></tr>
<tr><td> संजय उवाच। <br>इति सात्यकये प्राह तदा देवकिनन्दनः। <br>धनंजयहिते युक्तस्तत्प्रिये सततं रतः   ॥07-157-044॥</td></tr>
</table>
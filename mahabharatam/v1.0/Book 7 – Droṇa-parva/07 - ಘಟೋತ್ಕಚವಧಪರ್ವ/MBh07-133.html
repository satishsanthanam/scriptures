<table border = "1"><tr><td>Verse</td></tr>
<tr><td> संजय उवाच। <br>उदीर्यमाणं तद्दृष्ट्वा पाण्डवानां महद्बलम्। <br>अविषह्यं च मन्वानः कर्णं दुर्योधनोऽब्रवीत्   ॥07-133-001॥</td></tr>
<tr><td>अयं स कालः संप्राप्तो मित्राणां मित्रवत्सल। <br>त्रायस्व समरे कर्ण सर्वान्योधान्महाबल   ॥07-133-002॥</td></tr>
<tr><td>पाञ्चालैर्मत्स्यकैकेयैः पाण्डवैश्च महारथैः। <br>वृतान्समन्तात्संक्रुद्धैर्निःश्वसद्भिरिवोरगैः   ॥07-133-003॥</td></tr>
<tr><td>एते नदन्ति संहृष्टाः पाण्डवा जितकाशिनः। <br>शक्रोपमाश्च बहवः पाञ्चालानां रथव्रजाः   ॥07-133-004॥</td></tr>
<tr><td> कर्ण उवाच। <br>परित्रातुमिह प्राप्तो यदि पार्थं पुरंदरः। <br>तमप्याशु पराजित्य ततो हन्तास्मि पाण्डवम्   ॥07-133-005॥</td></tr>
<tr><td>सत्यं ते प्रतिजानामि समाश्वसिहि भारत। <br>हन्तास्मि पाण्डुतनयान्पाञ्चालांश्च समागतान्   ॥07-133-006॥</td></tr>
<tr><td>जयं ते प्रतिजानामि वासवस्येव पावकिः। <br>प्रियं तव मया कार्यमिति जीवामि पार्थिव   ॥07-133-007॥</td></tr>
<tr><td>सर्वेषामेव पार्थानां फल्गुनो बलवत्तरः। <br>तस्यामोघां विमोक्ष्यामि शक्तिं शक्रविनिर्मिताम्   ॥07-133-008॥</td></tr>
<tr><td>तस्मिन्हते महेष्वासे भ्रातरस्तस्य मानद। <br>तव वश्या भविष्यन्ति वनं यास्यन्ति वा पुनः   ॥07-133-009॥</td></tr>
<tr><td>मयि जीवति कौरव्य विषादं मा कृथाः क्वचित्। <br>अहं जेष्यामि समरे सहितान्सर्वपाण्डवान्   ॥07-133-010॥</td></tr>
<tr><td>पाञ्चालान्केकयांश्चैव वृष्णींश्चापि समागतान्। <br>बाणौघैः शकलीकृत्य तव दास्यामि मेदिनीम्   ॥07-133-011॥</td></tr>
<tr><td> संजय उवाच। <br>एवं ब्रुवाणं कर्णं तु कृपः शारद्वतोऽब्रवीत्। <br>स्मयन्निव महाबाहुः सूतपुत्रमिदं वचः   ॥07-133-012॥</td></tr>
<tr><td>शोभनं शोभनं कर्ण सनाथः कुरुपुंगवः। <br>त्वया नाथेन राधेय वचसा यदि सिध्यति   ॥07-133-013॥</td></tr>
<tr><td>बहुशः कत्थसे कर्ण कौरव्यस्य समीपतः। <br>न तु ते विक्रमः कश्चिद्दृश्यते बलमेव वा   ॥07-133-014॥</td></tr>
<tr><td>समागमः पाण्डुसुतैर्दृष्टस्ते बहुशो युधि। <br>सर्वत्र निर्जितश्चासि पाण्डवैः सूतनन्दन   ॥07-133-015॥</td></tr>
<tr><td>ह्रियमाणे तदा कर्ण गन्धर्वैर्धृतराष्ट्रजे। <br>तदायुध्यन्त सैन्यानि त्वमेकस्तु पलायथाः   ॥07-133-016॥</td></tr>
<tr><td>विराटनगरे चापि समेताः सर्वकौरवाः। <br>पार्थेन निर्जिता युद्धे त्वं च कर्ण सहानुजः   ॥07-133-017॥</td></tr>
<tr><td>एकस्याप्यसमर्थस्त्वं फल्गुनस्य रणाजिरे। <br>कथमुत्सहसे जेतुं सकृष्णान्सर्वपाण्डवान्   ॥07-133-018॥</td></tr>
<tr><td>अब्रुवन्कर्ण युध्यस्व बहु कत्थसि सूतज। <br>अनुक्त्वा विक्रमेद्यस्तु तद्वै सत्पुरुषव्रतम्   ॥07-133-019॥</td></tr>
<tr><td>गर्जित्वा सूतपुत्र त्वं शारदाभ्रमिवाजलम्। <br>निष्फलो दृश्यसे कर्ण तच्च राजा न बुध्यते   ॥07-133-020॥</td></tr>
<tr><td>तावद्गर्जसि राधेय यावत्पार्थं न पश्यसि। <br>पुरा पार्थं हि ते दृष्ट्वा दुर्लभं गर्जितं भवेत्   ॥07-133-021॥</td></tr>
<tr><td>त्वमनासाद्य तान्बाणान्फल्गुनस्य विगर्जसि। <br>पार्थसायकविद्धस्य दुर्लभं गर्जितं भवेत्   ॥07-133-022॥</td></tr>
<tr><td>बाहुभिः क्षत्रियाः शूरा वाग्भिः शूरा द्विजातयः। <br>धनुषा फल्गुनः शूरः कर्णः शूरो मनोरथैः   ॥07-133-023॥</td></tr>
<tr><td>एवं परुषितस्तेन तदा शारद्वतेन सः। <br>कर्णः प्रहरतां श्रेष्ठः कृपं वाक्यमथाब्रवीत्   ॥07-133-024॥</td></tr>
<tr><td>शूरा गर्जन्ति सततं प्रावृषीव बलाहकाः। <br>फलं चाशु प्रयच्छन्ति बीजमुप्तमृताविव   ॥07-133-025॥</td></tr>
<tr><td>दोषमत्र न पश्यामि शूराणां रणमूर्धनि। <br>तत्तद्विकत्थमानानां भारं चोद्वहतां मृधे   ॥07-133-026॥</td></tr>
<tr><td>यं भारं पुरुषो वोढुं मनसा हि व्यवस्यति। <br>दैवमस्य ध्रुवं तत्र साहाय्यायोपपद्यते   ॥07-133-027॥</td></tr>
<tr><td>व्यवसायद्वितीयोऽहं मनसा भारमुद्वहन्। <br>गर्जामि यद्यहं विप्र तव किं तत्र नश्यति   ॥07-133-028॥</td></tr>
<tr><td>वृथा शूरा न गर्जन्ति सजला इव तोयदाः। <br>सामर्थ्यमात्मनो ज्ञात्वा ततो गर्जन्ति पण्डिताः   ॥07-133-029॥</td></tr>
<tr><td>सोऽहमद्य रणे यत्तः सहितौ कृष्णपाण्डवौ। <br>उत्सहे तरसा जेतुं ततो गर्जामि गौतम   ॥07-133-030॥</td></tr>
<tr><td>पश्य त्वं गर्जितस्यास्य फलं मे विप्र सानुगः। <br>हत्वा पाण्डुसुतानाजौ सहकृष्णान्ससात्वतान्। <br>दुर्योधनाय दास्यामि पृथिवीं हतकण्टकाम्   ॥07-133-031॥</td></tr>
<tr><td> कृप उवाच। <br>मनोरथप्रलापो मे न ग्राह्यस्तव सूतज। <br>यदा क्षिपसि वै कृष्णौ धर्मराजं च पाण्डवम्   ॥07-133-032॥</td></tr>
<tr><td>ध्रुवस्तत्र जयः कर्ण यत्र युद्धविशारदौ। <br>देवगन्धर्वयक्षाणां मनुष्योरगरक्षसाम्। <br>दंशितानामपि रणे अजेयौ कृष्णपाण्डवौ   ॥07-133-033॥</td></tr>
<tr><td>ब्रह्मण्यः सत्यवाग्दान्तो गुरुदैवतपूजकः। <br>नित्यं धर्मरतश्चैव कृतास्त्रश्च विशेषतः। <br>धृतिमांश्च कृतज्ञश्च धर्मपुत्रो युधिष्ठिरः   ॥07-133-034॥</td></tr>
<tr><td>भ्रातरश्चास्य बलिनः सर्वास्त्रेषु कृतश्रमाः। <br>गुरुवृत्तिरताः प्राज्ञा धर्मनित्या यशस्विनः   ॥07-133-035॥</td></tr>
<tr><td>संबन्धिनश्चेन्द्रवीर्याः स्वनुरक्ताः प्रहारिणः। <br>धृष्टद्युम्नः शिखण्डी च दौर्मुखिर्जनमेजयः   ॥07-133-036॥</td></tr>
<tr><td>चन्द्रसेनो भद्रसेनः कीर्तिधर्मा ध्रुवो धरः। <br>वसुचन्द्रो दामचन्द्रः सिंहचन्द्रः सुवेधनः   ॥07-133-037॥</td></tr>
<tr><td>द्रुपदस्य तथा पुत्रा द्रुपदश्च महास्त्रवित्। <br>येषामर्थाय संयत्तो मत्स्यराजः सहानुगः   ॥07-133-038॥</td></tr>
<tr><td>शतानीकः सुदशनः श्रुतानीकः श्रुतध्वजः। <br>बलानीको जयानीको जयाश्वो रथवाहनः   ॥07-133-039॥</td></tr>
<tr><td>चन्द्रोदयः कामरथो विराटभ्रातरः शुभाः। <br>यमौ च द्रौपदेयाश्च राक्षसश्च घटोत्कचः। <br>येषामर्थाय युध्यन्ते न तेषां विद्यते क्षयः   ॥07-133-040॥</td></tr>
<tr><td>कामं खलु जगत्सर्वं सदेवासुरमानवम्। <br>सयक्षराक्षसगणं सभूतभुजगद्विपम्। <br>निःशेषमस्त्रवीर्येण कुर्यातां भीमफल्गुनौ   ॥07-133-041॥</td></tr>
<tr><td>युधिष्ठिरश्च पृथिवीं निर्दहेद्घोरचक्षुषा। <br>अप्रमेयबलः शौरिर्येषामर्थे च दंशितः। <br>कथं तान्संयुगे कर्ण जेतुमुत्सहसे परान्   ॥07-133-042॥</td></tr>
<tr><td>महानपनयस्त्वेष तव नित्यं हि सूतज। <br>यस्त्वमुत्सहसे योद्धुं समरे शौरिणा सह   ॥07-133-043॥</td></tr>
<tr><td> संजय उवाच। <br>एवमुक्तस्तु राधेयः प्रहसन्भरतर्षभ। <br>अब्रवीच्च तदा कर्णो गुरुं शारद्वतं कृपम्   ॥07-133-044॥</td></tr>
<tr><td>सत्यमुक्तं त्वया ब्रह्मन्पाण्डवान्प्रति यद्वचः। <br>एते चान्ये च बहवो गुणाः पाण्डुसुतेषु वै   ॥07-133-045॥</td></tr>
<tr><td>अजय्याश्च रणे पार्था देवैरपि सवासवैः। <br>सदैत्ययक्षगन्धर्वपिशाचोरगराक्षसैः। <br>तथापि पार्थाञ्जेष्यामि शक्त्या वासवदत्तया   ॥07-133-046॥</td></tr>
<tr><td>ममाप्यमोघा दत्तेयं शक्तिः शक्रेण वै द्विज। <br>एतया निहनिष्यामि सव्यसाचिनमाहवे   ॥07-133-047॥</td></tr>
<tr><td>हते तु पाण्डवे कृष्णो भ्रातरश्चास्य सोदराः। <br>अनर्जुना न शक्ष्यन्ति महीं भोक्तुं कथंचन   ॥07-133-048॥</td></tr>
<tr><td>तेषु नष्टेषु सर्वेषु पृथिवीयं ससागरा। <br>अयत्नात्कौरवेयस्य वशे स्थास्यति गौतम   ॥07-133-049॥</td></tr>
<tr><td>सुनीतैरिह सर्वार्थाः सिध्यन्ते नात्र संशयः। <br>एतमर्थमहं ज्ञात्वा ततो गर्जामि गौतम   ॥07-133-050॥</td></tr>
<tr><td>त्वं तु वृद्धश्च विप्रश्च अशक्तश्चापि संयुगे। <br>कृतस्नेहश्च पार्थेषु मोहान्मामवमन्यसे   ॥07-133-051॥</td></tr>
<tr><td>यद्येवं वक्ष्यसे भूयो मामप्रियमिह द्विज। <br>ततस्ते खड्गमुद्यम्य जिह्वां छेत्स्यामि दुर्मते   ॥07-133-052॥</td></tr>
<tr><td>यच्चापि पाण्डवान्विप्र स्तोतुमिच्छसि संयुगे। <br>भीषयन्सर्वसैन्यानि कौरवेयाणि दुर्मते। <br>अत्रापि शृणु मे वाक्यं यथावद्गदतो द्विज   ॥07-133-053॥</td></tr>
<tr><td>दुर्योधनश्च द्रोणश्च शकुनिर्दुर्मुखो जयः। <br>दुःशासनो वृषसेनो मद्रराजस्त्वमेव च। <br>सोमदत्तश्च भूरिश्च तथा द्रौणिर्विविंशतिः   ॥07-133-054॥</td></tr>
<tr><td>तिष्ठेयुर्दंशिता यत्र सर्वे युद्धविशारदाः। <br>जयेदेतान्रणे को नु शक्रतुल्यबलोऽप्यरिः   ॥07-133-055॥</td></tr>
<tr><td>शूराश्च हि कृतास्त्राश्च बलिनः स्वर्गलिप्सवः। <br>धर्मज्ञा युद्धकुशला हन्युर्युद्धे सुरानपि   ॥07-133-056॥</td></tr>
<tr><td>एते स्थास्यन्ति संग्रामे पाण्डवानां वधार्थिनः। <br>जयमाकाङ्क्षमाणा हि कौरवेयस्य दंशिताः   ॥07-133-057॥</td></tr>
<tr><td>दैवायत्तमहं मन्ये जयं सुबलिनामपि। <br>यत्र भीष्मो महाबाहुः शेते शरशताचितः   ॥07-133-058॥</td></tr>
<tr><td>विकर्णश्चित्रसेनश्च बाह्लीकोऽथ जयद्रथः। <br>भूरिश्रवा जयश्चैव जलसंधः सुदक्षिणः   ॥07-133-059॥</td></tr>
<tr><td>शलश्च रथिनां श्रेष्ठो भगदत्तश्च वीर्यवान्। <br>एते चान्ये च राजानो देवैरपि सुदुर्जयाः   ॥07-133-060॥</td></tr>
<tr><td>निहताः समरे शूराः पाण्डवैर्बलवत्तराः। <br>किमन्यद्दैवसंयोगान्मन्यसे पुरुषाधम   ॥07-133-061॥</td></tr>
<tr><td>यांश्च तान्स्तौषि सततं दुर्योधनरिपून्द्विज। <br>तेषामपि हताः शूराः शतशोऽथ सहस्रशः   ॥07-133-062॥</td></tr>
<tr><td>क्षीयन्ते सर्वसैन्यानि कुरूणां पाण्डवैः सह। <br>प्रभावं नात्र पश्यामि पाण्डवानां कथंचन   ॥07-133-063॥</td></tr>
<tr><td>यांस्तान्बलवतो नित्यं मन्यसे त्वं द्विजाधम। <br>यतिष्येऽहं यथाशक्ति योद्धुं तैः सह संयुगे। <br>दुर्योधनहितार्थाय जयो दैवे प्रतिष्ठितः   ॥07-133-064॥</td></tr>
</table>
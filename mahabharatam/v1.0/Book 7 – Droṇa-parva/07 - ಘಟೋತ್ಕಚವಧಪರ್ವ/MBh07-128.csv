Verse
 संजय उवाच। <br>तदुदीर्णगजाश्वौघं बलं तव जनाधिप। <br>पाण्डुसेनामभिद्रुत्य योधयामास सर्वतः   ॥07-128-001॥
पाञ्चालाः कुरवश्चैव योधयन्तः परस्परम्। <br>यमराष्ट्राय महते परलोकाय दीक्षिताः   ॥07-128-002॥
शूराः शूरैः समागम्य शरतोमरशक्तिभिः। <br>विव्यधुः समरे तूर्णं निन्युश्चैव यमक्षयम्   ॥07-128-003॥
रथिनां रथिभिः सार्धं रुधिरस्रावि दारुणम्। <br>प्रावर्तत महद्युद्धं निघ्नतामितरेतरम्   ॥07-128-004॥
वारणाश्च महाराज समासाद्य परस्परम्। <br>विषाणैर्दारयामासुः संक्रुद्धाश्च मदोत्कटाः   ॥07-128-005॥
हयारोहान्हयारोहाः प्रासशक्तिपरश्वधैः। <br>बिभिदुस्तुमुले युद्धे प्रार्थयन्तो महद्यशः   ॥07-128-006॥
पत्तयश्च महाबाहो शतशः शस्त्रपाणयः। <br>अन्योन्यमार्दयन्राजन्नित्ययत्ताः पराक्रमे   ॥07-128-007॥
गोत्राणां नामधेयानां कुलानां चैव मारिष। <br>श्रवणाद्धि विजानीमः पाञ्चालान्कुरुभिः सह   ॥07-128-008॥
अन्योन्यं समरे योधाः शरशक्तिपरश्वधैः। <br>प्रेषयन्परलोकाय विचरन्तो ह्यभीतवत्   ॥07-128-009॥
शरैर्दश दिशो राजंस्तेषां मुक्तैः सहस्रशः। <br>न भ्राजन्त यथापूर्वं भास्करेऽस्तं गतेऽपि च   ॥07-128-010॥
तथा प्रयुध्यमानेषु पाण्डवेयेषु निर्भयः। <br>दुर्योधनो महाराज व्यवगाहत तद्बलम्   ॥07-128-011॥
सैन्धवस्य वधेनैव भृशं दुःखसमन्वितः। <br>मर्तव्यमिति संचिन्त्य प्राविशत्तु द्विषद्बलम्   ॥07-128-012॥
नादयन्रथघोषेण कम्पयन्निव मेदिनीम्। <br>अभ्यवर्तत पुत्रस्ते पाण्डवानामनीकिनीम्   ॥07-128-013॥
स संनिपातस्तुमुलस्तस्य तेषां च भारत। <br>अभवत्सर्वसैन्यानामभावकरणो महान्   ॥07-128-014॥
मध्यंदिनगतं सूर्यं प्रतपन्तं गभस्तिभिः। <br>तथा तव सुतं मध्ये प्रतपन्तं शरोर्मिभिः   ॥07-128-015॥
न शेकुर्भारतं युद्धे पाण्डवाः समवेक्षितुम्। <br>पलायने कृतोत्साहा निरुत्साहा द्विषज्जये   ॥07-128-016॥
पर्यधावन्त पाञ्चाला वध्यमाना महात्मना। <br>रुक्मपुङ्खैः प्रसन्नाग्रैस्तव पुत्रेण धन्विना। <br>अर्द्यमानाः शरैस्तूर्णं न्यपतन्पाण्डुसैनिकाः   ॥07-128-017॥
न तादृशं रणे कर्म कृतवन्तस्तु तावकाः। <br>यादृशं कृतवान्राजा पुत्रस्तव विशां पते   ॥07-128-018॥
पुत्रेण तव सा सेना पाण्डवी मथिता रणे। <br>नलिनी द्विरदेनेव समन्तात्फुल्लपङ्कजा   ॥07-128-019॥
क्षीणतोयानिलार्काभ्यां हतत्विडिव पद्मिनी। <br>बभूव पाण्डवी सेना तव पुत्रस्य तेजसा   ॥07-128-020॥
पाण्डुसेनां हतां दृष्ट्वा तव पुत्रेण भारत। <br>भीमसेनपुरोगास्तु पाञ्चालाः समुपाद्रवन्   ॥07-128-021॥
स भीमसेनं दशभिर्माद्रीपुत्रौ त्रिभिस्त्रिभिः। <br>विराटद्रुपदौ षड्भिः शतेन च शिखण्डिनम्   ॥07-128-022॥
धृष्टद्युम्नं च सप्तत्या धर्मपुत्रं च सप्तभिः। <br>केकयांश्चैव चेदींश्च बहुभिर्निशितैः शरैः   ॥07-128-023॥
सात्वतं पञ्चभिर्विद्ध्वा द्रौपदेयांस्त्रिभिस्त्रिभिः। <br>घटोत्कचं च समरे विद्ध्वा सिंह इवानदत्   ॥07-128-024॥
शतशश्चापरान्योधान्सद्विपाश्वरथान्रणे। <br>शरैरवचकर्तोग्रैः क्रुद्धोऽन्तक इव प्रजाः   ॥07-128-025॥
तस्य तान्निघ्नतः शत्रून्रुक्मपृष्ठं महद्धनुः। <br>भल्लाभ्यां पाण्डवो ज्येष्ठस्त्रिधा चिच्छेद मारिष   ॥07-128-026॥
विव्याध चैनं दशभिः सम्यगस्तैः शितैः शरैः। <br>मर्माणि भित्त्वा ते सर्वे संभग्नाः क्षितिमाविशन्   ॥07-128-027॥
ततः प्रमुदिता योधाः परिवव्रुर्युधिष्ठिरम्। <br>वृत्रहत्यै यथा देवाः परिवव्रुः पुरंदरम्   ॥07-128-028॥
ततो युधिष्ठिरो राजा तव पुत्रस्य मारिष। <br>शरं परमदुर्वारं प्रेषयामास संयुगे। <br>स तेन भृशसंविद्धो निषसाद रथोत्तमे   ॥07-128-029॥
ततः पाञ्चालसैन्यानां भृशमासीद्रवो महान्। <br>हतो राजेति राजेन्द्र मुदितानां समन्ततः   ॥07-128-030॥
बाणशब्दरवश्चोग्रः शुश्रुवे तत्र मारिष। <br>अथ द्रोणो द्रुतं तत्र प्रत्यदृश्यत संयुगे   ॥07-128-031॥
हृष्टो दुर्योधनश्चापि दृढमादाय कार्मुकम्। <br>तिष्ठ तिष्ठेति राजानं ब्रुवन्पाण्डवमभ्ययात्   ॥07-128-032॥
प्रत्युद्ययुस्तं त्वरिताः पाञ्चाला राजगृद्धिनः। <br>तान्द्रोणः प्रतिजग्राह परीप्सन्कुरुसत्तमम्। <br>चण्डवातोद्धतान्मेघान्निघ्नन्रश्मिमुचो यथा   ॥07-128-033॥
ततो राजन्महानासीत्संग्रामो भूरिवर्धनः। <br>तावकानां परेषां च समेतानां युयुत्सया   ॥07-128-034॥

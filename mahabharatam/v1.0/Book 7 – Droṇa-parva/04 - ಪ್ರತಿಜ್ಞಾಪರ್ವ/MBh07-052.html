<table border = "1"><tr><td>Verse</td></tr>
<tr><td> संजय उवाच। <br>श्रुत्वा तु तं महाशब्दं पाण्डूनां पुत्रगृद्धिनाम्। <br>चारैः प्रवेदिते तत्र समुत्थाय जयद्रथः   ॥07-052-001॥</td></tr>
<tr><td>शोकसंमूढहृदयो दुःखेनाभिहतो भृशम्। <br>मज्जमान इवागाधे विपुले शोकसागरे   ॥07-052-002॥</td></tr>
<tr><td>जगाम समितिं राज्ञां सैन्धवो विमृशन्बहु। <br>स तेषां नरदेवानां सकाशे परिदेवयन्   ॥07-052-003॥</td></tr>
<tr><td>अभिमन्योः पितुर्भीतः सव्रीडो वाक्यमब्रवीत्। <br>योऽसौ पाण्डोः किल क्षेत्रे जातः शक्रेण कामिना   ॥07-052-004॥</td></tr>
<tr><td>स निनीषति दुर्बुद्धिर्मां किलैकं यमक्षयम्। <br>तत्स्वस्ति वोऽस्तु यास्यामि स्वगृहं जीवितेप्सया   ॥07-052-005॥</td></tr>
<tr><td>अथ वा स्थ प्रतिबलास्त्रातुं मां क्षत्रियर्षभाः। <br>पार्थेन प्रार्थितं वीरास्ते ददन्तु ममाभयम्   ॥07-052-006॥</td></tr>
<tr><td>द्रोणदुर्योधनकृपाः कर्णमद्रेशबाह्लिकाः। <br>दुःशासनादयः शक्तास्त्रातुमप्यन्तकार्दितम्   ॥07-052-007॥</td></tr>
<tr><td>किमङ्ग पुनरेकेन फल्गुनेन जिघांसता। <br>न त्रायेयुर्भवन्तो मां समस्ताः पतयः क्षितेः   ॥07-052-008॥</td></tr>
<tr><td>प्रहर्षं पाण्डवेयानां श्रुत्वा मम महद्भयम्। <br>सीदन्तीव च मेऽङ्गानि मुमूर्षोरिव पार्थिवाः   ॥07-052-009॥</td></tr>
<tr><td>वधो नूनं प्रतिज्ञातो मम गाण्डीवधन्वना। <br>तथा हि हृष्टाः क्रोशन्ति शोककालेऽपि पाण्डवाः   ॥07-052-010॥</td></tr>
<tr><td>न देवा न च गन्धर्वा नासुरोरगराक्षसाः। <br>उत्सहन्तेऽन्यथा कर्तुं कुत एव नराधिपाः   ॥07-052-011॥</td></tr>
<tr><td>तस्मान्मामनुजानीत भद्रं वोऽस्तु नरर्षभाः। <br>अदर्शनं गमिष्यामि न मां द्रक्ष्यन्ति पाण्डवाः   ॥07-052-012॥</td></tr>
<tr><td>एवं विलपमानं तं भयाद्व्याकुलचेतसम्। <br>आत्मकार्यगरीयस्त्वाद्राजा दुर्योधनोऽब्रवीत्   ॥07-052-013॥</td></tr>
<tr><td>न भेतव्यं नरव्याघ्र को हि त्वा पुरुषर्षभ। <br>मध्ये क्षत्रियवीराणां तिष्ठन्तं प्रार्थयेद्युधि   ॥07-052-014॥</td></tr>
<tr><td>अहं वैकर्तनः कर्णश्चित्रसेनो विविंशतिः। <br>भूरिश्रवाः शलः शल्यो वृषसेनो दुरासदः   ॥07-052-015॥</td></tr>
<tr><td>पुरुमित्रो जयो भोजः काम्बोजश्च सुदक्षिणः। <br>सत्यव्रतो महाबाहुर्विकर्णो दुर्मुखः सहः   ॥07-052-016॥</td></tr>
<tr><td>दुःशासनः सुबाहुश्च कलिङ्गश्चाप्युदायुधः। <br>विन्दानुविन्दावावन्त्यौ द्रोणो द्रौणिः ससौबलः   ॥07-052-017॥</td></tr>
<tr><td>त्वं चापि रथिनां श्रेष्ठः स्वयं शूरोऽमितद्युतिः। <br>स कथं पाण्डवेयेभ्यो भयं पश्यसि सैन्धव   ॥07-052-018॥</td></tr>
<tr><td>अक्षौहिण्यो दशैका च मदीयास्तव रक्षणे। <br>यत्ता योत्स्यन्ति मा भैस्त्वं सैन्धव व्येतु ते भयम्   ॥07-052-019॥</td></tr>
<tr><td>एवमाश्वासितो राजन्पुत्रेण तव सैन्धवः। <br>दुर्योधनेन सहितो द्रोणं रात्रावुपागमत्   ॥07-052-020॥</td></tr>
<tr><td>उपसंग्रहणं कृत्वा द्रोणाय स विशां पते। <br>उपोपविश्य प्रणतः पर्यपृच्छदिदं तदा   ॥07-052-021॥</td></tr>
<tr><td>निमित्ते दूरपातित्वे लघुत्वे दृढवेधने। <br>मम ब्रवीतु भगवान्विशेषं फल्गुनस्य च   ॥07-052-022॥</td></tr>
<tr><td>विद्याविशेषमिच्छामि ज्ञातुमाचार्य तत्त्वतः। <br>ममार्जुनस्य च विभो यथातत्त्वं प्रचक्ष्व मे   ॥07-052-023॥</td></tr>
<tr><td> द्रोण उवाच। <br>सममाचार्यकं तात तव चैवार्जुनस्य च। <br>योगाद्दुःखोचितत्वाच्च तस्मात्त्वत्तोऽधिकोऽर्जुनः   ॥07-052-024॥</td></tr>
<tr><td>न तु ते युधि संत्रासः कार्यः पार्थात्कथंचन। <br>अहं हि रक्षिता तात भयात्त्वां नात्र संशयः   ॥07-052-025॥</td></tr>
<tr><td>न हि मद्बाहुगुप्तस्य प्रभवन्त्यमरा अपि। <br>व्यूहिष्यामि च तं व्यूहं यं पार्थो न तरिष्यति   ॥07-052-026॥</td></tr>
<tr><td>तस्माद्युध्यस्व मा भैस्त्वं स्वधर्ममनुपालय। <br>पितृपैतामहं मार्गमनुयाहि नराधिप   ॥07-052-027॥</td></tr>
<tr><td>अधीत्य विधिवद्वेदानग्नयः सुहुतास्त्वया। <br>इष्टं च बहुभिर्यज्ञैर्न ते मृत्युभयाद्भयम्   ॥07-052-028॥</td></tr>
<tr><td>दुर्लभं मानुषैर्मन्दैर्महाभाग्यमवाप्य तु। <br>भुजवीर्यार्जिताँल्लोकान्दिव्यान्प्राप्स्यस्यनुत्तमान्   ॥07-052-029॥</td></tr>
<tr><td>कुरवः पाण्डवाश्चैव वृष्णयोऽन्ये च मानवाः। <br>अहं च सह पुत्रेण अध्रुवा इति चिन्त्यताम्   ॥07-052-030॥</td></tr>
<tr><td>पर्यायेण वयं सर्वे कालेन बलिना हताः। <br>परलोकं गमिष्यामः स्वैः स्वैः कर्मभिरन्विताः   ॥07-052-031॥</td></tr>
<tr><td>तपस्तप्त्वा तु याँल्लोकान्प्राप्नुवन्ति तपस्विनः। <br>क्षत्रधर्माश्रिताः शूराः क्षत्रियाः प्राप्नुवन्ति तान्   ॥07-052-032॥</td></tr>
<tr><td> संजय उवाच। <br>एवमाश्वासितो राजन्भारद्वाजेन सैन्धवः। <br>अपानुदद्भयं पार्थाद्युद्धाय च मनो दधे   ॥07-052-033॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>ततोऽर्जुनस्य भवनं प्रविश्याप्रतिमं विभुः। <br>स्पृष्ट्वाम्भः पुण्डरीकाक्षः स्थण्डिले शुभलक्षणे। <br>संतस्तार शुभां शय्यां दर्भैर्वैडूर्यसंनिभैः   ॥07-056-001॥</td></tr>
<tr><td>ततो माल्येन विधिवल्लाजैर्गन्धैः सुमङ्गलैः। <br>अलंचकार तां शय्यां परिवार्यायुधोत्तमैः   ॥07-056-002॥</td></tr>
<tr><td>ततः स्पृष्टोदकं पार्थं विनीताः परिचारकाः। <br>दर्शयां नैत्यकं चक्रुर्नैशं त्रैयम्बकं बलिम्   ॥07-056-003॥</td></tr>
<tr><td>ततः प्रीतमनाः पार्थो गन्धैर्माल्यैश्च माधवम्। <br>अलंकृत्योपहारं तं नैशमस्मै न्यवेदयत्   ॥07-056-004॥</td></tr>
<tr><td>स्मयमानस्तु गोविन्दः फल्गुनं प्रत्यभाषत। <br>सुप्यतां पार्थ भद्रं ते कल्याणाय व्रजाम्यहम्   ॥07-056-005॥</td></tr>
<tr><td>स्थापयित्वा ततो द्वाःस्थान्गोप्तॄंश्चात्तायुधान्नरान्। <br>दारुकानुगतः श्रीमान्विवेश शिबिरं स्वकम्। <br>शिश्ये च शयने शुभ्रे बहुकृत्यं विचिन्तयन्   ॥07-056-006॥</td></tr>
<tr><td>न पाण्डवानां शिबिरे कश्चित्सुष्वाप तां निशाम्। <br>प्रजागरः सर्वजनमाविवेश विशां पते   ॥07-056-007॥</td></tr>
<tr><td>पुत्रशोकाभिभूतेन प्रतिज्ञातो महात्मना। <br>सहसा सिन्धुराजस्य वधो गाण्डीवधन्वना   ॥07-056-008॥</td></tr>
<tr><td>तत्कथं नु महाबाहुर्वासविः परवीरहा। <br>प्रतिज्ञां सफलां कुर्यादिति ते समचिन्तयन्   ॥07-056-009॥</td></tr>
<tr><td>कष्टं हीदं व्यवसितं पाण्डवेन महात्मना। <br>पुत्रशोकाभितप्तेन प्रतिज्ञा महती कृता   ॥07-056-010॥</td></tr>
<tr><td>भ्रातरश्चापि विक्रान्ता बहुलानि बलानि च। <br>धृतराष्ट्रस्य पुत्रेण सर्वं तस्मै निवेदितम्   ॥07-056-011॥</td></tr>
<tr><td>स हत्वा सैन्धवं संख्ये पुनरेतु धनंजयः। <br>जित्वा रिपुगणांश्चैव पारयत्वर्जुनो व्रतम्   ॥07-056-012॥</td></tr>
<tr><td>अहत्वा सिन्धुराजं हि धूमकेतुं प्रवेक्ष्यति। <br>न ह्येतदनृतं कर्तुमर्हः पार्थो धनंजयः   ॥07-056-013॥</td></tr>
<tr><td>धर्मपुत्रः कथं राजा भविष्यति मृतेऽर्जुने। <br>तस्मिन्हि विजयः कृत्स्नः पाण्डवेन समाहितः   ॥07-056-014॥</td></tr>
<tr><td>यदि नः सुकृतं किंचिद्यदि दत्तं हुतं यदि। <br>फलेन तस्य सर्वस्य सव्यसाची जयत्वरीन्   ॥07-056-015॥</td></tr>
<tr><td>एवं कथयतां तेषां जयमाशंसतां प्रभो। <br>कृच्छ्रेण महता राजन्रजनी व्यत्यवर्तत   ॥07-056-016॥</td></tr>
<tr><td>तस्यां रजन्यां मध्ये तु प्रतिबुद्धो जनार्दनः। <br>स्मृत्वा प्रतिज्ञां पार्थस्य दारुकं प्रत्यभाषत   ॥07-056-017॥</td></tr>
<tr><td>अर्जुनेन प्रतिज्ञातमार्तेन हतबन्धुना। <br>जयद्रथं हनिष्यामि श्वोभूत इति दारुक   ॥07-056-018॥</td></tr>
<tr><td>तत्तु दुर्योधनः श्रुत्वा मन्त्रिभिर्मन्त्रयिष्यति। <br>यथा जयद्रथं पार्थो न हन्यादिति संयुगे   ॥07-056-019॥</td></tr>
<tr><td>अक्षौहिण्यो हि ताः सर्वा रक्षिष्यन्ति जयद्रथम्। <br>द्रोणश्च सह पुत्रेण सर्वास्त्रविधिपारगः   ॥07-056-020॥</td></tr>
<tr><td>एको वीरः सहस्राक्षो दैत्यदानवमर्दिता। <br>सोऽपि तं नोत्सहेताजौ हन्तुं द्रोणेन रक्षितम्   ॥07-056-021॥</td></tr>
<tr><td>सोऽहं श्वस्तत्करिष्यामि यथा कुन्तीसुतोऽर्जुनः। <br>अप्राप्तेऽस्तं दिनकरे हनिष्यति जयद्रथम्   ॥07-056-022॥</td></tr>
<tr><td>न हि दारा न मित्राणि ज्ञातयो न च बान्धवाः। <br>कश्चिन्नान्यः प्रियतरः कुन्तीपुत्रान्ममार्जुनात्   ॥07-056-023॥</td></tr>
<tr><td>अनर्जुनमिमं लोकं मुहूर्तमपि दारुक। <br>उदीक्षितुं न शक्तोऽहं भविता न च तत्तथा   ॥07-056-024॥</td></tr>
<tr><td>अहं ध्वजिन्यः शत्रूणां सहयाः सरथद्विपाः। <br>अर्जुनार्थे हनिष्यामि सकर्णाः ससुयोधनाः   ॥07-056-025॥</td></tr>
<tr><td>श्वो निरीक्षन्तु मे वीर्यं त्रयो लोका महाहवे। <br>धनंजयार्थं समरे पराक्रान्तस्य दारुक   ॥07-056-026॥</td></tr>
<tr><td>श्वो नरेन्द्रसहस्राणि राजपुत्रशतानि च। <br>साश्वद्विपरथान्याजौ विद्रविष्यन्ति दारुक   ॥07-056-027॥</td></tr>
<tr><td>श्वस्तां चक्रप्रमथितां द्रक्ष्यसे नृपवाहिनीम्। <br>मया क्रुद्धेन समरे पाण्डवार्थे निपातिताम्   ॥07-056-028॥</td></tr>
<tr><td>श्वः सदेवाः सगन्धर्वाः पिशाचोरगराक्षसाः। <br>ज्ञास्यन्ति लोकाः सर्वे मां सुहृदं सव्यसाचिनः   ॥07-056-029॥</td></tr>
<tr><td>यस्तं द्वेष्टि स मां द्वेष्टि यस्तमनु स मामनु। <br>इति संकल्प्यतां बुद्ध्या शरीरार्धं ममार्जुनः   ॥07-056-030॥</td></tr>
<tr><td>यथा त्वमप्रभातायामस्यां निशि रथोत्तमम्। <br>कल्पयित्वा यथाशास्त्रमादाय व्रतसंयतः   ॥07-056-031॥</td></tr>
<tr><td>गदां कौमोदकीं दिव्यां शक्तिं चक्रं धनुः शरान्। <br>आरोप्य वै रथे सूत सर्वोपकरणानि च   ॥07-056-032॥</td></tr>
<tr><td>स्थानं हि कल्पयित्वा च रथोपस्थे ध्वजस्य मे। <br>वैनतेयस्य वीरस्य समरे रथशोभिनः   ॥07-056-033॥</td></tr>
<tr><td>छत्रं जाम्बूनदैर्जालैरर्कज्वलनसंनिभैः। <br>विश्वकर्मकृतैर्दिव्यैरश्वानपि च भूषितान्   ॥07-056-034॥</td></tr>
<tr><td>बलाहकं मेघपुष्पं सैन्यं सुग्रीवमेव च। <br>युक्त्वा वाजिवरान्यत्तः कवची तिष्ठ दारुक   ॥07-056-035॥</td></tr>
<tr><td>पाञ्चजन्यस्य निर्घोषमार्षभेणैव पूरितम्। <br>श्रुत्वा तु भैरवं नादमुपयाया जवेन माम्   ॥07-056-036॥</td></tr>
<tr><td>एकाह्नाहममर्षं च सर्वदुःखानि चैव ह। <br>भ्रातुः पितृष्वसेयस्य व्यपनेष्यामि दारुक   ॥07-056-037॥</td></tr>
<tr><td>सर्वोपायैर्यतिष्यामि यथा बीभत्सुराहवे। <br>पश्यतां धार्तराष्ट्राणां हनिष्यति जयद्रथम्   ॥07-056-038॥</td></tr>
<tr><td>यस्य यस्य च बीभत्सुर्वधे यत्नं करिष्यति। <br>आशंसे सारथे तत्र भवितास्य ध्रुवो जयः   ॥07-056-039॥</td></tr>
<tr><td> दारुक उवाच। <br>जय एव ध्रुवस्तस्य कुत एव पराजयः। <br>यस्य त्वं पुरुषव्याघ्र सारथ्यमुपजग्मिवान्   ॥07-056-040॥</td></tr>
<tr><td>एवं चैतत्करिष्यामि यथा मामनुशाससि। <br>सुप्रभातामिमां रात्रिं जयाय विजयस्य हि   ॥07-056-041॥</td></tr>
</table>
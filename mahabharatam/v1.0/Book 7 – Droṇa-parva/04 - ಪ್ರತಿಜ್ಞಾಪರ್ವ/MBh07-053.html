<table border = "1"><tr><td>Verse</td></tr>
<tr><td> संजय उवाच। <br>प्रतिज्ञाते तु पार्थेन सिन्धुराजवधे तदा। <br>वासुदेवो महाबाहुर्धनंजयमभाषत   ॥07-053-001॥</td></tr>
<tr><td>भ्रातॄणां मतमाज्ञाय त्वया वाचा प्रतिश्रुतम्। <br>सैन्धवं श्वोऽस्मि हन्तेति तत्साहसतमं कृतम्   ॥07-053-002॥</td></tr>
<tr><td>असंमन्त्र्य मया सार्धमतिभारोऽयमुद्यतः। <br>कथं नु सर्वलोकस्य नावहास्या भवेमहि   ॥07-053-003॥</td></tr>
<tr><td>धार्तराष्ट्रस्य शिबिरे मया प्रणिहिताश्चराः। <br>त इमे शीघ्रमागम्य प्रवृत्तिं वेदयन्ति नः   ॥07-053-004॥</td></tr>
<tr><td>त्वया वै संप्रतिज्ञाते सिन्धुराजवधे तदा। <br>सिंहनादः सवादित्रः सुमहानिह तैः श्रुतः   ॥07-053-005॥</td></tr>
<tr><td>तेन शब्देन वित्रस्ता धार्तराष्ट्राः ससैन्धवाः। <br>नाकस्मात्सिंहनादोऽयमिति मत्वा व्यवस्थिताः   ॥07-053-006॥</td></tr>
<tr><td>सुमहाञ्शब्दसंपातः कौरवाणां महाभुज। <br>आसीन्नागाश्वपत्तीनां रथघोषश्च भैरवः   ॥07-053-007॥</td></tr>
<tr><td>अभिमन्युवधं श्रुत्वा ध्रुवमार्तो धनंजयः। <br>रात्रौ निर्यास्यति क्रोधादिति मत्वा व्यवस्थिताः   ॥07-053-008॥</td></tr>
<tr><td>तैर्यतद्भिरियं सत्या श्रुता सत्यवतस्तव। <br>प्रतिज्ञा सिन्धुराजस्य वधे राजीवलोचन   ॥07-053-009॥</td></tr>
<tr><td>ततो विमनसः सर्वे त्रस्ताः क्षुद्रमृगा इव। <br>आसन्सुयोधनामात्याः स च राजा जयद्रथः   ॥07-053-010॥</td></tr>
<tr><td>अथोत्थाय सहामात्यैर्दीनः शिबिरमात्मनः। <br>आयात्सौवीरसिन्धूनामीश्वरो भृशदुःखितः   ॥07-053-011॥</td></tr>
<tr><td>स मन्त्रकाले संमन्त्र्य सर्वा नैःश्रेयसीः क्रियाः। <br>सुयोधनमिदं वाक्यमब्रवीद्राजसंसदि   ॥07-053-012॥</td></tr>
<tr><td>मामसौ पुत्रहन्तेति श्वोऽभियाता धनंजयः। <br>प्रतिज्ञातो हि सेनाया मध्ये तेन वधो मम   ॥07-053-013॥</td></tr>
<tr><td>तां न देवा न गन्धर्वा नासुरोरगराक्षसाः। <br>उत्सहन्तेऽन्यथा कर्तुं प्रतिज्ञां सव्यसाचिनः   ॥07-053-014॥</td></tr>
<tr><td>ते मां रक्षत संग्रामे मा वो मूर्ध्नि धनंजयः। <br>पदं कृत्वाप्नुयाल्लक्ष्यं तस्मादत्र विधीयताम्   ॥07-053-015॥</td></tr>
<tr><td>अथ रक्षा न मे संख्ये क्रियते कुरुनन्दन। <br>अनुजानीहि मां राजन्गमिष्यामि गृहान्प्रति   ॥07-053-016॥</td></tr>
<tr><td>एवमुक्तस्त्ववाक्शीर्षो विमनाः स सुयोधनः। <br>श्रुत्वाभिशप्तवन्तं त्वां ध्यानमेवान्वपद्यत   ॥07-053-017॥</td></tr>
<tr><td>तमार्तमभिसंप्रेक्ष्य राजा किल स सैन्धवः। <br>मृदु चात्महितं चैव सापेक्षमिदमुक्तवान्   ॥07-053-018॥</td></tr>
<tr><td>नाहं पश्यामि भवतां तथावीर्यं धनुर्धरम्। <br>योऽर्जुनस्यास्त्रमस्त्रेण प्रतिहन्यान्महाहवे   ॥07-053-019॥</td></tr>
<tr><td>वासुदेवसहायस्य गाण्डीवं धुन्वतो धनुः। <br>कोऽर्जुनस्याग्रतस्तिष्ठेत्साक्षादपि शतक्रतुः   ॥07-053-020॥</td></tr>
<tr><td>महेश्वरोऽपि पार्थेन श्रूयते योधितः पुरा। <br>पदातिना महातेजा गिरौ हिमवति प्रभुः   ॥07-053-021॥</td></tr>
<tr><td>दानवानां सहस्राणि हिरण्यपुरवासिनाम्। <br>जघानैकरथेनैव देवराजप्रचोदितः   ॥07-053-022॥</td></tr>
<tr><td>समायुक्तो हि कौन्तेयो वासुदेवेन धीमता। <br>सामरानपि लोकांस्त्रीन्निहन्यादिति मे मतिः   ॥07-053-023॥</td></tr>
<tr><td>सोऽहमिच्छाम्यनुज्ञातुं रक्षितुं वा महात्मना। <br>द्रोणेन सहपुत्रेण वीरेण यदि मन्यसे   ॥07-053-024॥</td></tr>
<tr><td>स राज्ञा स्वयमाचार्यो भृशमाक्रन्दितोऽर्जुन। <br>संविधानं च विहितं रथाश्च किल सज्जिताः   ॥07-053-025॥</td></tr>
<tr><td>कर्णो भूरिश्रवा द्रौणिर्वृषसेनश्च दुर्जयः। <br>कृपश्च मद्रराजश्च षडेतेऽस्य पुरोगमाः   ॥07-053-026॥</td></tr>
<tr><td>शकटः पद्मपश्चार्धो व्यूहो द्रोणेन कल्पितः। <br>पद्मकर्णिकमध्यस्थः सूचीपाशे जयद्रथः। <br>स्थास्यते रक्षितो वीरैः सिन्धुराड्युद्धदुर्मदैः   ॥07-053-027॥</td></tr>
<tr><td>धनुष्यस्त्रे च वीर्ये च प्राणे चैव तथोरसि। <br>अविषह्यतमा ह्येते निश्चिताः पार्थ षड्रथाः। <br>एतानजित्वा सगणान्नैव प्राप्यो जयद्रथः   ॥07-053-028॥</td></tr>
<tr><td>तेषामेकैकशो वीर्यं षण्णां त्वमनुचिन्तय। <br>सहिता हि नरव्याघ्रा न शक्या जेतुमञ्जसा   ॥07-053-029॥</td></tr>
<tr><td>भूयश्च चिन्तयिष्यामि नीतिमात्महिताय वै। <br>मन्त्रज्ञैः सचिवैः सार्धं सुहृद्भिः कार्यसिद्धये   ॥07-053-030॥</td></tr>
<tr><td> अर्जुन उवाच। <br>षड्रथान्धार्तराष्ट्रस्य मन्यसे यान्बलाधिकान्। <br>तेषां वीर्यं ममार्धेन न तुल्यमिति लक्षये   ॥07-053-031॥</td></tr>
<tr><td>अस्त्रमस्त्रेण सर्वेषामेतेषां मधुसूदन। <br>मया द्रक्ष्यसि निर्भिन्नं जयद्रथवधैषिणा   ॥07-053-032॥</td></tr>
<tr><td>द्रोणस्य मिषतः सोऽहं सगणस्य विलप्यतः। <br>मूर्धानं सिन्धुराजस्य पातयिष्यामि भूतले   ॥07-053-033॥</td></tr>
<tr><td>यदि साध्याश्च रुद्राश्च वसवश्च सहाश्विनः। <br>मरुतश्च सहेन्द्रेण विश्वेदेवास्तथासुराः   ॥07-053-034॥</td></tr>
<tr><td>पितरः सहगन्धर्वाः सुपर्णाः सागराद्रयः। <br>द्यौर्वियत्पृथिवी चेयं दिशश्च सदिगीश्वराः   ॥07-053-035॥</td></tr>
<tr><td>ग्राम्यारण्यानि भूतानि स्थावराणि चराणि च। <br>त्रातारः सिन्धुराजस्य भवन्ति मधुसूदन   ॥07-053-036॥</td></tr>
<tr><td>तथापि बाणैर्निहतं श्वो द्रष्टासि रणे मया। <br>सत्येन ते शपे कृष्ण तथैवायुधमालभे   ॥07-053-037॥</td></tr>
<tr><td>यश्च गोप्ता महेष्वासस्तस्य पापस्य दुर्मतेः। <br>तमेव प्रथमं द्रोणमभियास्यामि केशव   ॥07-053-038॥</td></tr>
<tr><td>तस्मिन्द्यूतमिदं बद्धं मन्यते स्म सुयोधनः। <br>तस्मात्तस्यैव सेनाग्रं भित्त्वा यास्यामि सैन्धवम्   ॥07-053-039॥</td></tr>
<tr><td>द्रष्टासि श्वो महेष्वासान्नाराचैस्तिग्मतेजनैः। <br>शृङ्गाणीव गिरेर्वज्रैर्दार्यमाणान्मया युधि   ॥07-053-040॥</td></tr>
<tr><td>नरनागाश्वदेहेभ्यो विस्रविष्यति शोणितम्। <br>पतद्भ्यः पतितेभ्यश्च विभिन्नेभ्यः शितैः शरैः   ॥07-053-041॥</td></tr>
<tr><td>गाण्डीवप्रेषिता बाणा मनोनिलसमा जवे। <br>नृनागाश्वान्विदेहासून्कर्तारश्च सहस्रशः   ॥07-053-042॥</td></tr>
<tr><td>यमात्कुबेराद्वरुणाद्रुद्रादिन्द्राच्च यन्मया। <br>उपात्तमस्त्रं घोरं वै तद्द्रष्टारो नरा युधि   ॥07-053-043॥</td></tr>
<tr><td>ब्राह्मेणास्त्रेण चास्त्राणि हन्यमानानि संयुगे। <br>मया द्रष्टासि सर्वेषां सैन्धवस्याभिरक्षिणाम्   ॥07-053-044॥</td></tr>
<tr><td>शरवेगसमुत्कृत्तै राज्ञां केशव मूर्धभिः। <br>आस्तीर्यमाणां पृथिवीं द्रष्टासि श्वो मया युधि   ॥07-053-045॥</td></tr>
<tr><td>क्रव्यादांस्तर्पयिष्यामि द्रावयिष्यामि शात्रवान्। <br>सुहृदो नन्दयिष्यामि पातयिष्यामि सैन्धवम्   ॥07-053-046॥</td></tr>
<tr><td>बह्वागस्कृत्कुसंबन्धी पापदेशसमुद्भवः। <br>मया सैन्धवको राजा हतः स्वाञ्शोचयिष्यति   ॥07-053-047॥</td></tr>
<tr><td>सर्वक्षीरान्नभोक्तारः पापाचारा रणाजिरे। <br>मया सराजका बाणैर्नुन्ना नंक्ष्यन्ति सैन्धवाः   ॥07-053-048॥</td></tr>
<tr><td>तथा प्रभाते कर्तास्मि यथा कृष्ण सुयोधनः। <br>नान्यं धनुर्धरं लोके मंस्यते मत्समं युधि   ॥07-053-049॥</td></tr>
<tr><td>गाण्डीवं च धनुर्दिव्यं योद्धा चाहं नरर्षभ। <br>त्वं च यन्ता हृषीकेश किं नु स्यादजितं मया   ॥07-053-050॥</td></tr>
<tr><td>यथा हि लक्ष्म चन्द्रे वै समुद्रे च यथा जलम्। <br>एवमेतां प्रतिज्ञां मे सत्यां विद्धि जनार्दन   ॥07-053-051॥</td></tr>
<tr><td>मावमंस्था ममास्त्राणि मावमंस्था धनुर्दृढम्। <br>मावमंस्था बलं बाह्वोर्मावमंस्था धनंजयम्   ॥07-053-052॥</td></tr>
<tr><td>यथा हि यात्वा संग्रामे न जीये विजयामि च। <br>तेन सत्येन संग्रामे हतं विद्धि जयद्रथम्   ॥07-053-053॥</td></tr>
<tr><td>ध्रुवं वै ब्राह्मणे सत्यं ध्रुवा साधुषु संनतिः। <br>श्रीर्ध्रुवा चापि दक्षेषु ध्रुवो नारायणे जयः   ॥07-053-054॥</td></tr>
<tr><td> संजय उवाच। <br>एवमुक्त्वा हृषीकेशं स्वयमात्मानमात्मना। <br>संदिदेशार्जुनो नर्दन्वासविः केशवं प्रभुम्   ॥07-053-055॥</td></tr>
<tr><td>यथा प्रभातां रजनीं कल्पितः स्याद्रथो मम। <br>तथा कार्यं त्वया कृष्ण कार्यं हि महदुद्यतम्   ॥07-053-056॥</td></tr>
</table>
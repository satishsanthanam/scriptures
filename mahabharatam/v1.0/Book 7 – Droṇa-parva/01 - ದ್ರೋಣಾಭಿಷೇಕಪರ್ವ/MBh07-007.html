<table border = "1"><tr><td>Verse</td></tr>
<tr><td> संजय उवाच। <br>तथा द्रोणमभिघ्नन्तं साश्वसूतरथद्विपान्। <br>व्यथिताः पाण्डवा दृष्ट्वा न चैनं पर्यवारयन्   ॥07-007-001॥</td></tr>
<tr><td>ततो युधिष्ठिरो राजा धृष्टद्युम्नधनंजयौ। <br>अब्रवीत्सर्वतो यत्तैः कुम्भयोनिर्निवार्यताम्   ॥07-007-002॥</td></tr>
<tr><td>तत्रैनमर्जुनश्चैव पार्षतश्च सहानुगः। <br>पर्यगृह्णंस्ततः सर्वे समायान्तं महारथाः   ॥07-007-003॥</td></tr>
<tr><td>केकया भीमसेनश्च सौभद्रोऽथ घटोत्कचः। <br>युधिष्ठिरो यमौ मत्स्या द्रुपदस्यात्मजास्तथा   ॥07-007-004॥</td></tr>
<tr><td>द्रौपदेयाश्च संहृष्टा धृष्टकेतुः ससात्यकिः। <br>चेकितानश्च संक्रुद्धो युयुत्सुश्च महारथः   ॥07-007-005॥</td></tr>
<tr><td>ये चान्ये पार्थिवा राजन्पाण्डवस्यानुयायिनः। <br>कुलवीर्यानुरूपाणि चक्रुः कर्माण्यनेकशः   ॥07-007-006॥</td></tr>
<tr><td>संगृह्यमाणां तां दृष्ट्वा पाण्डवैर्वाहिनीं रणे। <br>व्यावृत्य चक्षुषी कोपाद्भारद्वाजोऽन्ववैक्षत   ॥07-007-007॥</td></tr>
<tr><td>स तीव्रं कोपमास्थाय रथे समरदुर्मदः। <br>व्यधमत्पाण्डवानीकमभ्राणीव सदागतिः   ॥07-007-008॥</td></tr>
<tr><td>रथानश्वान्नरान्नागानभिधावंस्ततस्ततः। <br>चचारोन्मत्तवद्द्रोणो वृद्धोऽपि तरुणो यथा   ॥07-007-009॥</td></tr>
<tr><td>तस्य शोणितदिग्धाङ्गाः शोणास्ते वातरंहसः। <br>आजानेया हया राजन्नविभ्रान्ताः श्रियं दधुः   ॥07-007-010॥</td></tr>
<tr><td>तमन्तकमिव क्रुद्धमापतन्तं यतव्रतम्। <br>दृष्ट्वा संप्राद्रवन्योधाः पाण्डवस्य ततस्ततः   ॥07-007-011॥</td></tr>
<tr><td>तेषां प्रद्रवतां भीमः पुनरावर्ततामपि। <br>वीक्षतां तिष्ठतां चासीच्छब्दः परमदारुणः   ॥07-007-012॥</td></tr>
<tr><td>शूराणां हर्षजननो भीरूणां भयवर्धनः। <br>द्यावापृथिव्योर्विवरं पूरयामास सर्वतः   ॥07-007-013॥</td></tr>
<tr><td>ततः पुनरपि द्रोणो नाम विश्रावयन्युधि। <br>अकरोद्रौद्रमात्मानं किरञ्शरशतैः परान्   ॥07-007-014॥</td></tr>
<tr><td>स तथा तान्यनीकानि पाण्डवेयस्य धीमतः। <br>कालवन्न्यवधीद्द्रोणो युवेव स्थविरो बली   ॥07-007-015॥</td></tr>
<tr><td>उत्कृत्य च शिरांस्युग्रो बाहूनपि सभूषणान्। <br>कृत्वा शून्यान्रथोपस्थानुदक्रोशन्महारथः   ॥07-007-016॥</td></tr>
<tr><td>तस्य हर्षप्रणादेन बाणवेगेन चाभिभो। <br>प्राकम्पन्त रणे योधा गावः शीतार्दिता इव   ॥07-007-017॥</td></tr>
<tr><td>द्रोणस्य रथघोषेण मौर्वीनिष्पेषणेन च। <br>धनुःशब्देन चाकाशे शब्दः समभवन्महान्   ॥07-007-018॥</td></tr>
<tr><td>अथास्य बहुशो बाणा निश्चरन्तः सहस्रशः। <br>व्याप्य सर्वा दिशः पेतुर्गजाश्वरथपत्तिषु   ॥07-007-019॥</td></tr>
<tr><td>तं कार्मुकमहावेगमस्त्रज्वलितपावकम्। <br>द्रोणमासादयां चक्रुः पाञ्चालाः पाण्डवैः सह   ॥07-007-020॥</td></tr>
<tr><td>तान्वै सरथहस्त्यश्वान्प्राहिणोद्यमसादनम्। <br>द्रोणोऽचिरेणाकरोच्च महीं शोणितकर्दमाम्   ॥07-007-021॥</td></tr>
<tr><td>तन्वता परमास्त्राणि शरान्सततमस्यता। <br>द्रोणेन विहितं दिक्षु बाणजालमदृश्यत   ॥07-007-022॥</td></tr>
<tr><td>पदातिषु रथाश्वेषु वारणेषु च सर्वशः। <br>तस्य विद्युदिवाभ्रेषु चरन्केतुरदृश्यत   ॥07-007-023॥</td></tr>
<tr><td>स केकयानां प्रवरांश्च पञ्च; पाञ्चालराजं च शरैः प्रमृद्य। <br>युधिष्ठिरानीकमदीनयोधी; द्रोणोऽभ्ययात्कार्मुकबाणपाणिः   ॥07-007-024॥</td></tr>
<tr><td>तं भीमसेनश्च धनंजयश्च; शिनेश्च नप्ता द्रुपदात्मजश्च। <br>शैब्यात्मजः काशिपतिः शिबिश्च; हृष्टा नदन्तो व्यकिरञ्शरौघैः   ॥07-007-025॥</td></tr>
<tr><td>तेषामथो द्रोणधनुर्विमुक्ताः; पतत्रिणः काञ्चनचित्रपुङ्खाः। <br>भित्त्वा शरीराणि गजाश्वयूनां; जग्मुर्महीं शोणितदिग्धवाजाः   ॥07-007-026॥</td></tr>
<tr><td>सा योधसंघैश्च रथैश्च भूमिः; शरैर्विभिन्नैर्गजवाजिभिश्च। <br>प्रच्छाद्यमाना पतितैर्बभूव; समन्ततो द्यौरिव कालमेघैः   ॥07-007-027॥</td></tr>
<tr><td>शैनेयभीमार्जुनवाहिनीपा;ञ्शैब्याभिमन्यू सह काशिराज्ञा। <br>अन्यांश्च वीरान्समरे प्रमृद्ना;द्द्रोणः सुतानां तव भूतिकामः   ॥07-007-028॥</td></tr>
<tr><td>एतानि चान्यानि च कौरवेन्द्र; कर्माणि कृत्वा समरे महात्मा। <br>प्रताप्य लोकानिव कालसूर्यो; द्रोणो गतः स्वर्गमितो हि राजन्   ॥07-007-029॥</td></tr>
<tr><td>एवं रुक्मरथः शूरो हत्वा शतसहस्रशः। <br>पाण्डवानां रणे योधान्पार्षतेन निपातितः   ॥07-007-030॥</td></tr>
<tr><td>अक्षौहिणीमभ्यधिकां शूराणामनिवर्तिनाम्। <br>निहत्य पश्चाद्धृतिमानगच्छत्परमां गतिम्   ॥07-007-031॥</td></tr>
<tr><td>पाण्डवैः सह पाञ्चालैरशिवैः क्रूरकर्मभिः। <br>हतो रुक्मरथो राजन्कृत्वा कर्म सुदुष्करम्   ॥07-007-032॥</td></tr>
<tr><td>ततो निनादो भूतानामाकाशे समजायत। <br>सैन्यानां च ततो राजन्नाचार्ये निहते युधि   ॥07-007-033॥</td></tr>
<tr><td>द्यां धरां खं दिशो वारि प्रदिशश्चानुनादयन्। <br>अहो धिगिति भूतानां शब्दः समभवन्महान्   ॥07-007-034॥</td></tr>
<tr><td>देवताः पितरश्चैव पूर्वे ये चास्य बान्धवाः। <br>ददृशुर्निहतं तत्र भारद्वाजं महारथम्   ॥07-007-035॥</td></tr>
<tr><td>पाण्डवास्तु जयं लब्ध्वा सिंहनादान्प्रचक्रिरे। <br>तेन नादेन महता समकम्पत मेदिनी   ॥07-007-036॥</td></tr>
</table>
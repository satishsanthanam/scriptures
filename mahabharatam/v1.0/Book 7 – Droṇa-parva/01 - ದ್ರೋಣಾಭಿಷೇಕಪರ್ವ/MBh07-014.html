<table border = "1"><tr><td>Verse</td></tr>
<tr><td> धृतराष्ट्र उवाच। <br>बहूनि सुविचित्राणि द्वंद्वयुद्धानि संजय। <br>त्वयोक्तानि निशम्याहं स्पृहयामि सचक्षुषाम्   ॥07-014-001॥</td></tr>
<tr><td>आश्चर्यभूतं लोकेषु कथयिष्यन्ति मानवाः। <br>कुरूणां पाण्डवानां च युद्धं देवासुरोपमम्   ॥07-014-002॥</td></tr>
<tr><td>न हि मे तृप्तिरस्तीह शृण्वतो युद्धमुत्तमम्। <br>तस्मादार्तायनेर्युद्धं सौभद्रस्य च शंस मे   ॥07-014-003॥</td></tr>
<tr><td> संजय उवाच। <br>सादितं प्रेक्ष्य यन्तारं शल्यः सर्वायषीं गदाम्। <br>समुत्क्षिप्य नदन्क्रुद्धः प्रचस्कन्द रथोत्तमात्   ॥07-014-004॥</td></tr>
<tr><td>तं दीप्तमिव कालाग्निं दण्डहस्तमिवान्तकम्। <br>जवेनाभ्यपतद्भीमः प्रगृह्य महतीं गदाम्   ॥07-014-005॥</td></tr>
<tr><td>सौभद्रोऽप्यशनिप्रख्यां प्रगृह्य महतीं गदाम्। <br>एह्येहीत्यब्रवीच्छल्यं यत्नाद्भीमेन वारितः   ॥07-014-006॥</td></tr>
<tr><td>वारयित्वा तु सौभद्रं भीमसेनः प्रतापवान्। <br>शल्यमासाद्य समरे तस्थौ गिरिरिवाचलः   ॥07-014-007॥</td></tr>
<tr><td>तथैव मद्रराजोऽपि भीमं दृष्ट्वा महाबलम्। <br>ससाराभिमुखस्तूर्णं शार्दूल इव कुञ्जरम्   ॥07-014-008॥</td></tr>
<tr><td>ततस्तूर्यनिनादाश्च शङ्खानां च सहस्रशः। <br>सिंहनादाश्च संजज्ञुर्भेरीणां च महास्वनाः   ॥07-014-009॥</td></tr>
<tr><td>पश्यतां शतशो ह्यासीदन्योन्यसमचेतसाम्। <br>पाण्डवानां कुरूणां च साधु साध्विति निस्वनः   ॥07-014-010॥</td></tr>
<tr><td>न हि मद्राधिपादन्यः सर्वराजसु भारत। <br>सोढुमुत्सहते वेगं भीमसेनस्य संयुगे   ॥07-014-011॥</td></tr>
<tr><td>तथा मद्राधिपस्यापि गदावेगं महात्मनः। <br>सोढुमुत्सहते लोके कोऽन्यो युधि वृकोदरात्   ॥07-014-012॥</td></tr>
<tr><td>पट्टैर्जाम्बूनदैर्बद्धा बभूव जनहर्षिणी। <br>प्रजज्वाल तथाविद्धा भीमेन महती गदा   ॥07-014-013॥</td></tr>
<tr><td>तथैव चरतो मार्गान्मण्डलानि च भागशः। <br>महाविद्युत्प्रतीकाशा शल्यस्य शुशुभे गदा   ॥07-014-014॥</td></tr>
<tr><td>तौ वृषाविव नर्दन्तौ मण्डलानि विचेरतुः। <br>आवर्जितगदाशृङ्गावुभौ शल्यवृकोदरौ   ॥07-014-015॥</td></tr>
<tr><td>मण्डलावर्तमार्गेषु गदाविहरणेषु च। <br>निर्विशेषमभूद्युद्धं तयोः पुरुषसिंहयोः   ॥07-014-016॥</td></tr>
<tr><td>ताडिता भीमसेनेन शल्यस्य महती गदा। <br>साग्निज्वाला महारौद्रा गदाचूर्णमशीर्यत   ॥07-014-017॥</td></tr>
<tr><td>तथैव भीमसेनस्य द्विषताभिहता गदा। <br>वर्षाप्रदोषे खद्योतैर्वृतो वृक्ष इवाबभौ   ॥07-014-018॥</td></tr>
<tr><td>गदा क्षिप्ता तु समरे मद्रराजेन भारत। <br>व्योम संदीपयाना सा ससृजे पावकं बहु   ॥07-014-019॥</td></tr>
<tr><td>तथैव भीमसेनेन द्विषते प्रेषिता गदा। <br>तापयामास तत्सैन्यं महोल्का पतती यथा   ॥07-014-020॥</td></tr>
<tr><td>ते चैवोभे गदे श्रेष्ठे समासाद्य परस्परम्। <br>श्वसन्त्यौ नागकन्येव ससृजाते विभावसुम्   ॥07-014-021॥</td></tr>
<tr><td>नखैरिव महाव्याघ्रौ दन्तैरिव महागजौ। <br>तौ विचेरतुरासाद्य गदाभ्यां च परस्परम्   ॥07-014-022॥</td></tr>
<tr><td>ततो गदाग्राभिहतौ क्षणेन रुधिरोक्षितौ। <br>ददृशाते महात्मानौ पुष्पिताविव किंशुकौ   ॥07-014-023॥</td></tr>
<tr><td>शुश्रुवे दिक्षु सर्वासु तयोः पुरुषसिंहयोः। <br>गदाभिघातसंह्रादः शक्राशनिरवोपमः   ॥07-014-024॥</td></tr>
<tr><td>गदया मद्रराजेन सव्यदक्षिणमाहतः। <br>नाकम्पत तदा भीमो भिद्यमान इवाचलः   ॥07-014-025॥</td></tr>
<tr><td>तथा भीमगदावेगैस्ताड्यमानो महाबलः। <br>धैर्यान्मद्राधिपस्तस्थौ वज्रैर्गिरिरिवाहतः   ॥07-014-026॥</td></tr>
<tr><td>आपेततुर्महावेगौ समुच्छ्रितमहागदौ। <br>पुनरन्तरमार्गस्थौ मण्डलानि विचेरतुः   ॥07-014-027॥</td></tr>
<tr><td>अथाप्लुत्य पदान्यष्टौ संनिपत्य गजाविव। <br>सहसा लोहदण्डाभ्यामन्योन्यमभिजघ्नतुः   ॥07-014-028॥</td></tr>
<tr><td>तौ परस्परवेगाच्च गदाभ्यां च भृशाहतौ। <br>युगपत्पेततुर्वीरौ क्षिताविन्द्रध्वजाविव   ॥07-014-029॥</td></tr>
<tr><td>ततो विह्वलमानं तं निःश्वसन्तं पुनः पुनः। <br>शल्यमभ्यपतत्तूर्णं कृतवर्मा महारथः   ॥07-014-030॥</td></tr>
<tr><td>दृष्ट्वा चैनं महाराज गदयाभिनिपीडितम्। <br>विचेष्टन्तं यथा नागं मूर्छयाभिपरिप्लुतम्   ॥07-014-031॥</td></tr>
<tr><td>ततः सगदमारोप्य मद्राणामधिपं रथम्। <br>अपोवाह रणात्तूर्णं कृतवर्मा महारथः   ॥07-014-032॥</td></tr>
<tr><td>क्षीबवद्विह्वलो वीरो निमेषात्पुनरुत्थितः। <br>भीमोऽपि सुमहाबाहुर्गदापाणिरदृश्यत   ॥07-014-033॥</td></tr>
<tr><td>ततो मद्राधिपं दृष्ट्वा तव पुत्राः पराङ्मुखम्। <br>सनागरथपत्त्यश्वाः समकम्पन्त मारिष   ॥07-014-034॥</td></tr>
<tr><td>ते पाण्डवैरर्द्यमानास्तावका जितकाशिभिः। <br>भीता दिशोऽन्वपद्यन्त वातनुन्ना घना इव   ॥07-014-035॥</td></tr>
<tr><td>निर्जित्य धार्तराष्ट्रांस्तु पाण्डवेया महारथाः। <br>व्यरोचन्त रणे राजन्दीप्यमाना यशस्विनः   ॥07-014-036॥</td></tr>
<tr><td>सिंहनादान्भृशं चक्रुः शङ्खान्दध्मुश्च हर्षिताः। <br>भेरीश्च वादयामासुर्मृदङ्गांश्चानकैः सह   ॥07-014-037॥</td></tr>
</table>
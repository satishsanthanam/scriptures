Verse
 संजय उवाच। <br>ततः स पाण्डवानीके जनयंस्तुमुलं महत्। <br>व्यचरत्पाण्डवान्द्रोणो दहन्कक्षमिवानलः   ॥07-013-001॥
निर्दहन्तमनीकानि साक्षादग्निमिवोत्थितम्। <br>दृष्ट्वा रुक्मरथं युद्धे समकम्पन्त सृञ्जयाः   ॥07-013-002॥
प्रततं चास्यमानस्य धनुषोऽस्याशुकारिणः। <br>ज्याघोषः श्रूयतेऽत्यर्थं विस्फूर्जितमिवाशनेः   ॥07-013-003॥
रथिनः सादिनश्चैव नागानश्वान्पदातिनः। <br>रौद्रा हस्तवता मुक्ताः प्रमथ्नन्ति स्म सायकाः   ॥07-013-004॥
नानद्यमानः पर्जन्यः सानिलः शुचिसंक्षये। <br>अश्मवर्षमिवावर्षत्परेषामावहद्भयम्   ॥07-013-005॥
व्यचरत्स तदा राजन्सेनां विक्षोभयन्प्रभुः। <br>वर्धयामास संत्रासं शात्रवाणाममानुषम्   ॥07-013-006॥
तस्य विद्युदिवाभ्रेषु चापं हेमपरिष्कृतम्। <br>भ्रमद्रथाम्बुदे तस्मिन्दृश्यते स्म पुनः पुनः   ॥07-013-007॥
स वीरः सत्यवान्प्राज्ञो धर्मनित्यः सुदारुणः। <br>युगान्तकाले यन्तेव रौद्रां प्रास्कन्दयन्नदीम्   ॥07-013-008॥
अमर्षवेगप्रभवां क्रव्यादगणसंकुलाम्। <br>बलौघैः सर्वतः पूर्णां वीरवृक्षापहारिणीम्   ॥07-013-009॥
शोणितोदां रथावर्तां हस्त्यश्वकृतरोधसम्। <br>कवचोडुपसंयुक्तां मांसपङ्कसमाकुलाम्   ॥07-013-010॥
मेदोमज्जास्थिसिकतामुष्णीषवरफेनिलाम्। <br>संग्रामजलदापूर्णां प्रासमत्स्यसमाकुलाम्   ॥07-013-011॥
नरनागाश्वसंभूतां शरवेगौघवाहिनीम्। <br>शरीरदारुशृङ्गाटां भुजनागसमाकुलाम्   ॥07-013-012॥
उत्तमाङ्गोपलतलां निस्त्रिंशझषसेविताम्। <br>रथनागह्रदोपेतां नानाभरणनीरजाम्   ॥07-013-013॥
महारथशतावर्तां भूमिरेणूर्मिमालिनीम्। <br>महावीर्यवतां संख्ये सुतरां भीरुदुस्तराम्   ॥07-013-014॥
शूरव्यालसमाकीर्णां प्राणिवाणिजसेविताम्। <br>छिन्नच्छत्रमहाहंसां मुकुटाण्डजसंकुलाम्   ॥07-013-015॥
चक्रकूर्मां गदानक्रां शरक्षुद्रझषाकुलाम्। <br>बडगृध्रसृगालानां घोरसंघैर्निषेविताम्   ॥07-013-016॥
निहतान्प्राणिनः संख्ये द्रोणेन बलिना शरैः। <br>वहन्तीं पितृलोकाय शतशो राजसत्तम   ॥07-013-017॥
शरीरशतसंबाधां केशशैवलशाद्वलाम्। <br>नदीं प्रावर्तयद्राजन्भीरूणां भयवर्धिनीम्   ॥07-013-018॥
तं जयन्तमनीकानि तानि तान्येव भारत। <br>सर्वतोऽभ्यद्रवन्द्रोणं युधिष्ठिरपुरोगमाः   ॥07-013-019॥
तानभिद्रवतः शूरांस्तावका दृढकार्मुकाः। <br>सर्वतः प्रत्यगृह्णन्त तदभूल्लोमहर्षणम्   ॥07-013-020॥
शतमायस्तु शकुनिः सहदेवं समाद्रवत्। <br>सनियन्तृध्वजरथं विव्याध निशितैः शरैः   ॥07-013-021॥
तस्य माद्रीसुतः केतुं धनुः सूतं हयानपि। <br>नातिक्रुद्धः शरैश्छित्त्वा षष्ट्या विव्याध मातुलम्   ॥07-013-022॥
सौबलस्तु गदां गृह्य प्रचस्कन्द रथोत्तमात्। <br>स तस्य गदया राजन्रथात्सूतमपातयत्   ॥07-013-023॥
ततस्तौ विरथौ राजन्गदाहस्तौ महाबलौ। <br>चिक्रीडतू रणे शूरौ सशृङ्गाविव पर्वतौ   ॥07-013-024॥
द्रोणः पाञ्चालराजानं विद्ध्वा दशभिराशुगैः। <br>बहुभिस्तेन चाभ्यस्तस्तं विव्याध शताधिकैः   ॥07-013-025॥
विविंशतिं भीमसेनो विंशत्या निशितैः शरैः। <br>विद्ध्वा नाकम्पयद्वीरस्तदद्भुतमिवाभवत्   ॥07-013-026॥
विविंशतिस्तु सहसा व्यश्वकेतुशरासनम्। <br>भीमं चक्रे महाराज ततः सैन्यान्यपूजयन्   ॥07-013-027॥
स तन्न ममृषे वीरः शत्रोर्विजयमाहवे। <br>ततोऽस्य गदया दान्तान्हयान्सर्वानपातयत्   ॥07-013-028॥
शल्यस्तु नकुलं वीरः स्वस्रीयं प्रियमात्मनः। <br>विव्याध प्रहसन्बाणैर्लाडयन्कोपयन्निव   ॥07-013-029॥
तस्याश्वानातपत्रं च ध्वजं सूतमथो धनुः। <br>निपात्य नकुलः संख्ये शङ्खं दध्मौ प्रतापवान्   ॥07-013-030॥
धृष्टकेतुः कृपेनास्ताञ्छित्त्वा बहुविधाञ्शरान्। <br>कृपं विव्याध सप्तत्या लक्ष्म चास्याहरत्त्रिभिः   ॥07-013-031॥
तं कृपः शरवर्षेण महता समवाकिरत्। <br>निवार्य च रणे विप्रो धृष्टकेतुमयोधयत्   ॥07-013-032॥
सात्यकिः कृतवर्माणं नाराचेन स्तनान्तरे। <br>विद्ध्वा विव्याध सप्तत्या पुनरन्यैः स्मयन्निव   ॥07-013-033॥
सप्तसप्ततिभिर्भोजस्तं विद्ध्वा निशितैः शरैः। <br>नाकम्पयत शैनेयं शीघ्रो वायुरिवाचलम्   ॥07-013-034॥
सेनापतिः सुशर्माणं शीघ्रं मर्मस्वताडयत्। <br>स चापि तं तोमरेण जत्रुदेशे अताडयत्   ॥07-013-035॥
वैकर्तनं तु समरे विराटः प्रत्यवारयत्। <br>सह मत्स्यैर्महावीर्यैस्तदद्भुतमिवाभवत्   ॥07-013-036॥
तत्पौरुषमभूत्तत्र सूतपुत्रस्य दारुणम्। <br>यत्सैन्यं वारयामास शरैः संनतपर्वभिः   ॥07-013-037॥
द्रुपदस्तु स्वयं राजा भगदत्तेन संगतः। <br>तयोर्युद्धं महाराज चित्ररूपमिवाभवत्। <br>भूतानां त्रासजननं चक्रातेऽस्त्रविशारदौ   ॥07-013-038॥
भूरिश्रवा रणे राजन्याज्ञसेनिं महारथम्। <br>महता सायकौघेन छादयामास वीर्यवान्   ॥07-013-039॥
शिखण्डी तु ततः क्रुद्धः सौमदत्तिं विशां पते। <br>नवत्या सायकानां तु कम्पयामास भारत   ॥07-013-040॥
राक्षसौ भीमकर्माणौ हैडिम्बालम्बुसावुभौ। <br>चक्रातेऽत्यद्भुतं युद्धं परस्परवधैषिणौ   ॥07-013-041॥
मायाशतसृजौ दृप्तौ मायाभिरितरेतरम्। <br>अन्तर्हितौ चेरतुस्तौ भृशं विस्मयकारिणौ   ॥07-013-042॥
चेकितानोऽनुविन्देन युयुधे त्वतिभैरवम्। <br>यथा देवासुरे युद्धे बलशक्रौ महाबलौ   ॥07-013-043॥
लक्ष्मणः क्षत्रदेवेन विमर्दमकरोद्भृशम्। <br>यथा विष्णुः पुरा राजन्हिरण्याक्षेण संयुगे   ॥07-013-044॥
ततः प्रजविताश्वेन विधिवत्कल्पितेन च। <br>रथेनाभ्यपतद्राजन्सौभद्रं पौरवो नदन्   ॥07-013-045॥
ततोऽभियाय त्वरितो युद्धाकाङ्क्षी महाबलः। <br>तेन चक्रे महद्युद्धमभिमन्युररिंदमः   ॥07-013-046॥
पौरवस्त्वथ सौभद्रं शरव्रातैरवाकिरत्। <br>तस्यार्जुनिर्ध्वजं छत्रं धनुश्चोर्व्यामपातयत्   ॥07-013-047॥
सौभद्रः पौरवं त्वन्यैर्विद्ध्वा सप्तभिराशुगैः। <br>पञ्चभिस्तस्य विव्याध हयान्सूतं च सायकैः   ॥07-013-048॥
ततः संहर्षयन्सेनां सिंहवद्विनदन्मुहुः। <br>समादत्तार्जुनिस्तूर्णं पौरवान्तकरं शरम्   ॥07-013-049॥
द्वाभ्यां शराभ्यां हार्दिक्यश्चकर्त सशरं धनुः। <br>तदुत्सृज्य धनुश्छिन्नं सौभद्रः परवीरहा। <br>उद्बबर्ह सितं खड्गमाददानः शरावरम्   ॥07-013-050॥
स तेनानेकतारेण चर्मणा कृतहस्तवत्। <br>भ्रान्तासिरचरन्मार्गान्दर्शयन्वीर्यमात्मनः   ॥07-013-051॥
भ्रामितं पुनरुद्भ्रान्तमाधूतं पुनरुच्छ्रितम्। <br>चर्मनिस्त्रिंशयो राजन्निर्विशेषमदृश्यत   ॥07-013-052॥
स पौरवरथस्येषामाप्लुत्य सहसा नदन्। <br>पौरवं रथमास्थाय केशपक्षे परामृशत्   ॥07-013-053॥
जघानास्य पदा सूतमसिनापातयद्ध्वजम्। <br>विक्षोभ्याम्भोनिधिं तार्क्ष्यस्तं नागमिव चाक्षिपत्   ॥07-013-054॥
तमाकलितकेशान्तं ददृशुः सर्वपार्थिवाः। <br>उक्षाणमिव सिंहेन पात्यमानमचेतनम्   ॥07-013-055॥
तमार्जुनिवशं प्राप्तं कृष्यमाणमनाथवत्। <br>पौरवं पतितं दृष्ट्वा नामृष्यत जयद्रथः   ॥07-013-056॥
स बर्हिणमहावाजं किङ्किणीशतजालवत्। <br>चर्म चादाय खड्गं च नदन्पर्यपतद्रथात्   ॥07-013-057॥
ततः सैन्धवमालोक्य कार्ष्णिरुत्सृज्य पौरवम्। <br>उत्पपात रथात्तूर्णं श्येनवन्निपपात च   ॥07-013-058॥
प्रासपट्टिशनिस्त्रिंशाञ्शत्रुभिः संप्रवेरितान्। <br>चिच्छेदाथासिना कार्ष्णिश्चर्मणा संरुरोध च   ॥07-013-059॥
स दर्शयित्वा सैन्यानां स्वबाहुबलमात्मनः। <br>तमुद्यम्य महाखड्गं चर्म चाथ पुनर्बली   ॥07-013-060॥
वृद्धक्षत्रस्य दायादं पितुरत्यन्तवैरिणम्। <br>ससाराभिमुखः शूरः शार्दूल इव कुञ्जरम्   ॥07-013-061॥
तौ परस्परमासाद्य खड्गदन्तनखायुधौ। <br>हृष्टवत्संप्रजह्राते व्याघ्रकेसरिणाविव   ॥07-013-062॥
संपातेष्वभिपातेषु निपातेष्वसिचर्मणोः। <br>न तयोरन्तरं कश्चिद्ददर्श नरसिंहयोः   ॥07-013-063॥
अवक्षेपोऽसिनिर्ह्रादः शस्त्रान्तरनिदर्शनम्। <br>बाह्यान्तरनिपातश्च निर्विशेषमदृश्यत   ॥07-013-064॥
बाह्यमाभ्यन्तरं चैव चरन्तौ मार्गमुत्तमम्। <br>ददृशाते महात्मानौ सपक्षाविव पर्वतौ   ॥07-013-065॥
ततो विक्षिपतः खड्गं सौभद्रस्य यशस्विनः। <br>शरावरणपक्षान्ते प्रजहार जयद्रथः   ॥07-013-066॥
रुक्मपक्षान्तरे सक्तस्तस्मिंश्चर्मणि भास्वरे। <br>सिन्धुराजबलोद्धूतः सोऽभज्यत महानसिः   ॥07-013-067॥
भग्नमाज्ञाय निस्त्रिंशमवप्लुत्य पदानि षट्। <br>सोऽदृश्यत निमेषेण स्वरथं पुनरास्थितः   ॥07-013-068॥
तं कार्ष्णिं समरान्मुक्तमास्थितं रथमुत्तमम्। <br>सहिताः सर्वराजानः परिवव्रुः समन्ततः   ॥07-013-069॥
ततश्चर्म च खड्गं च समुत्क्षिप्य महाबलः। <br>ननादार्जुनदायादः प्रेक्षमाणो जयद्रथम्   ॥07-013-070॥
सिन्धुराजं परित्यज्य सौभद्रः परवीरहा। <br>तापयामास तत्सैन्यं भुवनं भास्करो यथा   ॥07-013-071॥
तस्य सर्वायसीं शक्तिं शल्यः कनकभूषणाम्। <br>चिक्षेप समरे घोरां दीप्तामग्निशिखामिव   ॥07-013-072॥
तामवप्लुत्य जग्राह सकोशं चाकरोदसिम्। <br>वैनतेयो यथा कार्ष्णिः पतन्तमुरगोत्तमम्   ॥07-013-073॥
तस्य लाघवमाज्ञाय सत्त्वं चामिततेजसः। <br>सहिताः सर्वराजानः सिंहनादमथानदन्   ॥07-013-074॥
ततस्तामेव शल्यस्य सौभद्रः परवीरहा। <br>मुमोच भुजवीर्येण वैडूर्यविकृताजिराम्   ॥07-013-075॥
सा तस्य रथमासाद्य निर्मुक्तभुजगोपमा। <br>जघान सूतं शल्यस्य रथाच्चैनमपातयत्   ॥07-013-076॥
ततो विराटद्रुपदौ धृष्टकेतुर्युधिष्ठिरः। <br>सात्यकिः केकया भीमो धृष्टद्युम्नशिखण्डिनौ। <br>यमौ च द्रौपदेयाश्च साधु साध्विति चुक्रुशुः   ॥07-013-077॥
बाणशब्दाश्च विविधाः सिंहनादाश्च पुष्कलाः। <br>प्रादुरासन्हर्षयन्तः सौभद्रमपलायिनम्। <br>तन्नामृष्यन्त पुत्रास्ते शत्रोर्विजयलक्षणम्   ॥07-013-078॥
अथैनं सहसा सर्वे समन्तान्निशितैः शरैः। <br>अभ्याकिरन्महाराज जलदा इव पर्वतम्   ॥07-013-079॥
तेषां च प्रियमन्विच्छन्सूतस्य च पराभवात्। <br>आर्तायनिरमित्रघ्नः क्रुद्धः सौभद्रमभ्ययात्   ॥07-013-080॥

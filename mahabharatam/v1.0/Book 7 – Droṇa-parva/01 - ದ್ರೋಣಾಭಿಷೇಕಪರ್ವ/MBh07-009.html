<table border = "1"><tr><td>Verse</td></tr>
<tr><td> वैशंपायन उवाच। <br>एवं पृष्ट्वा सूतपुत्रं हृच्छोकेनार्दितो भृशम्। <br>जये निराशः पुत्राणां धृतराष्ट्रोऽपतत्क्षितौ   ॥07-009-001॥</td></tr>
<tr><td>तं विसंज्ञं निपतितं सिषिचुः परिचारकाः। <br>जलेनात्यर्थशीतेन वीजन्तः पुण्यगन्धिना   ॥07-009-002॥</td></tr>
<tr><td>पतितं चैनमाज्ञाय समन्ताद्भरतस्त्रियः। <br>परिवव्रुर्महाराजमस्पृशंश्चैव पाणिभिः   ॥07-009-003॥</td></tr>
<tr><td>उत्थाप्य चैनं शनकै राजानं पृथिवीतलात्। <br>आसनं प्रापयामासुर्बाष्पकण्ठ्यो वराङ्गनाः   ॥07-009-004॥</td></tr>
<tr><td>आसनं प्राप्य राजा तु मूर्छयाभिपरिप्लुतः। <br>निश्चेष्टोऽतिष्ठत तदा वीज्यमानः समन्ततः   ॥07-009-005॥</td></tr>
<tr><td>स लब्ध्वा शनकैः संज्ञां वेपमानो महीपतिः। <br>पुनर्गावल्गणिं सूतं पर्यपृच्छद्यथातथम्   ॥07-009-006॥</td></tr>
<tr><td>यत्तदुद्यन्निवादित्यो ज्योतिषा प्रणुदंस्तमः। <br>आयादजातशत्रुर्वै कस्तं द्रोणादवारयत्   ॥07-009-007॥</td></tr>
<tr><td>प्रभिन्नमिव मातङ्गं तथा क्रुद्धं तरस्विनम्। <br>आसक्तमनसं दीप्तं प्रतिद्विरदघातिनम्। <br>वाशितासंगमे यद्वदजय्यं प्रतियूथपैः   ॥07-009-008॥</td></tr>
<tr><td>अति चान्यान्रणे योधान्वीरः पुरुषसत्तमः। <br>यो ह्येको हि महाबाहुर्निर्दहेद्घोरचक्षुषा। <br>कृत्स्नं दुर्योधनबलं धृतिमान्सत्यसंगरः   ॥07-009-009॥</td></tr>
<tr><td>चक्षुर्हणं जये सक्तमिष्वासवररक्षितम्। <br>दान्तं बहुमतं लोके के शूराः पर्यवारयन्   ॥07-009-010॥</td></tr>
<tr><td>के दुष्प्रधर्षं राजानमिष्वासवरमच्युतम्। <br>समासेदुर्नरव्याघ्रं कौन्तेयं तत्र मामकाः   ॥07-009-011॥</td></tr>
<tr><td>तरसैवाभिपत्याथ यो वै द्रोणमुपाद्रवत्। <br>तं भीमसेनमायान्तं के शूराः पर्यवारयन्   ॥07-009-012॥</td></tr>
<tr><td>यदायाज्जलदप्रख्यो रथः परमवीर्यवान्। <br>पर्जन्य इव बीभत्सुस्तुमुलामशनिं सृजन्   ॥07-009-013॥</td></tr>
<tr><td>ववर्ष शरवर्षाणि वर्षाणि मघवानिव। <br>इषुसंबाधमाकाशं कुर्वन्कपिवरध्वजः। <br>अवस्फूर्जन्दिशः सर्वास्तलनेमिस्वनेन च   ॥07-009-014॥</td></tr>
<tr><td>चापविद्युत्प्रभो घोरो रथगुल्मबलाहकः। <br>रथनेमिघोषस्तनितः शरशब्दातिबन्धुरः   ॥07-009-015॥</td></tr>
<tr><td>रोषनिर्जितजीमूतो मनोऽभिप्रायशीघ्रगः। <br>मर्मातिगो बाणधारस्तुमुलः शोणितोदकः   ॥07-009-016॥</td></tr>
<tr><td>संप्लावयन्महीं सर्वां मानवैरास्तरंस्तदा। <br>गदानिष्टनितो रौद्रो दुर्योधनकृतोद्यमः   ॥07-009-017॥</td></tr>
<tr><td>युद्धेऽभ्यषिञ्चद्विजयो गार्ध्रपत्रैः शिलाशितैः। <br>गाण्डीवं धारयन्धीमान्कीदृशं वो मनस्तदा   ॥07-009-018॥</td></tr>
<tr><td>कच्चिद्गाण्डीवशब्देन न प्रणश्यत वै बलम्। <br>यद्वः स भैरवं कुर्वन्नर्जुनो भृशमभ्यगात्   ॥07-009-019॥</td></tr>
<tr><td>कच्चिन्नापानुदद्द्रोणादिषुभिर्वो धनंजयः। <br>वातो मेघानिवाविध्यन्प्रवाञ्शरवनानिलः। <br>को हि गाण्डीवधन्वानं नरः सोढुं रणेऽर्हति   ॥07-009-020॥</td></tr>
<tr><td>यत्सेनाः समकम्पन्त यद्वीरानस्पृशद्भयम्। <br>के तत्र नाजहुर्द्रोणं के क्षुद्राः प्राद्रवन्भयात्   ॥07-009-021॥</td></tr>
<tr><td>के वा तत्र तनूस्त्यक्त्वा प्रतीपं मृत्युमाव्रजन्। <br>अमानुषाणां जेतारं युद्धेष्वपि धनंजयम्   ॥07-009-022॥</td></tr>
<tr><td>न च वेगं सिताश्वस्य विशक्ष्यन्तीह मामकाः। <br>गाण्डीवस्य च निर्घोषं प्रावृड्जलदनिस्वनम्   ॥07-009-023॥</td></tr>
<tr><td>विष्वक्सेनो यस्य यन्ता योद्धा चैव धनंजयः। <br>अशक्यः स रथो जेतुं मन्ये देवासुरैरपि   ॥07-009-024॥</td></tr>
<tr><td>सुकुमारो युवा शूरो दर्शनीयश्च पाण्डवः। <br>मेधावी निपुणो धीमान्युधि सत्यपराक्रमः   ॥07-009-025॥</td></tr>
<tr><td>आरावं विपुलं कुर्वन्व्यथयन्सर्वकौरवान्। <br>यदायान्नकुलो धीमान्के शूराः पर्यवारयन्   ॥07-009-026॥</td></tr>
<tr><td>आशीविष इव क्रुद्धः सहदेवो यदाभ्ययात्। <br>शत्रूणां कदनं कुर्वञ्जेतासौ दुर्जयो युधि   ॥07-009-027॥</td></tr>
<tr><td>आर्यव्रतममोघेषुं ह्रीमन्तमपराजितम्। <br>द्रोणायाभिमुखं यान्तं के शूराः पर्यवारयन्   ॥07-009-028॥</td></tr>
<tr><td>यः स सौवीरराजस्य प्रमथ्य महतीं चमूम्। <br>आदत्त महिषीं भोज्यां काम्यां सर्वाङ्गशोभनाम्   ॥07-009-029॥</td></tr>
<tr><td>सत्यं धृतिश्च शौर्यं च ब्रह्मचर्यं च केवलम्। <br>सर्वाणि युयुधानेऽस्मिन्नित्यानि पुरुषर्षभे   ॥07-009-030॥</td></tr>
<tr><td>बलिनं सत्यकर्माणमदीनमपराजितम्। <br>वासुदेवसमं युद्धे वासुदेवादनन्तरम्   ॥07-009-031॥</td></tr>
<tr><td>युक्तं धनंजयप्रेष्ये शूरमाचार्यकर्मणि। <br>पार्थेन सममस्त्रेषु कस्तं द्रोणादवारयत्   ॥07-009-032॥</td></tr>
<tr><td>वृष्णीनां प्रवरं वीरं शूरं सर्वधनुष्मताम्। <br>रामेण सममस्त्रेषु यशसा विक्रमेण च   ॥07-009-033॥</td></tr>
<tr><td>सत्यं धृतिर्दमः शौर्यं ब्रह्मचर्यमनुत्तमम्। <br>सात्वते तानि सर्वाणि त्रैलोक्यमिव केशवे   ॥07-009-034॥</td></tr>
<tr><td>तमेवंगुणसंपन्नं दुर्वारमपि दैवतैः। <br>समासाद्य महेष्वासं के वीराः पर्यवारयन्   ॥07-009-035॥</td></tr>
<tr><td>पाञ्चालेषूत्तमं शूरमुत्तमाभिजनप्रियम्। <br>नित्यमुत्तमकर्माणमुत्तमौजसमाहवे   ॥07-009-036॥</td></tr>
<tr><td>युक्तं धनंजयहिते ममानर्थाय चोत्तमम्। <br>यमवैश्रवणादित्यमहेन्द्रवरुणोपमम्   ॥07-009-037॥</td></tr>
<tr><td>महारथसमाख्यातं द्रोणायोद्यन्तमाहवे। <br>त्यजन्तं तुमुले प्राणान्के शूराः पर्यवारयन्   ॥07-009-038॥</td></tr>
<tr><td>एकोऽपसृत्य चेदिभ्यः पाण्डवान्यः समाश्रितः। <br>धृष्टकेतुं तमायान्तं द्रोणात्कः समवारयत्   ॥07-009-039॥</td></tr>
<tr><td>योऽवधीत्केतुमाञ्शूरो राजपुत्रं सुदर्शनम्। <br>अपरान्तगिरिद्वारे कस्तं द्रोणादवारयत्   ॥07-009-040॥</td></tr>
<tr><td>स्त्रीपूर्वो यो नरव्याघ्रो यः स वेद गुणागुणान्। <br>शिखण्डिनं याज्ञसेनिमम्लानमनसं युधि   ॥07-009-041॥</td></tr>
<tr><td>देवव्रतस्य समरे हेतुं मृत्योर्महात्मनः। <br>द्रोणायाभिमुखं यान्तं के वीराः पर्यवारयन्   ॥07-009-042॥</td></tr>
<tr><td>यस्मिन्नभ्यधिका वीरे गुणाः सर्वे धनंजयात्। <br>यस्मिन्नस्त्राणि सत्यं च ब्रह्मचर्यं च नित्यदा   ॥07-009-043॥</td></tr>
<tr><td>वासुदेवसमं वीर्ये धनंजयसमं बले। <br>तेजसादित्यसदृशं बृहस्पतिसमं मतौ   ॥07-009-044॥</td></tr>
<tr><td>अभिमन्युं महात्मानं व्यात्ताननमिवान्तकम्। <br>द्रोणायाभिमुखं यान्तं के वीराः पर्यवारयन्   ॥07-009-045॥</td></tr>
<tr><td>तरुणस्त्वरुणप्रख्यः सौभद्रः परवीरहा। <br>यदाभ्याद्रवत द्रोणं तदासीद्वो मनः कथम्   ॥07-009-046॥</td></tr>
<tr><td>द्रौपदेया नरव्याघ्राः समुद्रमिव सिन्धवः। <br>यद्द्रोणमाद्रवन्संख्ये के वीरास्तानवारयन्   ॥07-009-047॥</td></tr>
<tr><td>ये ते द्वादशवर्षाणि क्रीडामुत्सृज्य बालकाः। <br>अस्त्रार्थमवसन्भीष्मे बिभ्रतो व्रतमुत्तमम्   ॥07-009-048॥</td></tr>
<tr><td>क्षत्रंजयः क्षत्रदेवः क्षत्रधर्मा च मानिनः। <br>धृष्टद्युम्नात्मजा वीराः के तान्द्रोणादवारयन्   ॥07-009-049॥</td></tr>
<tr><td>शताद्विशिष्टं यं युद्धे समपश्यन्त वृष्णयः। <br>चेकितानं महेष्वासं कस्तं द्रोणादवारयत्   ॥07-009-050॥</td></tr>
<tr><td>वार्धक्षेमिः कलिङ्गानां यः कन्यामाहरद्युधि। <br>अनाधृष्टिरदीनात्मा कस्तं द्रोणादवारयत्   ॥07-009-051॥</td></tr>
<tr><td>भ्रातरः पञ्च कैकेया धार्मिकाः सत्यविक्रमाः। <br>इन्द्रगोपकवर्णाश्च रक्तवर्मायुधध्वजाः   ॥07-009-052॥</td></tr>
<tr><td>मातृष्वसुः सुता वीराः पाण्डवानां जयार्थिनः। <br>तान्द्रोणं हन्तुमायातान्के वीराः पर्यवारयन्   ॥07-009-053॥</td></tr>
<tr><td>यं योधयन्तो राजानो नाजयन्वारणावते। <br>षण्मासानभिसंरब्धा जिघांसन्तो युधां पतिम्   ॥07-009-054॥</td></tr>
<tr><td>धनुष्मतां वरं शूरं सत्यसंधं महाबलम्। <br>द्रोणात्कस्तं नरव्याघ्रं युयुत्सुं प्रत्यवारयत्   ॥07-009-055॥</td></tr>
<tr><td>यः पुत्रं काशिराजस्य वाराणस्यां महारथम्। <br>समरे स्त्रीषु गृध्यन्तं भल्लेनापहरद्रथात्   ॥07-009-056॥</td></tr>
<tr><td>धृष्टद्युम्नं महेष्वासं पार्थानां मन्त्रधारिणम्। <br>युक्तं दुर्योधनानर्थे सृष्टं द्रोणवधाय च   ॥07-009-057॥</td></tr>
<tr><td>निर्दहन्तं रणे योधान्दारयन्तं च सर्वशः। <br>द्रोणायाभिमुखं यान्तं के वीराः पर्यवारयन्   ॥07-009-058॥</td></tr>
<tr><td>उत्सङ्ग इव संवृद्धं द्रुपदस्यास्त्रवित्तमम्। <br>शैखण्डिनं क्षत्रदेवं के तं द्रोणादवारयन्   ॥07-009-059॥</td></tr>
<tr><td>य इमां पृथिवीं कृत्स्नां चर्मवत्समवेष्टयत्। <br>महता रथवंशेन मुख्यारिघ्नो महारथः   ॥07-009-060॥</td></tr>
<tr><td>दशाश्वमेधानाजह्रे स्वन्नपानाप्तदक्षिणान्। <br>निरर्गलान्सर्वमेधान्पुत्रवत्पालयन्प्रजाः   ॥07-009-061॥</td></tr>
<tr><td>पिबन्त्यो दक्षिणां यस्य गङ्गास्रोतः समापिबन्। <br>तावतीर्गा ददौ वीर उशीनरसुतोऽध्वरे   ॥07-009-062॥</td></tr>
<tr><td>न पूर्वे नापरे चक्रुरिदं केचन मानवाः। <br>इति संचुक्रुशुर्देवाः कृते कर्मणि दुष्करे   ॥07-009-063॥</td></tr>
<tr><td>पश्यामस्त्रिषु लोकेषु न तं संस्थास्नुचारिषु। <br>जातं वापि जनिष्यं वा द्वितीयं वापि संप्रति   ॥07-009-064॥</td></tr>
<tr><td>अन्यमौशीनराच्छैब्याद्धुरो वोढारमित्युत। <br>गतिं यस्य न यास्यन्ति मानुषा लोकवासिनः   ॥07-009-065॥</td></tr>
<tr><td>तस्य नप्तारमायान्तं शैब्यं कः समवारयत्। <br>द्रोणायाभिमुखं यान्तं व्यात्ताननमिवान्तकम्   ॥07-009-066॥</td></tr>
<tr><td>विराटस्य रथानीकं मत्स्यस्यामित्रघातिनः। <br>प्रेप्सन्तं समरे द्रोणं के वीराः पर्यवारयन्   ॥07-009-067॥</td></tr>
<tr><td>सद्यो वृकोदराज्जातो महाबलपराक्रमः। <br>मायावी राक्षसो घोरो यस्मान्मम महद्भयम्   ॥07-009-068॥</td></tr>
<tr><td>पार्थानां जयकामं तं पुत्राणां मम कण्टकम्। <br>घटोत्कचं महाबाहुं कस्तं द्रोणादवारयत्   ॥07-009-069॥</td></tr>
<tr><td>एते चान्ये च बहवो येषामर्थाय संजय। <br>त्यक्तारः संयुगे प्राणान्किं तेषामजितं युधि   ॥07-009-070॥</td></tr>
<tr><td>येषां च पुरुषव्याघ्रः शार्ङ्गधन्वा व्यपाश्रयः। <br>हितार्थी चापि पार्थानां कथं तेषां पराजयः   ॥07-009-071॥</td></tr>
<tr><td>लोकानां गुरुरत्यन्तं लोकनाथः सनातनः। <br>नारायणो रणे नाथो दिव्यो दिव्यात्मवान्प्रभुः   ॥07-009-072॥</td></tr>
<tr><td>यस्य दिव्यानि कर्माणि प्रवदन्ति मनीषिणः। <br>तान्यहं कीर्तयिष्यामि भक्त्या स्थैर्यार्थमात्मनः   ॥07-009-073॥</td></tr>
</table>
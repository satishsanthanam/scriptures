Verse
 धृतराष्ट्र उवाच। <br>किं कुर्वाणं रणे द्रोणं जघ्नुः पाण्डवसृञ्जयाः। <br>तथा निपुणमस्त्रेषु सर्वशस्त्रभृतामपि   ॥07-008-001॥
रथभङ्गो बभूवास्य धनुर्वाशीर्यतास्यतः। <br>प्रमत्तो वाभवद्द्रोणस्ततो मृत्युमुपेयिवान्   ॥07-008-002॥
कथं नु पार्षतस्तात शत्रुभिर्दुष्प्रधर्षणम्। <br>किरन्तमिषुसंघातान्रुक्मपुङ्खाननेकशः   ॥07-008-003॥
क्षिप्रहस्तं द्विजश्रेष्ठं कृतिनं चित्रयोधिनम्। <br>दूरेषुपातिनं दान्तमस्त्रयुद्धे च पारगम्   ॥07-008-004॥
पाञ्चालपुत्रो न्यवधीद्दिष्ट्या स वरमच्युतम्। <br>कुर्वाणं दारुणं कर्म रणे यत्तं महारथम्   ॥07-008-005॥
व्यक्तं दिष्टं हि बलवत्पौरुषादिति मे मतिः। <br>यद्द्रोणो निहतः शूरः पार्षतेन महात्मना   ॥07-008-006॥
अस्त्रं चतुर्विधं वीरे यस्मिन्नासीत्प्रतिष्ठितम्। <br>तमिष्वस्त्रवराचार्यं द्रोणं शंससि मे हतम्   ॥07-008-007॥
श्रुत्वा हतं रुक्मरथं वैयाघ्रपरिवारणम्। <br>जातरूपपरिष्कारं नाद्य शोकमपानुदे   ॥07-008-008॥
न नूनं परदुःखेन कश्चिन्म्रियति संजय। <br>यत्र द्रोणमहं श्रुत्वा हतं जीवामि न म्रिये   ॥07-008-009॥
अश्मसारमयं नूनं हृदयं सुदृढं मम। <br>यच्छ्रुत्वा निहतं द्रोणं शतधा न विदीर्यते   ॥07-008-010॥
ब्राह्मे वेदे तथेष्वस्त्रे यमुपासन्गुणार्थिनः। <br>ब्राह्मणा राजपुत्राश्च स कथं मृत्युना हतः   ॥07-008-011॥
शोषणं सागरस्येव मेरोरिव विसर्पणम्। <br>पतनं भास्करस्येव न मृष्ये द्रोणपातनम्   ॥07-008-012॥
दृप्तानां प्रतिषेद्धासीद्धार्मिकानां च रक्षिता। <br>योऽत्याक्षीत्कृपणस्यार्थे प्राणानपि परंतपः   ॥07-008-013॥
मन्दानां मम पुत्राणां जयाशा यस्य विक्रमे। <br>बृहस्पत्युशनस्तुल्यो बुद्ध्या स निहतः कथम्   ॥07-008-014॥
ते च शोणा बृहन्तोऽश्वाः सैन्धवा हेममालिनः। <br>रथे वातजवा युक्ताः सर्वशब्दातिगा रणे   ॥07-008-015॥
बलिनो घोषिणो दान्ताः सैन्धवाः साधुवाहिनः। <br>दृढाः संग्राममध्येषु कच्चिदासन्न विह्वलाः   ॥07-008-016॥
करिणां बृंहतां युद्धे शङ्खदुन्दुभिनिस्वनम्। <br>ज्याक्षेपशरवर्षाणां शस्त्राणां च सहिष्णवः   ॥07-008-017॥
आशंसन्तः पराञ्जेतुं जितश्वासा जितव्यथाः। <br>हयाः प्रजविताः शीघ्रा भारद्वाजरथोद्वहाः   ॥07-008-018॥
ते स्म रुक्मरथे युक्ता नरवीरसमाहिताः। <br>कथं नाभ्यतरंस्तात पाण्डवानामनीकिनीम्   ॥07-008-019॥
जातरूपपरिष्कारमास्थाय रथमुत्तमम्। <br>भारद्वाजः किमकरोच्छूरः संक्रन्दनो युधि   ॥07-008-020॥
विद्यां यस्योपजीवन्ति सर्वलोकधनुर्भृतः। <br>स सत्यसंधो बलवान्द्रोणः किमकरोद्युधि   ॥07-008-021॥
दिवि शक्रमिव श्रेष्ठं महामात्रं धनुर्भृताम्। <br>के नु तं रौद्रकर्माणं युद्धे प्रत्युद्ययू रथाः   ॥07-008-022॥
ननु रुक्मरथं दृष्ट्वा प्रद्रवन्ति स्म पाण्डवाः। <br>दिव्यमस्त्रं विकुर्वाणं सेनां क्षिण्वन्तमव्ययम्   ॥07-008-023॥
उताहो सर्वसैन्येन धर्मराजः सहानुजः। <br>पाञ्चाल्यप्रग्रहो द्रोणं सर्वतः समवारयत्   ॥07-008-024॥
नूनमावारयत्पार्थो रथिनोऽन्यानजिह्मगैः। <br>ततो द्रोणं समारोहत्पार्षतः पापकर्मकृत्   ॥07-008-025॥
न ह्यन्यं परिपश्यामि वधे कंचन शुष्मिणः। <br>धृष्टद्युम्नादृते रौद्रात्पाल्यमानात्किरीटिना   ॥07-008-026॥
तैर्वृतः सर्वतः शूरैः पाञ्चाल्यापसदस्ततः। <br>केकयैश्चेदिकारूषैर्मत्स्यैरन्यैश्च भूमिपैः   ॥07-008-027॥
व्याकुलीकृतमाचार्यं पिपीलैरुरगं यथा। <br>कर्मण्यसुकरे सक्तं जघानेति मतिर्मम   ॥07-008-028॥
योऽधीत्य चतुरो वेदान्सर्वानाख्यानपञ्चमान्। <br>ब्राह्मणानां प्रतिष्ठासीत्स्रोतसामिव सागरः। <br>स कथं ब्राह्मणो वृद्धः शस्त्रेण वधमाप्तवान्   ॥07-008-029॥
अमर्षणो मर्षितवान्क्लिश्यमानः सदा मया। <br>अनर्हमाणः कौन्तेयः कर्मणस्तस्य तत्फलम्   ॥07-008-030॥
यस्य कर्मानुजीवन्ति लोके सर्वधनुर्भृतः। <br>स सत्यसंधः सुकृती श्रीकामैर्निहतः कथम्   ॥07-008-031॥
दिवि शक्र इव श्रेष्ठो महासत्त्वो महाबलः। <br>स कथं निहतः पार्थैः क्षुद्रमत्स्यैर्यथा तिमिः   ॥07-008-032॥
क्षिप्रहस्तश्च बलवान्दृढधन्वारिमर्दनः। <br>न यस्य जीविताकाङ्क्षी विषयं प्राप्य जीवति   ॥07-008-033॥
यं द्वौ न जहतः शब्दौ जीवमानं कदाचन। <br>ब्राह्मश्च वेदकामानां ज्याघोषश्च धनुर्भृताम्   ॥07-008-034॥
नाहं मृष्ये हतं द्रोणं सिंहद्विरदविक्रमम्। <br>कथं संजय दुर्धर्षमनाधृष्ययशोबलम्   ॥07-008-035॥
केऽरक्षन्दक्षिणं चक्रं सव्यं के च महात्मनः। <br>पुरस्तात्के च वीरस्य युध्यमानस्य संयुगे   ॥07-008-036॥
के च तत्र तनुं त्यक्त्वा प्रतीपं मृत्युमाव्रजन्। <br>द्रोणस्य समरे वीराः केऽकुर्वन्त परां धृतिम्   ॥07-008-037॥
एतदार्येण कर्तव्यं कृच्छ्रास्वापत्सु संजय। <br>पराक्रमेद्यथाशक्त्या तच्च तस्मिन्प्रतिष्ठितम्   ॥07-008-038॥
मुह्यते मे मनस्तात कथा तावन्निवर्त्यताम्। <br>भूयस्तु लब्धसंज्ञस्त्वा परिप्रक्ष्यामि संजय   ॥07-008-039॥

<table border = "1"><tr><td>Verse</td></tr>
<tr><td> जनमेजय उवाच। <br>तमप्रतिमसत्त्वौजोबलवीर्यपराक्रमम्। <br>हतं देवव्रतं श्रुत्वा पाञ्चाल्येन शिखण्डिना   ॥07-001-001॥</td></tr>
<tr><td>धृतराष्ट्रस्तदा राजा शोकव्याकुलचेतनः। <br>किमचेष्टत विप्रर्षे हते पितरि वीर्यवान्   ॥07-001-002॥</td></tr>
<tr><td>तस्य पुत्रो हि भगवन्भीष्मद्रोणमुखै रथैः। <br>पराजित्य महेष्वासान्पाण्डवान्राज्यमिच्छति   ॥07-001-003॥</td></tr>
<tr><td>तस्मिन्हते तु भगवन्केतौ सर्वधनुष्मताम्। <br>यदचेष्टत कौरव्यस्तन्मे ब्रूहि द्विजोत्तम   ॥07-001-004॥</td></tr>
<tr><td> वैशंपायन उवाच। <br>निहतं पितरं श्रुत्वा धृतराष्ट्रो जनाधिपः। <br>लेभे न शान्तिं कौरव्यश्चिन्ताशोकपरायणः   ॥07-001-005॥</td></tr>
<tr><td>तस्य चिन्तयतो दुःखमनिशं पार्थिवस्य तत्। <br>आजगाम विशुद्धात्मा पुनर्गावल्गणिस्तदा   ॥07-001-006॥</td></tr>
<tr><td>शिबिरात्संजयं प्राप्तं निशि नागाह्वयं पुरम्। <br>आम्बिकेयो महाराज धृतराष्ट्रोऽन्वपृच्छत   ॥07-001-007॥</td></tr>
<tr><td>श्रुत्वा भीष्मस्य निधनमप्रहृष्टमना भृशम्। <br>पुत्राणां जयमाकाङ्क्षन्विललापातुरो यथा   ॥07-001-008॥</td></tr>
<tr><td> धृतराष्ट्र उवाच। <br>संसाध्य तु महात्मानं भीष्मं भीमपराक्रमम्। <br>किमकार्षुः परं तात कुरवः कालचोदिताः   ॥07-001-009॥</td></tr>
<tr><td>तस्मिन्विनिहते शूरे दुराधर्षे महौजसि। <br>किं नु स्वित्कुरवोऽकार्षुर्निमग्नाः शोकसागरे   ॥07-001-010॥</td></tr>
<tr><td>तदुदीर्णं महत्सैन्यं त्रैलोक्यस्यापि संजय। <br>भयमुत्पादयेत्तीव्रं पाण्डवानां महात्मनाम्   ॥07-001-011॥</td></tr>
<tr><td>देवव्रते तु निहते कुरूणामृषभे तदा। <br>यदकार्षुर्नृपतयस्तन्ममाचक्ष्व संजय   ॥07-001-012॥</td></tr>
<tr><td> संजय उवाच। <br>शृणु राजन्नेकमना वचनं ब्रुवतो मम। <br>यत्ते पुत्रास्तदाकार्षुर्हते देवव्रते मृधे   ॥07-001-013॥</td></tr>
<tr><td>निहते तु तदा भीष्मे राजन्सत्यपराक्रमे। <br>तावकाः पाण्डवेयाश्च प्राध्यायन्त पृथक्पृथक्   ॥07-001-014॥</td></tr>
<tr><td>विस्मिताश्च प्रहृष्टाश्च क्षत्रधर्मं निशाम्य ते। <br>स्वधर्मं निन्दमानाश्च प्रणिपत्य महात्मने   ॥07-001-015॥</td></tr>
<tr><td>शयनं कल्पयामासुर्भीष्मायामिततेजसे। <br>सोपधानं नरव्याघ्र शरैः संनतपर्वभिः   ॥07-001-016॥</td></tr>
<tr><td>विधाय रक्षां भीष्माय समाभाष्य परस्परम्। <br>अनुमान्य च गाङ्गेयं कृत्वा चापि प्रदक्षिणम्   ॥07-001-017॥</td></tr>
<tr><td>क्रोधसंरक्तनयनाः समवेक्ष्य परस्परम्। <br>पुनर्युद्धाय निर्जग्मुः क्षत्रियाः कालचोदिताः   ॥07-001-018॥</td></tr>
<tr><td>ततस्तूर्यनिनादैश्च भेरीणां च महास्वनैः। <br>तावकानामनीकानि परेषां चापि निर्ययुः   ॥07-001-019॥</td></tr>
<tr><td>व्यावृत्तेऽहनि राजेन्द्र पतिते जाह्नवीसुते। <br>अमर्षवशमापन्नाः कालोपहतचेतसः   ॥07-001-020॥</td></tr>
<tr><td>अनादृत्य वचः पथ्यं गाङ्गेयस्य महात्मनः। <br>निर्ययुर्भरतश्रेष्ठाः शस्त्राण्यादाय सर्वशः   ॥07-001-021॥</td></tr>
<tr><td>मोहात्तव सपुत्रस्य वधाच्छांतनवस्य च। <br>कौरव्या मृत्युसाद्भूताः सहिताः सर्वराजभिः   ॥07-001-022॥</td></tr>
<tr><td>अजावय इवागोपा वने श्वापदसंकुले। <br>भृशमुद्विग्नमनसो हीना देवव्रतेन ते   ॥07-001-023॥</td></tr>
<tr><td>पतिते भरतश्रेष्ठे बभूव कुरुवाहिनी। <br>द्यौरिवापेतनक्षत्रा हीनं खमिव वायुना   ॥07-001-024॥</td></tr>
<tr><td>विपन्नसस्येव मही वाक्चैवासंस्कृता यथा। <br>आसुरीव यथा सेना निगृहीते पुरा बलौ   ॥07-001-025॥</td></tr>
<tr><td>विधवेव वरारोहा शुष्कतोयेव निम्नगा। <br>वृकैरिव वने रुद्धा पृषती हतयूथपा   ॥07-001-026॥</td></tr>
<tr><td>स्वाधर्षा हतसिंहेव महती गिरिकन्दरा। <br>भारती भरतश्रेष्ठ पतिते जाह्नवीसुते   ॥07-001-027॥</td></tr>
<tr><td>विष्वग्वातहता रुग्णा नौरिवासीन्महार्णवे। <br>बलिभिः पाण्डवैर्वीरैर्लब्धलक्षैर्भृशार्दिता   ॥07-001-028॥</td></tr>
<tr><td>सा तदासीद्भृशं सेना व्याकुलाश्वरथद्विपा। <br>विषण्णभूयिष्ठनरा कृपणा द्रष्टुमाबभौ   ॥07-001-029॥</td></tr>
<tr><td>तस्यां त्रस्ता नृपतयः सैनिकाश्च पृथग्विधाः। <br>पाताल इव मज्जन्तो हीना देवव्रतेन ते। <br>कर्णं हि कुरवोऽस्मार्षुः स हि देवव्रतोपमः   ॥07-001-030॥</td></tr>
<tr><td>सर्वशस्त्रभृतां श्रेष्ठं रोचमानमिवातिथिम्। <br>बन्धुमापद्गतस्येव तमेवोपागमन्मनः   ॥07-001-031॥</td></tr>
<tr><td>चुक्रुशुः कर्ण कर्णेति तत्र भारत पार्थिवाः। <br>राधेयं हितमस्माकं सूतपुत्रं तनुत्यजम्   ॥07-001-032॥</td></tr>
<tr><td>स हि नायुध्यत तदा दशाहानि महायशाः। <br>सामात्यबन्धुः कर्णो वै तमाह्वयत माचिरम्   ॥07-001-033॥</td></tr>
<tr><td>भीष्मेण हि महाबाहुः सर्वक्षत्रस्य पश्यतः। <br>रथेषु गण्यमानेषु बलविक्रमशालिषु। <br>संख्यातोऽर्धरथः कर्णो द्विगुणः सन्नरर्षभः   ॥07-001-034॥</td></tr>
<tr><td>रथातिरथसंख्यायां योऽग्रणीः शूरसंमतः। <br>पितृवित्ताम्बुदेवेशानपि यो योद्धुमुत्सहेत्   ॥07-001-035॥</td></tr>
<tr><td>स तु तेनैव कोपेन राजन्गाङ्गेयमुक्तवान्। <br>त्वयि जीवति कौरव्य नाहं योत्स्ये कथंचन   ॥07-001-036॥</td></tr>
<tr><td>त्वया तु पाण्डवेयेषु निहतेषु महामृधे। <br>दुर्योधनमनुज्ञाप्य वनं यास्यामि कौरव   ॥07-001-037॥</td></tr>
<tr><td>पाण्डवैर्वा हते भीष्मे त्वयि स्वर्गमुपेयुषि। <br>हन्तास्म्येकरथेनैव कृत्स्नान्यान्मन्यसे रथान्   ॥07-001-038॥</td></tr>
<tr><td>एवमुक्त्वा महाराज दशाहानि महायशाः। <br>नायुध्यत ततः कर्णः पुत्रस्य तव संमते   ॥07-001-039॥</td></tr>
<tr><td>भीष्मः समरविक्रान्तः पाण्डवेयस्य पार्थिव। <br>जघान समरे योधानसंख्येयपराक्रमः   ॥07-001-040॥</td></tr>
<tr><td>तस्मिंस्तु निहते शूरे सत्यसंधे महौजसि। <br>त्वत्सुताः कर्णमस्मार्षुस्तर्तुकामा इव प्लवम्   ॥07-001-041॥</td></tr>
<tr><td>तावकास्तव पुत्राश्च सहिताः सर्वराजभिः। <br>हा कर्ण इति चाक्रन्दन्कालोऽयमिति चाब्रुवन्   ॥07-001-042॥</td></tr>
<tr><td>जामदग्न्याभ्यनुज्ञातमस्त्रे दुर्वारपौरुषम्। <br>अगमन्नो मनः कर्णं बन्धुमात्ययिकेष्विव   ॥07-001-043॥</td></tr>
<tr><td>स हि शक्तो रणे राजंस्त्रातुमस्मान्महाभयात्। <br>त्रिदशानिव गोविन्दः सततं सुमहाभयात्   ॥07-001-044॥</td></tr>
<tr><td> वैशंपायन उवाच। <br>तथा कर्णं युधि वरं कीर्तयन्तं पुनः पुनः। <br>आशीविषवदुच्छ्वस्य धृतराष्ट्रोऽब्रवीदिदम्   ॥07-001-045॥</td></tr>
<tr><td>यत्तद्वैकर्तनं कर्णमगमद्वो मनस्तदा। <br>अप्यपश्यत राधेयं सूतपुत्रं तनुत्यजम्   ॥07-001-046॥</td></tr>
<tr><td>अपि तन्न मृषाकार्षीद्युधि सत्यपराक्रमः। <br>संभ्रान्तानां तदार्तानां त्रस्तानां त्राणमिच्छताम्   ॥07-001-047॥</td></tr>
<tr><td>अपि तत्पूरयां चक्रे धनुर्धरवरो युधि। <br>यत्तद्विनिहते भीष्मे कौरवाणामपावृतम्   ॥07-001-048॥</td></tr>
<tr><td>तत्खण्डं पूरयामास परेषामादधद्भयम्। <br>कृतवान्मम पुत्राणां जयाशां सफलामपि   ॥07-001-049॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>रथस्थं पुरुषव्याघ्रं दृष्ट्वा कर्णमवस्थितम्। <br>हृष्टो दुर्योधनो राजन्निदं वचनमब्रवीत्   ॥07-005-001॥</td></tr>
<tr><td>सनाथमिदमत्यर्थं भवता पालितं बलम्। <br>मन्ये किं तु समर्थं यद्धितं तत्संप्रधार्यताम्   ॥07-005-002॥</td></tr>
<tr><td> कर्ण उवाच। <br>ब्रूहि तत्पुरुषव्याघ्र त्वं हि प्राज्ञतमो नृप। <br>यथा चार्थपतिः कृत्यं पश्यते न तथेतरः   ॥07-005-003॥</td></tr>
<tr><td>ते स्म सर्वे तव वचः श्रोतुकामा नरेश्वर। <br>नान्याय्यं हि भवान्वाक्यं ब्रूयादिति मतिर्मम   ॥07-005-004॥</td></tr>
<tr><td> दुर्योधन उवाच। <br>भीष्मः सेनाप्रणेतासीद्वयसा विक्रमेण च। <br>श्रुतेन च सुसंपन्नः सर्वैर्योधगुणैस्तथा   ॥07-005-005॥</td></tr>
<tr><td>तेनातियशसा कर्ण घ्नता शत्रुगणान्मम। <br>सुयुद्धेन दशाहानि पालिताः स्मो महात्मना   ॥07-005-006॥</td></tr>
<tr><td>तस्मिन्नसुकरं कर्म कृतवत्यास्थिते दिवम्। <br>कं नु सेनाप्रणेतारं मन्यसे तदनन्तरम्   ॥07-005-007॥</td></tr>
<tr><td>न ऋते नायकं सेना मुहूर्तमपि तिष्ठति। <br>आहवेष्वाहवश्रेष्ठ नेतृहीनेव नौर्जले   ॥07-005-008॥</td></tr>
<tr><td>यथा ह्यकर्णधारा नौ रथश्चासारथिर्यथा। <br>द्रवेद्यथेष्टं तद्वत्स्यादृते सेनापतिं बलम्   ॥07-005-009॥</td></tr>
<tr><td>स भवान्वीक्ष्य सर्वेषु मामकेषु महात्मसु। <br>पश्य सेनापतिं युक्तमनु शांतनवादिह   ॥07-005-010॥</td></tr>
<tr><td>यं हि सेनाप्रणेतारं भवान्वक्ष्यति संयुगे। <br>तं वयं सहिताः सर्वे प्रकरिष्याम मारिष   ॥07-005-011॥</td></tr>
<tr><td> कर्ण उवाच। <br>सर्व एव महात्मान इमे पुरुषसत्तमाः। <br>सेनापतित्वमर्हन्ति नात्र कार्या विचारणा   ॥07-005-012॥</td></tr>
<tr><td>कुलसंहननज्ञानैर्बलविक्रमबुद्धिभिः। <br>युक्ताः कृतज्ञा ह्रीमन्त आहवेष्वनिवर्तिनः   ॥07-005-013॥</td></tr>
<tr><td>युगपन्न तु ते शक्याः कर्तुं सर्वे पुरःसराः। <br>एक एवात्र कर्तव्यो यस्मिन्वैशेषिका गुणाः   ॥07-005-014॥</td></tr>
<tr><td>अन्योन्यस्पर्धिनां तेषां यद्येकं सत्करिष्यसि। <br>शेषा विमनसो व्यक्तं न योत्स्यन्ते हि भारत   ॥07-005-015॥</td></tr>
<tr><td>अयं तु सर्वयोधानामाचार्यः स्थविरो गुरुः। <br>युक्तः सेनापतिः कर्तुं द्रोणः शस्त्रभृतां वरः   ॥07-005-016॥</td></tr>
<tr><td>को हि तिष्ठति दुर्धर्षे द्रोणे ब्रह्मविदुत्तमे। <br>सेनापतिः स्यादन्योऽस्माच्छुक्राङ्गिरसदर्शनात्   ॥07-005-017॥</td></tr>
<tr><td>न च स ह्यस्ति ते योधः सर्वराजसु भारत। <br>यो द्रोणं समरे यान्तं नानुयास्यति संयुगे   ॥07-005-018॥</td></tr>
<tr><td>एष सेनाप्रणेतॄणामेष शस्त्रभृतामपि। <br>एष बुद्धिमतां चैव श्रेष्ठो राजन्गुरुश्च ते   ॥07-005-019॥</td></tr>
<tr><td>एवं दुर्योधनाचार्यमाशु सेनापतिं कुरु। <br>जिगीषन्तोऽसुरान्संख्ये कार्त्तिकेयमिवामराः   ॥07-005-020॥</td></tr>
<tr><td> संजय उवाच। <br>कर्णस्य वचनं श्रुत्वा राजा दुर्योधनस्तदा। <br>सेनामध्यगतं द्रोणमिदं वचनमब्रवीत्   ॥07-005-021॥</td></tr>
<tr><td>वर्णश्रैष्ठ्यात्कुलोत्पत्त्या श्रुतेन वयसा धिया। <br>वीर्याद्दाक्ष्यादधृष्यत्वादर्थज्ञानान्नयाज्जयात्   ॥07-005-022॥</td></tr>
<tr><td>तपसा च कृतज्ञत्वाद्वृद्धः सर्वगुणैरपि। <br>युक्तो भवत्समो गोप्ता राज्ञामन्यो न विद्यते   ॥07-005-023॥</td></tr>
<tr><td>स भवान्पातु नः सर्वान्विबुधानिव वासवः। <br>भवन्नेत्राः पराञ्जेतुमिच्छामो द्विजसत्तम   ॥07-005-024॥</td></tr>
<tr><td>रुद्राणामिव कापाली वसूनामिव पावकः। <br>कुबेर इव यक्षाणां मरुतामिव वासवः   ॥07-005-025॥</td></tr>
<tr><td>वसिष्ठ इव विप्राणां तेजसामिव भास्करः। <br>पितॄणामिव धर्मोऽथ आदित्यानामिवाम्बुराट्   ॥07-005-026॥</td></tr>
<tr><td>नक्षत्राणामिव शशी दितिजानामिवोशनाः। <br>श्रेष्ठः सेनाप्रणेतॄणां स नः सेनापतिर्भव   ॥07-005-027॥</td></tr>
<tr><td>अक्षौहिण्यो दशैका च वशगाः सन्तु तेऽनघ। <br>ताभिः शत्रून्प्रतिव्यूह्य जहीन्द्रो दानवानिव   ॥07-005-028॥</td></tr>
<tr><td>प्रयातु नो भवानग्रे देवानामिव पावकिः। <br>अनुयास्यामहे त्वाजौ सौरभेया इवर्षभम्   ॥07-005-029॥</td></tr>
<tr><td>उग्रधन्वा महेष्वासो दिव्यं विस्फारयन्धनुः। <br>अग्रे भवन्तं दृष्ट्वा नो नार्जुनः प्रसहिष्यते   ॥07-005-030॥</td></tr>
<tr><td>ध्रुवं युधिष्ठिरं संख्ये सानुबन्धं सबान्धवम्। <br>जेष्यामि पुरुषव्याघ्र भवान्सेनापतिर्यदि   ॥07-005-031॥</td></tr>
<tr><td>एवमुक्ते ततो द्रोणे जयेत्यूचुर्नराधिपाः। <br>सिंहनादेन महता हर्षयन्तस्तवात्मजम्   ॥07-005-032॥</td></tr>
<tr><td>सैनिकाश्च मुदा युक्ता वर्धयन्ति द्विजोत्तमम्। <br>दुर्योधनं पुरस्कृत्य प्रार्थयन्तो महद्यशः   ॥07-005-033॥</td></tr>
<tr><td> द्रोण उवाच। <br>वेदं षडङ्गं वेदाहमर्थविद्यां च मानवीम्। <br>त्रैयम्बकमथेष्वस्त्रमस्त्राणि विविधानि च   ॥07-005-034॥</td></tr>
<tr><td>ये चाप्युक्ता मयि गुणा भवद्भिर्जयकाङ्क्षिभिः। <br>चिकीर्षुस्तानहं सत्यान्योधयिष्यामि पाण्डवान्   ॥07-005-035॥</td></tr>
<tr><td> संजय उवाच। <br>स एवमभ्यनुज्ञातश्चक्रे सेनापतिं ततः। <br>द्रोणं तव सुतो राजन्विधिदृष्टेन कर्मणा   ॥07-005-036॥</td></tr>
<tr><td>अथाभिषिषिचुर्द्रोणं दुर्योधनमुखा नृपाः। <br>सेनापत्ये यथा स्कन्दं पुरा शक्रमुखाः सुराः   ॥07-005-037॥</td></tr>
<tr><td>ततो वादित्रघोषेण सह पुंसां महास्वनैः। <br>प्रादुरासीत्कृते द्रोणे हर्षः सेनापतौ तदा   ॥07-005-038॥</td></tr>
<tr><td>ततः पुण्याहघोषेण स्वस्तिवादस्वनेन च। <br>संस्तवैर्गीतशब्दैश्च सूतमागधबन्दिनाम्   ॥07-005-039॥</td></tr>
<tr><td>जयशब्दैर्द्विजाग्र्याणां सुभगानर्तितैस्तथा। <br>सत्कृत्य विधिवद्द्रोणं जितान्मन्यन्त पाण्डवान्   ॥07-005-040॥</td></tr>
</table>
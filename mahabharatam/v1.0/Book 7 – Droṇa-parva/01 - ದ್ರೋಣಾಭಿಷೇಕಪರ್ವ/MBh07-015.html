<table border = "1"><tr><td>Verse</td></tr>
<tr><td> संजय उवाच। <br>तद्बलं सुमहद्दीर्णं त्वदीयं प्रेक्ष्य वीर्यवान्। <br>दधारैको रणे पाण्डून्वृषसेनोऽस्त्रमायया   ॥07-015-001॥</td></tr>
<tr><td>शरा दश दिशो मुक्ता वृषसेनेन मारिष। <br>विचेरुस्ते विनिर्भिद्य नरवाजिरथद्विपान्   ॥07-015-002॥</td></tr>
<tr><td>तस्य दीप्ता महाबाणा विनिश्चेरुः सहस्रशः। <br>भानोरिव महाबाहो ग्रीष्मकाले मरीचयः   ॥07-015-003॥</td></tr>
<tr><td>तेनार्दिता महाराज रथिनः सादिनस्तथा। <br>निपेतुरुर्व्यां सहसा वातनुन्ना इव द्रुमाः   ॥07-015-004॥</td></tr>
<tr><td>हयौघांश्च रथौघांश्च गजौघांश्च समन्ततः। <br>अपातयद्रणे राजञ्शतशोऽथ सहस्रशः   ॥07-015-005॥</td></tr>
<tr><td>दृष्ट्वा तमेवं समरे विचरन्तमभीतवत्। <br>सहिताः सर्वराजानः परिवव्रुः समन्ततः   ॥07-015-006॥</td></tr>
<tr><td>नाकुलिस्तु शतानीको वृषसेनं समभ्ययात्। <br>विव्याध चैनं दशभिर्नाराचैर्मर्मभेदिभिः   ॥07-015-007॥</td></tr>
<tr><td>तस्य कर्णात्मजश्चापं छित्त्वा केतुमपातयत्। <br>तं भ्रातरं परीप्सन्तो द्रौपदेयाः समभ्ययुः   ॥07-015-008॥</td></tr>
<tr><td>कर्णात्मजं शरव्रातैश्चक्रुश्चादृश्यमञ्जसा। <br>तान्नदन्तोऽभ्यधावन्त द्रोणपुत्रमुखा रथाः   ॥07-015-009॥</td></tr>
<tr><td>छादयन्तो महाराज द्रौपदेयान्महारथान्। <br>शरैर्नानाविधैस्तूर्णं पर्वताञ्जलदा इव   ॥07-015-010॥</td></tr>
<tr><td>तान्पाण्डवाः प्रत्यगृह्णंस्त्वरिताः पुत्रगृद्धिनः। <br>पाञ्चालाः केकया मत्स्याः सृञ्जयाश्चोद्यतायुधाः   ॥07-015-011॥</td></tr>
<tr><td>तद्युद्धमभवद्घोरं तुमुलं लोमहर्षणम्। <br>त्वदीयैः पाण्डुपुत्राणां देवानामिव दानवैः   ॥07-015-012॥</td></tr>
<tr><td>एवमुत्तमसंरम्भा युयुधुः कुरुपाण्डवाः। <br>परस्परमुदीक्षन्तः परस्परकृतागसः   ॥07-015-013॥</td></tr>
<tr><td>तेषां ददृशिरे कोपाद्वपूंष्यमिततेजसाम्। <br>युयुत्सूनामिवाकाशे पतत्रिवरभोगिनाम्   ॥07-015-014॥</td></tr>
<tr><td>भीमकर्णकृपद्रोणद्रौणिपार्षतसात्यकैः। <br>बभासे स रणोद्देशः कालसूर्यैरिवोदितैः   ॥07-015-015॥</td></tr>
<tr><td>तदासीत्तुमुलं युद्धं निघ्नतामितरेतरम्। <br>महाबलानां बलिभिर्दानवानां यथा सुरैः   ॥07-015-016॥</td></tr>
<tr><td>ततो युधिष्ठिरानीकमुद्धूतार्णवनिस्वनम्। <br>त्वदीयमवधीत्सैन्यं संप्रद्रुतमहारथम्   ॥07-015-017॥</td></tr>
<tr><td>तत्प्रभग्नं बलं दृष्ट्वा शत्रुभिर्भृशमर्दितम्। <br>अलं द्रुतेन वः शूरा इति द्रोणोऽभ्यभाषत   ॥07-015-018॥</td></tr>
<tr><td>ततः शोणहयः क्रुद्धश्चतुर्दन्त इव द्विपः। <br>प्रविश्य पाण्डवानीकं युधिष्ठिरमुपाद्रवत्   ॥07-015-019॥</td></tr>
<tr><td>तमविध्यच्छितैर्बाणैः कङ्कपत्रैर्युधिष्ठिरः। <br>तस्य द्रोणो धनुश्छित्त्वा तं द्रुतं समुपाद्रवत्   ॥07-015-020॥</td></tr>
<tr><td>चक्ररक्षः कुमारस्तु पाञ्चालानां यशस्करः। <br>दधार द्रोणमायान्तं वेलेव सरितां पतिम्   ॥07-015-021॥</td></tr>
<tr><td>द्रोणं निवारितं दृष्ट्वा कुमारेण द्विजर्षभम्। <br>सिंहनादरवो ह्यासीत्साधु साध्विति भाषताम्   ॥07-015-022॥</td></tr>
<tr><td>कुमारस्तु ततो द्रोणं सायकेन महाहवे। <br>विव्याधोरसि संक्रुद्धः सिंहवच्चानदन्मुहुः   ॥07-015-023॥</td></tr>
<tr><td>संवार्य तु रणे द्रोणः कुमारं वै महाबलः। <br>शरैरनेकसाहस्रैः कृतहस्तो जितक्लमः   ॥07-015-024॥</td></tr>
<tr><td>तं शूरमार्यव्रतिनमस्त्रार्थकृतनिश्रमम्। <br>चक्ररक्षमपामृद्नात्कुमारं द्विजसत्तमः   ॥07-015-025॥</td></tr>
<tr><td>स मध्यं प्राप्य सेनायाः सर्वाः परिचरन्दिशः। <br>तव सैन्यस्य गोप्तासीद्भारद्वाजो रथर्षभः   ॥07-015-026॥</td></tr>
<tr><td>शिखण्डिनं द्वादशभिर्विंशत्या चोत्तमौजसम्। <br>नकुलं पञ्चभिर्विद्ध्वा सहदेवं च सप्तभिः   ॥07-015-027॥</td></tr>
<tr><td>युधिष्ठिरं द्वादशभिर्द्रौपदेयांस्त्रिभिस्त्रिभिः। <br>सात्यकिं पञ्चभिर्विद्ध्वा मत्स्यं च दशभिः शरैः   ॥07-015-028॥</td></tr>
<tr><td>व्यक्षोभयद्रणे योधान्यथामुख्यानभिद्रवन्। <br>अभ्यवर्तत संप्रेप्सुः कुन्तीपुत्रं युधिष्ठिरम्   ॥07-015-029॥</td></tr>
<tr><td>युगंधरस्ततो राजन्भारद्वाजं महारथम्। <br>वारयामास संक्रुद्धं वातोद्धूतमिवार्णवम्   ॥07-015-030॥</td></tr>
<tr><td>युधिष्ठिरं स विद्ध्वा तु शरैः संनतपर्वभिः। <br>युगंधरं च भल्लेन रथनीडादपाहरत्   ॥07-015-031॥</td></tr>
<tr><td>ततो विराटद्रुपदौ केकयाः सात्यकिः शिबिः। <br>व्याघ्रदत्तश्च पाञ्चाल्यः सिंहसेनश्च वीर्यवान्   ॥07-015-032॥</td></tr>
<tr><td>एते चान्ये च बहवः परीप्सन्तो युधिष्ठिरम्। <br>आवव्रुस्तस्य पन्थानं किरन्तः सायकान्बहून्   ॥07-015-033॥</td></tr>
<tr><td>व्याघ्रदत्तश्च पाञ्चाल्यो द्रोणं विव्याध मार्गणैः। <br>पञ्चाशद्भिः शितै राजंस्तत उच्चुक्रुशुर्जनाः   ॥07-015-034॥</td></tr>
<tr><td>त्वरितं सिंहसेनस्तु द्रोणं विद्ध्वा महारथम्। <br>प्राहसत्सहसा हृष्टस्त्रासयन्वै यतव्रतम्   ॥07-015-035॥</td></tr>
<tr><td>ततो विस्फार्य नयने धनुर्ज्यामवमृज्य च। <br>तलशब्दं महत्कृत्वा द्रोणस्तं समुपाद्रवत्   ॥07-015-036॥</td></tr>
<tr><td>ततस्तु सिंहसेनस्य शिरः कायात्सकुण्डलम्। <br>व्याघ्रदत्तस्य चाक्रम्य भल्लाभ्यामहरद्बली   ॥07-015-037॥</td></tr>
<tr><td>तान्प्रमृद्य शरव्रातैः पाण्डवानां महारथान्। <br>युधिष्ठिरसमभ्याशे तस्थौ मृत्युरिवान्तकः   ॥07-015-038॥</td></tr>
<tr><td>ततोऽभवन्महाशब्दो राजन्यौधिष्ठिरे बले। <br>हृतो राजेति योधानां समीपस्थे यतव्रते   ॥07-015-039॥</td></tr>
<tr><td>अब्रुवन्सैनिकास्तत्र दृष्ट्वा द्रोणस्य विक्रमम्। <br>अद्य राजा धार्तराष्ट्रः कृतार्थो वै भविष्यति। <br>आगमिष्यति नो नूनं धार्तराष्ट्रस्य संयुगे   ॥07-015-040॥</td></tr>
<tr><td>एवं संजल्पतां तेषां तावकानां महारथः। <br>आयाज्जवेन कौन्तेयो रथघोषेण नादयन्   ॥07-015-041॥</td></tr>
<tr><td>शोणितोदां रथावर्तां कृत्वा विशसने नदीम्। <br>शूरास्थिचयसंकीर्णां प्रेतकूलापहारिणीम्   ॥07-015-042॥</td></tr>
<tr><td>तां शरौघमहाफेनां प्रासमत्स्यसमाकुलाम्। <br>नदीमुत्तीर्य वेगेन कुरून्विद्राव्य पाण्डवः   ॥07-015-043॥</td></tr>
<tr><td>ततः किरीटी सहसा द्रोणानीकमुपाद्रवत्। <br>छादयन्निषुजालेन महता मोहयन्निव   ॥07-015-044॥</td></tr>
<tr><td>शीघ्रमभ्यस्यतो बाणान्संदधानस्य चानिशम्। <br>नान्तरं ददृशे कश्चित्कौन्तेयस्य यशस्विनः   ॥07-015-045॥</td></tr>
<tr><td>न दिशो नान्तरिक्षं च न द्यौर्नैव च मेदिनी। <br>अदृश्यत महाराज बाणभूतमिवाभवत्   ॥07-015-046॥</td></tr>
<tr><td>नादृश्यत तदा राजंस्तत्र किंचन संयुगे। <br>बाणान्धकारे महति कृते गाण्डीवधन्वना   ॥07-015-047॥</td></tr>
<tr><td>सूर्ये चास्तमनुप्राप्ते रजसा चाभिसंवृते। <br>नाज्ञायत तदा शत्रुर्न सुहृन्न च किंचन   ॥07-015-048॥</td></tr>
<tr><td>ततोऽवहारं चक्रुस्ते द्रोणदुर्योधनादयः। <br>तान्विदित्वा भृशं त्रस्तानयुद्धमनसः परान्   ॥07-015-049॥</td></tr>
<tr><td>स्वान्यनीकानि बीभत्सुः शनकैरवहारयत्। <br>ततोऽभितुष्टुवुः पार्थं प्रहृष्टाः पाण्डुसृञ्जयाः। <br>पाञ्चालाश्च मनोज्ञाभिर्वाग्भिः सूर्यमिवर्षयः   ॥07-015-050॥</td></tr>
<tr><td>एवं स्वशिबिरं प्रायाज्जित्वा शत्रून्धनंजयः। <br>पृष्ठतः सर्वसैन्यानां मुदितो वै सकेशवः   ॥07-015-051॥</td></tr>
<tr><td>मसारगल्वर्कसुवर्णरूप्यै;र्वज्रप्रवालस्फटिकैश्च मुख्यैः। <br>चित्रे रथे पाण्डुसुतो बभासे; नक्षत्रचित्रे वियतीव चन्द्रः   ॥07-015-052॥</td></tr>
</table>
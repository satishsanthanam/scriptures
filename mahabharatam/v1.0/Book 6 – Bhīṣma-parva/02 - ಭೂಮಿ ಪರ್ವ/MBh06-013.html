<table border = "1"><tr><td>Verse</td></tr>
<tr><td> संजय उवाच। <br>उत्तरेषु तु कौरव्य द्वीपेषु श्रूयते कथा। <br>यथाश्रुतं महाराज ब्रुवतस्तन्निबोध मे   ॥06-013-001॥</td></tr>
<tr><td>घृततोयः समुद्रोऽत्र दधिमण्डोदकोऽपरः। <br>सुरोदः सागरश्चैव तथान्यो घर्मसागरः   ॥06-013-002॥</td></tr>
<tr><td>परस्परेण द्विगुणाः सर्वे द्वीपा नराधिप। <br>सर्वतश्च महाराज पर्वतैः परिवारिताः   ॥06-013-003॥</td></tr>
<tr><td>गौरस्तु मध्यमे द्वीपे गिरिर्मानःशिलो महान्। <br>पर्वतः पश्चिमः कृष्णो नारायणनिभो नृप   ॥06-013-004॥</td></tr>
<tr><td>तत्र रत्नानि दिव्यानि स्वयं रक्षति केशवः। <br>प्रजापतिमुपासीनः प्रजानां विदधे सुखम्   ॥06-013-005॥</td></tr>
<tr><td>कुशद्वीपे कुशस्तम्बो मध्ये जनपदस्य ह। <br>संपूज्यते शल्मलिश्च द्वीपे शाल्मलिके नृप   ॥06-013-006॥</td></tr>
<tr><td>क्रौञ्चद्वीपे महाक्रौञ्चो गिरी रत्नचयाकरः। <br>संपूज्यते महाराज चातुर्वर्ण्येन नित्यदा   ॥06-013-007॥</td></tr>
<tr><td>गोमन्दः पर्वतो राजन्सुमहान्सर्वधातुमान्। <br>यत्र नित्यं निवसति श्रीमान्कमललोचनः। <br>मोक्षिभिः संस्तुतो नित्यं प्रभुर्नारायणो हरिः   ॥06-013-008॥</td></tr>
<tr><td>कुशद्वीपे तु राजेन्द्र पर्वतो विद्रुमैश्चितः। <br>सुधामा नाम दुर्धर्षो द्वितीयो हेमपर्वतः   ॥06-013-009॥</td></tr>
<tr><td>द्युतिमान्नाम कौरव्य तृतीयः कुमुदो गिरिः। <br>चतुर्थः पुष्पवान्नाम पञ्चमस्तु कुशेशयः   ॥06-013-010॥</td></tr>
<tr><td>षष्ठो हरिगिरिर्नाम षडेते पर्वतोत्तमाः। <br>तेषामन्तरविष्कम्भो द्विगुणः प्रविभागशः   ॥06-013-011॥</td></tr>
<tr><td>औद्भिदं प्रथमं वर्षं द्वितीयं वेणुमण्डलम्। <br>तृतीयं वै रथाकारं चतुर्थं पालनं स्मृतम्   ॥06-013-012॥</td></tr>
<tr><td>धृतिमत्पञ्चमं वर्षं षष्ठं वर्षं प्रभाकरम्। <br>सप्तमं कापिलं वर्षं सप्तैते वर्षपुञ्जकाः   ॥06-013-013॥</td></tr>
<tr><td>एतेषु देवगन्धर्वाः प्रजाश्च जगतीश्वर। <br>विहरन्ति रमन्ते च न तेषु म्रियते जनः   ॥06-013-014॥</td></tr>
<tr><td>न तेषु दस्यवः सन्ति म्लेच्छजात्योऽपि वा नृप। <br>गौरप्रायो जनः सर्वः सुकुमारश्च पार्थिव   ॥06-013-015॥</td></tr>
<tr><td>अवशिष्टेषु वर्षेषु वक्ष्यामि मनुजेश्वर। <br>यथाश्रुतं महाराज तदव्यग्रमनाः शृणु   ॥06-013-016॥</td></tr>
<tr><td>क्रौञ्चद्वीपे महाराज क्रौञ्चो नाम महागिरिः। <br>क्रौञ्चात्परो वामनको वामनादन्धकारकः   ॥06-013-017॥</td></tr>
<tr><td>अन्धकारात्परो राजन्मैनाकः पर्वतोत्तमः। <br>मैनाकात्परतो राजन्गोविन्दो गिरिरुत्तमः   ॥06-013-018॥</td></tr>
<tr><td>गोविन्दात्तु परो राजन्निबिडो नाम पर्वतः। <br>परस्तु द्विगुणस्तेषां विष्कम्भो वंशवर्धन   ॥06-013-019॥</td></tr>
<tr><td>देशांस्तत्र प्रवक्ष्यामि तन्मे निगदतः शृणु। <br>क्रौञ्चस्य कुशलो देशो वामनस्य मनोनुगः   ॥06-013-020॥</td></tr>
<tr><td>मनोनुगात्परश्चोष्णो देशः कुरुकुलोद्वह। <br>उष्णात्परः प्रावरकः प्रावरादन्धकारकः   ॥06-013-021॥</td></tr>
<tr><td>अन्धकारकदेशात्तु मुनिदेशः परः स्मृतः। <br>मुनिदेशात्परश्चैव प्रोच्यते दुन्दुभिस्वनः   ॥06-013-022॥</td></tr>
<tr><td>सिद्धचारणसंकीर्णो गौरप्रायो जनाधिप। <br>एते देशा महाराज देवगन्धर्वसेविताः   ॥06-013-023॥</td></tr>
<tr><td>पुष्करे पुष्करो नाम पर्वतो मणिरत्नमान्। <br>तत्र नित्यं निवसति स्वयं देवः प्रजापतिः   ॥06-013-024॥</td></tr>
<tr><td>तं पर्युपासते नित्यं देवाः सर्वे महर्षिभिः। <br>वाग्भिर्मनोनुकूलाभिः पूजयन्तो जनाधिप   ॥06-013-025॥</td></tr>
<tr><td>जम्बूद्वीपात्प्रवर्तन्ते रत्नानि विविधान्युत। <br>द्वीपेषु तेषु सर्वेषु प्रजानां कुरुनन्दन   ॥06-013-026॥</td></tr>
<tr><td>विप्राणां ब्रह्मचर्येण सत्येन च दमेन च। <br>आरोग्यायुःप्रमाणाभ्यां द्विगुणं द्विगुणं ततः   ॥06-013-027॥</td></tr>
<tr><td>एको जनपदो राजन्द्वीपेष्वेतेषु भारत। <br>उक्ता जनपदा येषु धर्मश्चैकः प्रदृश्यते   ॥06-013-028॥</td></tr>
<tr><td>ईश्वरो दण्डमुद्यम्य स्वयमेव प्रजापतिः। <br>द्वीपानेतान्महाराज रक्षंस्तिष्ठति नित्यदा   ॥06-013-029॥</td></tr>
<tr><td>स राजा स शिवो राजन्स पिता स पितामहः। <br>गोपायति नरश्रेष्ठ प्रजाः सजडपण्डिताः   ॥06-013-030॥</td></tr>
<tr><td>भोजनं चात्र कौरव्य प्रजाः स्वयमुपस्थितम्। <br>सिद्धमेव महाराज भुञ्जते तत्र नित्यदा   ॥06-013-031॥</td></tr>
<tr><td>ततः परं समा नाम दृश्यते लोकसंस्थितिः। <br>चतुरश्रा महाराज त्रयस्त्रिंशत्तु मण्डलम्   ॥06-013-032॥</td></tr>
<tr><td>तत्र तिष्ठन्ति कौरव्य चत्वारो लोकसंमताः। <br>दिग्गजा भरतश्रेष्ठ वामनैरावतादयः। <br>सुप्रतीकस्तथा राजन्प्रभिन्नकरटामुखः   ॥06-013-033॥</td></tr>
<tr><td>तस्याहं परिमाणं तु न संख्यातुमिहोत्सहे। <br>असंख्यातः स नित्यं हि तिर्यगूर्ध्वमधस्तथा   ॥06-013-034॥</td></tr>
<tr><td>तत्र वै वायवो वान्ति दिग्भ्यः सर्वाभ्य एव च। <br>असंबाधा महाराज तान्निगृह्णन्ति ते गजाः   ॥06-013-035॥</td></tr>
<tr><td>पुष्करैः पद्मसंकाशैर्वर्ष्मवद्भिर्महाप्रभैः। <br>ते शनैः पुनरेवाशु वायून्मुञ्चन्ति नित्यशः   ॥06-013-036॥</td></tr>
<tr><td>श्वसद्भिर्मुच्यमानास्तु दिग्गजैरिह मारुताः। <br>आगच्छन्ति महाराज ततस्तिष्ठन्ति वै प्रजाः   ॥06-013-037॥</td></tr>
<tr><td> धृतराष्ट्र उवाच। <br>परो वै विस्तरोऽत्यर्थं त्वया संजय कीर्तितः। <br>दर्शितं द्वीपसंस्थानमुत्तरं ब्रूहि संजय   ॥06-013-038॥</td></tr>
<tr><td> संजय उवाच। <br>उक्ता द्वीपा महाराज ग्रहान्मे शृणु तत्त्वतः। <br>स्वर्भानुः कौरवश्रेष्ठ यावदेष प्रभावतः   ॥06-013-039॥</td></tr>
<tr><td>परिमण्डलो महाराज स्वर्भानुः श्रूयते ग्रहः। <br>योजनानां सहस्राणि विष्कम्भो द्वादशास्य वै   ॥06-013-040॥</td></tr>
<tr><td>परिणाहेन षट्त्रिंशद्विपुलत्वेन चानघ। <br>षष्टिमाहुः शतान्यस्य बुधाः पौराणिकास्तथा   ॥06-013-041॥</td></tr>
<tr><td>चन्द्रमास्तु सहस्राणि राजन्नेकादश स्मृतः। <br>विष्कम्भेण कुरुश्रेष्ठ त्रयस्त्रिंशत्तु मण्डलम्। <br>एकोनषष्टिर्वैपुल्याच्छीतरश्मेर्महात्मनः   ॥06-013-042॥</td></tr>
<tr><td>सूर्यस्त्वष्टौ सहस्राणि द्वे चान्ये कुरुनन्दन। <br>विष्कम्भेण ततो राजन्मण्डलं त्रिंशतं समम्   ॥06-013-043॥</td></tr>
<tr><td>अष्टपञ्चाशतं राजन्विपुलत्वेन चानघ। <br>श्रूयते परमोदारः पतंगोऽसौ विभावसुः। <br>एतत्प्रमाणमर्कस्य निर्दिष्टमिह भारत   ॥06-013-044॥</td></tr>
<tr><td>स राहुश्छादयत्येतौ यथाकालं महत्तया। <br>चन्द्रादित्यौ महाराज संक्षेपोऽयमुदाहृतः   ॥06-013-045॥</td></tr>
<tr><td>इत्येतत्ते महाराज पृच्छतः शास्त्रचक्षुषा। <br>सर्वमुक्तं यथातत्त्वं तस्माच्छममवाप्नुहि   ॥06-013-046॥</td></tr>
<tr><td>यथादृष्टं मया प्रोक्तं सनिर्याणमिदं जगत्। <br>तस्मादाश्वस कौरव्य पुत्रं दुर्योधनं प्रति   ॥06-013-047॥</td></tr>
<tr><td>श्रुत्वेदं भरतश्रेष्ठ भूमिपर्व मनोनुगम्। <br>श्रीमान्भवति राजन्यः सिद्धार्थः साधुसंमतः। <br>आयुर्बलं च वीर्यं च तस्य तेजश्च वर्धते   ॥06-013-048॥</td></tr>
<tr><td>यः शृणोति महीपाल पर्वणीदं यतव्रतः। <br>प्रीयन्ते पितरस्तस्य तथैव च पितामहाः   ॥06-013-049॥</td></tr>
<tr><td>इदं तु भारतं वर्षं यत्र वर्तामहे वयम्। <br>पूर्वं प्रवर्तते पुण्यं तत्सर्वं श्रुतवानसि   ॥06-013-050॥</td></tr>
</table>
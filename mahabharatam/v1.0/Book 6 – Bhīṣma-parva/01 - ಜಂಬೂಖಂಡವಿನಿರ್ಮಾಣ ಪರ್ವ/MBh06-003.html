<table border = "1"><tr><td>Verse</td></tr>
<tr><td> व्यास उवाच। <br>खरा गोषु प्रजायन्ते रमन्ते मातृभिः सुताः। <br>अनार्तवं पुष्पफलं दर्शयन्ति वने द्रुमाः   ॥06-003-001॥</td></tr>
<tr><td>गर्भिण्यो राजपुत्र्यश्च जनयन्ति विभीषणान्। <br>क्रव्यादान्पक्षिणश्चैव गोमायूनपरान्मृगान्   ॥06-003-002॥</td></tr>
<tr><td>त्रिविषाणाश्चतुर्नेत्राः पञ्चपादा द्विमेहनाः। <br>द्विशीर्षाश्च द्विपुच्छाश्च दंष्ट्रिणः पशवोऽशिवाः   ॥06-003-003॥</td></tr>
<tr><td>जायन्ते विवृतास्याश्च व्याहरन्तोऽशिवा गिरः। <br>त्रिपदाः शिखिनस्तार्क्ष्याश्चतुर्दंष्ट्रा विषाणिनः   ॥06-003-004॥</td></tr>
<tr><td>तथैवान्याश्च दृश्यन्ते स्त्रियश्च ब्रह्मवादिनाम्। <br>वैनतेयान्मयूरांश्च जनयन्त्यः पुरे तव   ॥06-003-005॥</td></tr>
<tr><td>गोवत्सं वडवा सूते श्वा सृगालं महीपते। <br>क्रकराञ्शारिकाश्चैव शुकांश्चाशुभवादिनः   ॥06-003-006॥</td></tr>
<tr><td>स्त्रियः काश्चित्प्रजायन्ते चतस्रः पञ्च कन्यकाः। <br>ता जातमात्रा नृत्यन्ति गायन्ति च हसन्ति च   ॥06-003-007॥</td></tr>
<tr><td>पृथग्जनस्य कुडकाः स्तनपाः स्तेनवेश्मनि। <br>नृत्यन्ति परिगायन्ति वेदयन्तो महद्भयम्   ॥06-003-008॥</td></tr>
<tr><td>प्रतिमाश्चालिखन्त्यन्ये सशस्त्राः कालचोदिताः। <br>अन्योन्यमभिधावन्ति शिशवो दण्डपाणयः। <br>उपरुन्धन्ति कृत्वा च नगराणि युयुत्सवः   ॥06-003-009॥</td></tr>
<tr><td>पद्मोत्पलानि वृक्षेषु जायन्ते कुमुदानि च। <br>विष्वग्वाताश्च वान्त्युग्रा रजो न व्युपशाम्यति   ॥06-003-010॥</td></tr>
<tr><td>अभीक्ष्णं कम्पते भूमिरर्कं राहुस्तथाग्रसत्। <br>श्वेतो ग्रहस्तथा चित्रां समतिक्रम्य तिष्ठति   ॥06-003-011॥</td></tr>
<tr><td>अभावं हि विशेषेण कुरूणां प्रतिपश्यति। <br>धूमकेतुर्महाघोरः पुष्यमाक्रम्य तिष्ठति   ॥06-003-012॥</td></tr>
<tr><td>सेनयोरशिवं घोरं करिष्यति महाग्रहः। <br>मघास्वङ्गारको वक्रः श्रवणे च बृहस्पतिः   ॥06-003-013॥</td></tr>
<tr><td>भाग्यं नक्षत्रमाक्रम्य सूर्यपुत्रेण पीड्यते। <br>शुक्रः प्रोष्ठपदे पूर्वे समारुह्य विशां पते। <br>उत्तरे तु परिक्रम्य सहितः प्रत्युदीक्षते   ॥06-003-014॥</td></tr>
<tr><td>श्यामो ग्रहः प्रज्वलितः सधूमः सहपावकः। <br>ऐन्द्रं तेजस्वि नक्षत्रं ज्येष्ठामाक्रम्य तिष्ठति   ॥06-003-015॥</td></tr>
<tr><td>ध्रुवः प्रज्वलितो घोरमपसव्यं प्रवर्तते। <br>चित्रास्वात्यन्तरे चैव धिष्ठितः परुषो ग्रहः   ॥06-003-016॥</td></tr>
<tr><td>वक्रानुवक्रं कृत्वा च श्रवणे पावकप्रभः। <br>ब्रह्मराशिं समावृत्य लोहिताङ्गो व्यवस्थितः   ॥06-003-017॥</td></tr>
<tr><td>सर्वसस्यप्रतिच्छन्ना पृथिवी फलमालिनी। <br>पञ्चशीर्षा यवाश्चैव शतशीर्षाश्च शालयः   ॥06-003-018॥</td></tr>
<tr><td>प्रधानाः सर्वलोकस्य यास्वायत्तमिदं जगत्। <br>ता गावः प्रस्नुता वत्सैः शोणितं प्रक्षरन्त्युत   ॥06-003-019॥</td></tr>
<tr><td>निश्चेरुरपिधानेभ्यः खड्गाः प्रज्वलिता भृशम्। <br>व्यक्तं पश्यन्ति शस्त्राणि संग्रामं समुपस्थितम्   ॥06-003-020॥</td></tr>
<tr><td>अग्निवर्णा यथा भासः शस्त्राणामुदकस्य च। <br>कवचानां ध्वजानां च भविष्यति महान्क्षयः   ॥06-003-021॥</td></tr>
<tr><td>दिक्षु प्रज्वलितास्याश्च व्याहरन्ति मृगद्विजाः। <br>अत्याहितं दर्शयन्तो वेदयन्ति महद्भयम्   ॥06-003-022॥</td></tr>
<tr><td>एकपक्षाक्षिचरणः शकुनिः खचरो निशि। <br>रौद्रं वदति संरब्धः शोणितं छर्दयन्मुहुः   ॥06-003-023॥</td></tr>
<tr><td>ग्रहौ ताम्रारुणशिखौ प्रज्वलन्ताविव स्थितौ। <br>सप्तर्षीणामुदाराणां समवच्छाद्य वै प्रभाम्   ॥06-003-024॥</td></tr>
<tr><td>संवत्सरस्थायिनौ च ग्रहौ प्रज्वलितावुभौ। <br>विशाखयोः समीपस्थौ बृहस्पतिशनैश्चरौ   ॥06-003-025॥</td></tr>
<tr><td>कृत्तिकासु ग्रहस्तीव्रो नक्षत्रे प्रथमे ज्वलन्। <br>वपूंष्यपहरन्भासा धूमकेतुरिव स्थितः   ॥06-003-026॥</td></tr>
<tr><td>त्रिषु पूर्वेषु सर्वेषु नक्षत्रेषु विशां पते। <br>बुधः संपततेऽभीक्ष्णं जनयन्सुमहद्भयम्   ॥06-003-027॥</td></tr>
<tr><td>चतुर्दशीं पञ्चदशीं भूतपूर्वां च षोडशीम्। <br>इमां तु नाभिजानामि अमावास्यां त्रयोदशीम्   ॥06-003-028॥</td></tr>
<tr><td>चन्द्रसूर्यावुभौ ग्रस्तावेकमासे त्रयोदशीम्। <br>अपर्वणि ग्रहावेतौ प्रजाः संक्षपयिष्यतः   ॥06-003-029॥</td></tr>
<tr><td>रजोवृता दिशः सर्वाः पांसुवर्षैः समन्ततः। <br>उत्पातमेघा रौद्राश्च रात्रौ वर्षन्ति शोणितम्   ॥06-003-030॥</td></tr>
<tr><td>मांसवर्षं पुनस्तीव्रमासीत्कृष्णचतुर्दशीम्। <br>अर्धरात्रे महाघोरमतृप्यंस्तत्र राक्षसाः   ॥06-003-031॥</td></tr>
<tr><td>प्रतिस्रोतोऽवहन्नद्यः सरितः शोणितोदकाः। <br>फेनायमानाः कूपाश्च नर्दन्ति वृषभा इव। <br>पतन्त्युल्काः सनिर्घाताः शुष्काशनिविमिश्रिताः   ॥06-003-032॥</td></tr>
<tr><td>अद्य चैव निशां व्युष्टामुदये भानुराहतः। <br>ज्वलन्तीभिर्महोल्काभिश्चतुर्भिः सर्वतोदिशम्   ॥06-003-033॥</td></tr>
<tr><td>आदित्यमुपतिष्ठद्भिस्तत्र चोक्तं महर्षिभिः। <br>भूमिपालसहस्राणां भूमिः पास्यति शोणितम्   ॥06-003-034॥</td></tr>
<tr><td>कैलासमन्दराभ्यां तु तथा हिमवतो गिरेः। <br>सहस्रशो महाशब्दं शिखराणि पतन्ति च   ॥06-003-035॥</td></tr>
<tr><td>महाभूता भूमिकम्पे चतुरः सागरान्पृथक्। <br>वेलामुद्वर्तयन्ति स्म क्षोभयन्तः पुनः पुनः   ॥06-003-036॥</td></tr>
<tr><td>वृक्षानुन्मथ्य वान्त्युग्रा वाताः शर्करकर्षिणः। <br>पतन्ति चैत्यवृक्षाश्च ग्रामेषु नगरेषु च   ॥06-003-037॥</td></tr>
<tr><td>पीतलोहितनीलश्च ज्वलत्यग्निर्हुतो द्विजैः। <br>वामार्चिः शावगन्धी च धूमप्रायः खरस्वनः। <br>स्पर्शा गन्धा रसाश्चैव विपरीता महीपते   ॥06-003-038॥</td></tr>
<tr><td>धूमायन्ते ध्वजा राज्ञां कम्पमाना मुहुर्मुहुः। <br>मुञ्चन्त्यङ्गारवर्षाणि भेर्योऽथ पटहास्तथा   ॥06-003-039॥</td></tr>
<tr><td>प्रासादशिखराग्रेषु पुरद्वारेषु चैव हि। <br>गृध्राः परिपतन्त्युग्रा वामं मण्डलमाश्रिताः   ॥06-003-040॥</td></tr>
<tr><td>पक्वापक्वेति सुभृशं वावाश्यन्ते वयांसि च। <br>निलीयन्ते ध्वजाग्रेषु क्षयाय पृथिवीक्षिताम्   ॥06-003-041॥</td></tr>
<tr><td>ध्यायन्तः प्रकिरन्तश्च वालान्वेपथुसंयुताः। <br>रुदन्ति दीनास्तुरगा मातङ्गाश्च सहस्रशः   ॥06-003-042॥</td></tr>
<tr><td>एतच्छ्रुत्वा भवानत्र प्राप्तकालं व्यवस्यताम्। <br>यथा लोकः समुच्छेदं नायं गच्छेत भारत   ॥06-003-043॥</td></tr>
<tr><td> वैशंपायन उवाच। <br>पितुर्वचो निशम्यैतद्धृतराष्ट्रोऽब्रवीदिदम्। <br>दिष्टमेतत्पुरा मन्ये भविष्यति न संशयः   ॥06-003-044॥</td></tr>
<tr><td>क्षत्रियाः क्षत्रधर्मेण वध्यन्ते यदि संयुगे। <br>वीरलोकं समासाद्य सुखं प्राप्स्यन्ति केवलम्   ॥06-003-045॥</td></tr>
<tr><td>इह कीर्तिं परे लोके दीर्घकालं महत्सुखम्। <br>प्राप्स्यन्ति पुरुषव्याघ्राः प्राणांस्त्यक्त्वा महाहवे   ॥06-003-046॥</td></tr>
</table>
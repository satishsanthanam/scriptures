<table border = "1"><tr><td>Verse</td></tr>
<tr><td> धृतराष्ट्र उवाच। <br>नदीनां पर्वतानां च नामधेयानि संजय। <br>तथा जनपदानां च ये चान्ये भूमिमाश्रिताः   ॥06-006-001॥</td></tr>
<tr><td>प्रमाणं च प्रमाणज्ञ पृथिव्या अपि सर्वशः। <br>निखिलेन समाचक्ष्व काननानि च संजय   ॥06-006-002॥</td></tr>
<tr><td> संजय उवाच। <br>पञ्चेमानि महाराज महाभूतानि संग्रहात्। <br>जगत्स्थितानि सर्वाणि समान्याहुर्मनीषिणः   ॥06-006-003॥</td></tr>
<tr><td>भूमिरापस्तथा वायुरग्निराकाशमेव च। <br>गुणोत्तराणि सर्वाणि तेषां भूमिः प्रधानतः   ॥06-006-004॥</td></tr>
<tr><td>शब्दः स्पर्शश्च रूपं च रसो गन्धश्च पञ्चमः। <br>भूमेरेते गुणाः प्रोक्ता ऋषिभिस्तत्त्ववेदिभिः   ॥06-006-005॥</td></tr>
<tr><td>चत्वारोऽप्सु गुणा राजन्गन्धस्तत्र न विद्यते। <br>शब्दः स्पर्शश्च रूपं च तेजसोऽथ गुणास्त्रयः। <br>शब्दः स्पर्शश्च वायोस्तु आकाशे शब्द एव च   ॥06-006-006॥</td></tr>
<tr><td>एते पञ्च गुणा राजन्महाभूतेषु पञ्चसु। <br>वर्तन्ते सर्वलोकेषु येषु लोकाः प्रतिष्ठिताः   ॥06-006-007॥</td></tr>
<tr><td>अन्योन्यं नाभिवर्तन्ते साम्यं भवति वै यदा। <br>यदा तु विषमीभावमाविशन्ति परस्परम्। <br>तदा देहैर्देहवन्तो व्यतिरोहन्ति नान्यथा   ॥06-006-008॥</td></tr>
<tr><td>आनुपूर्व्याद्विनश्यन्ति जायन्ते चानुपूर्वशः। <br>सर्वाण्यपरिमेयानि तदेषां रूपमैश्वरम्   ॥06-006-009॥</td></tr>
<tr><td>तत्र तत्र हि दृश्यन्ते धातवः पाञ्चभौतिकाः। <br>तेषां मनुष्यास्तर्केण प्रमाणानि प्रचक्षते   ॥06-006-010॥</td></tr>
<tr><td>अचिन्त्याः खलु ये भावा न तांस्तर्केण साधयेत्। <br>प्रकृतिभ्यः परं यत्तु तदचिन्त्यस्य लक्षणम्   ॥06-006-011॥</td></tr>
<tr><td>सुदर्शनं प्रवक्ष्यामि द्वीपं ते कुरुनन्दन। <br>परिमण्डलो महाराज द्वीपोऽसौ चक्रसंस्थितः   ॥06-006-012॥</td></tr>
<tr><td>नदीजलप्रतिच्छन्नः पर्वतैश्चाभ्रसंनिभैः। <br>पुरैश्च विविधाकारै रम्यैर्जनपदैस्तथा   ॥06-006-013॥</td></tr>
<tr><td>वृक्षैः पुष्पफलोपेतैः संपन्नधनधान्यवान्। <br>लावणेन समुद्रेण समन्तात्परिवारितः   ॥06-006-014॥</td></tr>
<tr><td>यथा च पुरुषः पश्येदादर्शे मुखमात्मनः। <br>एवं सुदर्शनद्वीपो दृश्यते चन्द्रमण्डले   ॥06-006-015॥</td></tr>
<tr><td>द्विरंशे पिप्पलस्तत्र द्विरंशे च शशो महान्। <br>सर्वौषधिसमावापैः सर्वतः परिबृंहितः। <br>आपस्ततोऽन्या विज्ञेया एष संक्षेप उच्यते   ॥06-006-016॥</td></tr>
</table>
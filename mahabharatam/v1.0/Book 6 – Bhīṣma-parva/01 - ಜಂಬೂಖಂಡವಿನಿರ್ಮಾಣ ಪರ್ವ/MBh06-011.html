<table border = "1"><tr><td>Verse</td></tr>
<tr><td> धृतराष्ट्र उवाच। <br>भारतस्यास्य वर्षस्य तथा हैमवतस्य च। <br>प्रमाणमायुषः सूत फलं चापि शुभाशुभम्   ॥06-011-001॥</td></tr>
<tr><td>अनागतमतिक्रान्तं वर्तमानं च संजय। <br>आचक्ष्व मे विस्तरेण हरिवर्षं तथैव च   ॥06-011-002॥</td></tr>
<tr><td> संजय उवाच। <br>चत्वारि भारते वर्षे युगानि भरतर्षभ। <br>कृतं त्रेता द्वापरं च पुष्यं च कुरुवर्धन   ॥06-011-003॥</td></tr>
<tr><td>पूर्वं कृतयुगं नाम ततस्त्रेतायुगं विभो। <br>संक्षेपाद्द्वापरस्याथ ततः पुष्यं प्रवर्तते   ॥06-011-004॥</td></tr>
<tr><td>चत्वारि च सहस्राणि वर्षाणां कुरुसत्तम। <br>आयुःसंख्या कृतयुगे संख्याता राजसत्तम   ॥06-011-005॥</td></tr>
<tr><td>तथा त्रीणि सहस्राणि त्रेतायां मनुजाधिप। <br>द्विसहस्रं द्वापरे तु शते तिष्ठति संप्रति   ॥06-011-006॥</td></tr>
<tr><td>न प्रमाणस्थितिर्ह्यस्ति पुष्येऽस्मिन्भरतर्षभ। <br>गर्भस्थाश्च म्रियन्तेऽत्र तथा जाता म्रियन्ति च   ॥06-011-007॥</td></tr>
<tr><td>महाबला महासत्त्वाः प्रजागुणसमन्विताः। <br>अजायन्त कृते राजन्मुनयः सुतपोधनाः   ॥06-011-008॥</td></tr>
<tr><td>महोत्साहा महात्मानो धार्मिकाः सत्यवादिनः। <br>जाताः कृतयुगे राजन्धनिनः प्रियदर्शनाः   ॥06-011-009॥</td></tr>
<tr><td>आयुष्मन्तो महावीरा धनुर्धरवरा युधि। <br>जायन्ते क्षत्रियाः शूरास्त्रेतायां चक्रवर्तिनः   ॥06-011-010॥</td></tr>
<tr><td>सर्ववर्णा महाराज जायन्ते द्वापरे सति। <br>महोत्साहा महावीर्याः परस्परवधैषिणः   ॥06-011-011॥</td></tr>
<tr><td>तेजसाल्पेन संयुक्ताः क्रोधनाः पुरुषा नृप। <br>लुब्धाश्चानृतकाश्चैव पुष्ये जायन्ति भारत   ॥06-011-012॥</td></tr>
<tr><td>ईर्ष्या मानस्तथा क्रोधो मायासूया तथैव च। <br>पुष्ये भवन्ति मर्त्यानां रागो लोभश्च भारत   ॥06-011-013॥</td></tr>
<tr><td>संक्षेपो वर्तते राजन्द्वापरेऽस्मिन्नराधिप। <br>गुणोत्तरं हैमवतं हरिवर्षं ततः परम्   ॥06-011-014॥</td></tr>
</table>
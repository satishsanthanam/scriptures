<table border = "1"><tr><td>Verse</td></tr>
<tr><td> श्रीभगवानुवाच। <br>इमं विवस्वते योगं प्रोक्तवानहमव्ययम्। <br>विवस्वान्मनवे प्राह मनुरिक्ष्वाकवेऽब्रवीत्   ॥06-026-001॥</td></tr>
<tr><td>एवं परंपराप्राप्तमिमं राजर्षयो विदुः। <br>स कालेनेह महता योगो नष्टः परंतप   ॥06-026-002॥</td></tr>
<tr><td>स एवायं मया तेऽद्य योगः प्रोक्तः पुरातनः। <br>भक्तोऽसि मे सखा चेति रहस्यं ह्येतदुत्तमम्   ॥06-026-003॥</td></tr>
<tr><td> अर्जुन उवाच। <br>अपरं भवतो जन्म परं जन्म विवस्वतः। <br>कथमेतद्विजानीयां त्वमादौ प्रोक्तवानिति   ॥06-026-004॥</td></tr>
<tr><td> श्रीभगवानुवाच। <br>बहूनि मे व्यतीतानि जन्मानि तव चार्जुन। <br>तान्यहं वेद सर्वाणि न त्वं वेत्थ परंतप   ॥06-026-005॥</td></tr>
<tr><td>अजोऽपि सन्नव्ययात्मा भूतानामीश्वरोऽपि सन्। <br>प्रकृतिं स्वामधिष्ठाय संभवाम्यात्ममायया   ॥06-026-006॥</td></tr>
<tr><td>यदा यदा हि धर्मस्य ग्लानिर्भवति भारत। <br>अभ्युत्थानमधर्मस्य तदात्मानं सृजाम्यहम्   ॥06-026-007॥</td></tr>
<tr><td>परित्राणाय साधूनां विनाशाय च दुष्कृताम्। <br>धर्मसंस्थापनार्थाय संभवामि युगे युगे   ॥06-026-008॥</td></tr>
<tr><td>जन्म कर्म च मे दिव्यमेवं यो वेत्ति तत्त्वतः। <br>त्यक्त्वा देहं पुनर्जन्म नैति मामेति सोऽर्जुन   ॥06-026-009॥</td></tr>
<tr><td>वीतरागभयक्रोधा मन्मया मामुपाश्रिताः। <br>बहवो ज्ञानतपसा पूता मद्भावमागताः   ॥06-026-010॥</td></tr>
<tr><td>ये यथा मां प्रपद्यन्ते तांस्तथैव भजाम्यहम्। <br>मम वर्त्मानुवर्तन्ते मनुष्याः पार्थ सर्वशः   ॥06-026-011॥</td></tr>
<tr><td>काङ्क्षन्तः कर्मणां सिद्धिं यजन्त इह देवताः। <br>क्षिप्रं हि मानुषे लोके सिद्धिर्भवति कर्मजा   ॥06-026-012॥</td></tr>
<tr><td>चातुर्वर्ण्यं मया सृष्टं गुणकर्मविभागशः। <br>तस्य कर्तारमपि मां विद्ध्यकर्तारमव्ययम्   ॥06-026-013॥</td></tr>
<tr><td>न मां कर्माणि लिम्पन्ति न मे कर्मफले स्पृहा। <br>इति मां योऽभिजानाति कर्मभिर्न स बध्यते   ॥06-026-014॥</td></tr>
<tr><td>एवं ज्ञात्वा कृतं कर्म पूर्वैरपि मुमुक्षुभिः। <br>कुरु कर्मैव तस्मात्त्वं पूर्वैः पूर्वतरं कृतम्   ॥06-026-015॥</td></tr>
<tr><td>किं कर्म किमकर्मेति कवयोऽप्यत्र मोहिताः। <br>तत्ते कर्म प्रवक्ष्यामि यज्ज्ञात्वा मोक्ष्यसेऽशुभात्   ॥06-026-016॥</td></tr>
<tr><td>कर्मणो ह्यपि बोद्धव्यं बोद्धव्यं च विकर्मणः। <br>अकर्मणश्च बोद्धव्यं गहना कर्मणो गतिः   ॥06-026-017॥</td></tr>
<tr><td>कर्मण्यकर्म यः पश्येदकर्मणि च कर्म यः। <br>स बुद्धिमान्मनुष्येषु स युक्तः कृत्स्नकर्मकृत्   ॥06-026-018॥</td></tr>
<tr><td>यस्य सर्वे समारम्भाः कामसंकल्पवर्जिताः। <br>ज्ञानाग्निदग्धकर्माणं तमाहुः पण्डितं बुधाः   ॥06-026-019॥</td></tr>
<tr><td>त्यक्त्वा कर्मफलासङ्गं नित्यतृप्तो निराश्रयः। <br>कर्मण्यभिप्रवृत्तोऽपि नैव किंचित्करोति सः   ॥06-026-020॥</td></tr>
<tr><td>निराशीर्यतचित्तात्मा त्यक्तसर्वपरिग्रहः। <br>शारीरं केवलं कर्म कुर्वन्नाप्नोति किल्बिषम्   ॥06-026-021॥</td></tr>
<tr><td>यदृच्छालाभसंतुष्टो द्वंद्वातीतो विमत्सरः। <br>समः सिद्धावसिद्धौ च कृत्वापि न निबध्यते   ॥06-026-022॥</td></tr>
<tr><td>गतसङ्गस्य मुक्तस्य ज्ञानावस्थितचेतसः। <br>यज्ञायाचरतः कर्म समग्रं प्रविलीयते   ॥06-026-023॥</td></tr>
<tr><td>ब्रह्मार्पणं ब्रह्महविर्ब्रह्माग्नौ ब्रह्मणा हुतम्। <br>ब्रह्मैव तेन गन्तव्यं ब्रह्मकर्मसमाधिना   ॥06-026-024॥</td></tr>
<tr><td>दैवमेवापरे यज्ञं योगिनः पर्युपासते। <br>ब्रह्माग्नावपरे यज्ञं यज्ञेनैवोपजुह्वति   ॥06-026-025॥</td></tr>
<tr><td>श्रोत्रादीनीन्द्रियाण्यन्ये संयमाग्निषु जुह्वति। <br>शब्दादीन्विषयानन्य इन्द्रियाग्निषु जुह्वति   ॥06-026-026॥</td></tr>
<tr><td>सर्वाणीन्द्रियकर्माणि प्राणकर्माणि चापरे। <br>आत्मसंयमयोगाग्नौ जुह्वति ज्ञानदीपिते   ॥06-026-027॥</td></tr>
<tr><td>द्रव्ययज्ञास्तपोयज्ञा योगयज्ञास्तथापरे। <br>स्वाध्यायज्ञानयज्ञाश्च यतयः संशितव्रताः   ॥06-026-028॥</td></tr>
<tr><td>अपाने जुह्वति प्राणं प्राणेऽपानं तथापरे। <br>प्राणापानगती रुद्ध्वा प्राणायामपरायणाः   ॥06-026-029॥</td></tr>
<tr><td>अपरे नियताहाराः प्राणान्प्राणेषु जुह्वति। <br>सर्वेऽप्येते यज्ञविदो यज्ञक्षपितकल्मषाः   ॥06-026-030॥</td></tr>
<tr><td>यज्ञशिष्टामृतभुजो यान्ति ब्रह्म सनातनम्। <br>नायं लोकोऽस्त्ययज्ञस्य कुतोऽन्यः कुरुसत्तम   ॥06-026-031॥</td></tr>
<tr><td>एवं बहुविधा यज्ञा वितता ब्रह्मणो मुखे। <br>कर्मजान्विद्धि तान्सर्वानेवं ज्ञात्वा विमोक्ष्यसे   ॥06-026-032॥</td></tr>
<tr><td>श्रेयान्द्रव्यमयाद्यज्ञाज्ज्ञानयज्ञः परंतप। <br>सर्वं कर्माखिलं पार्थ ज्ञाने परिसमाप्यते   ॥06-026-033॥</td></tr>
<tr><td>तद्विद्धि प्रणिपातेन परिप्रश्नेन सेवया। <br>उपदेक्ष्यन्ति ते ज्ञानं ज्ञानिनस्तत्त्वदर्शिनः   ॥06-026-034॥</td></tr>
<tr><td>यज्ज्ञात्वा न पुनर्मोहमेवं यास्यसि पाण्डव। <br>येन भूतान्यशेषेण द्रक्ष्यस्यात्मन्यथो मयि   ॥06-026-035॥</td></tr>
<tr><td>अपि चेदसि पापेभ्यः सर्वेभ्यः पापकृत्तमः। <br>सर्वं ज्ञानप्लवेनैव वृजिनं संतरिष्यसि   ॥06-026-036॥</td></tr>
<tr><td>यथैधांसि समिद्धोऽग्निर्भस्मसात्कुरुतेऽर्जुन। <br>ज्ञानाग्निः सर्वकर्माणि भस्मसात्कुरुते तथा   ॥06-026-037॥</td></tr>
<tr><td>न हि ज्ञानेन सदृशं पवित्रमिह विद्यते। <br>तत्स्वयं योगसंसिद्धः कालेनात्मनि विन्दति   ॥06-026-038॥</td></tr>
<tr><td>श्रद्धावाँल्लभते ज्ञानं तत्परः संयतेन्द्रियः। <br>ज्ञानं लब्ध्वा परां शान्तिमचिरेणाधिगच्छति   ॥06-026-039॥</td></tr>
<tr><td>अज्ञश्चाश्रद्दधानश्च संशयात्मा विनश्यति। <br>नायं लोकोऽस्ति न परो न सुखं संशयात्मनः   ॥06-026-040॥</td></tr>
<tr><td>योगसंन्यस्तकर्माणं ज्ञानसंछिन्नसंशयम्। <br>आत्मवन्तं न कर्माणि निबध्नन्ति धनंजय   ॥06-026-041॥</td></tr>
<tr><td>तस्मादज्ञानसंभूतं हृत्स्थं ज्ञानासिनात्मनः। <br>छित्त्वैनं संशयं योगमातिष्ठोत्तिष्ठ भारत   ॥06-026-042॥</td></tr>
</table>
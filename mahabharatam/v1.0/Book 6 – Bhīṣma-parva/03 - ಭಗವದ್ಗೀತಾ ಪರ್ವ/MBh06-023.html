<table border = "1"><tr><td>Verse</td></tr>
<tr><td> धृतराष्ट्र उवाच। <br>धर्मक्षेत्रे कुरुक्षेत्रे समवेता युयुत्सवः। <br>मामकाः पाण्डवाश्चैव किमकुर्वत संजय   ॥06-023-001॥</td></tr>
<tr><td> संजय उवाच। <br>दृष्ट्वा तु पाण्डवानीकं व्यूढं दुर्योधनस्तदा। <br>आचार्यमुपसंगम्य राजा वचनमब्रवीत्   ॥06-023-002॥</td></tr>
<tr><td>पश्यैतां पाण्डुपुत्राणामाचार्य महतीं चमूम्। <br>व्यूढां द्रुपदपुत्रेण तव शिष्येण धीमता   ॥06-023-003॥</td></tr>
<tr><td>अत्र शूरा महेष्वासा भीमार्जुनसमा युधि। <br>युयुधानो विराटश्च द्रुपदश्च महारथः   ॥06-023-004॥</td></tr>
<tr><td>धृष्टकेतुश्चेकितानः काशिराजश्च वीर्यवान्। <br>पुरुजित्कुन्तिभोजश्च शैब्यश्च नरपुंगवः   ॥06-023-005॥</td></tr>
<tr><td>युधामन्युश्च विक्रान्त उत्तमौजाश्च वीर्यवान्। <br>सौभद्रो द्रौपदेयाश्च सर्व एव महारथाः   ॥06-023-006॥</td></tr>
<tr><td>अस्माकं तु विशिष्टा ये तान्निबोध द्विजोत्तम। <br>नायका मम सैन्यस्य संज्ञार्थं तान्ब्रवीमि ते   ॥06-023-007॥</td></tr>
<tr><td>भवान्भीष्मश्च कर्णश्च कृपश्च समितिंजयः। <br>अश्वत्थामा विकर्णश्च सौमदत्तिस्तथैव च   ॥06-023-008॥</td></tr>
<tr><td>अन्ये च बहवः शूरा मदर्थे त्यक्तजीविताः। <br>नानाशस्त्रप्रहरणाः सर्वे युद्धविशारदाः   ॥06-023-009॥</td></tr>
<tr><td>अपर्याप्तं तदस्माकं बलं भीष्माभिरक्षितम्। <br>पर्याप्तं त्विदमेतेषां बलं भीमाभिरक्षितम्   ॥06-023-010॥</td></tr>
<tr><td>अयनेषु च सर्वेषु यथाभागमवस्थिताः। <br>भीष्ममेवाभिरक्षन्तु भवन्तः सर्व एव हि   ॥06-023-011॥</td></tr>
<tr><td>तस्य संजनयन्हर्षं कुरुवृद्धः पितामहः। <br>सिंहनादं विनद्योच्चैः शङ्खं दध्मौ प्रतापवान्   ॥06-023-012॥</td></tr>
<tr><td>ततः शङ्खाश्च भेर्यश्च पणवानकगोमुखाः। <br>सहसैवाभ्यहन्यन्त स शब्दस्तुमुलोऽभवत्   ॥06-023-013॥</td></tr>
<tr><td>ततः श्वेतैर्हयैर्युक्ते महति स्यन्दने स्थितौ। <br>माधवः पाण्डवश्चैव दिव्यौ शङ्खौ प्रदध्मतुः   ॥06-023-014॥</td></tr>
<tr><td>पाञ्चजन्यं हृषीकेशो देवदत्तं धनंजयः। <br>पौण्ड्रं दध्मौ महाशङ्खं भीमकर्मा वृकोदरः   ॥06-023-015॥</td></tr>
<tr><td>अनन्तविजयं राजा कुन्तीपुत्रो युधिष्ठिरः। <br>नकुलः सहदेवश्च सुघोषमणिपुष्पकौ   ॥06-023-016॥</td></tr>
<tr><td>काश्यश्च परमेष्वासः शिखण्डी च महारथः। <br>धृष्टद्युम्नो विराटश्च सात्यकिश्चापराजितः   ॥06-023-017॥</td></tr>
<tr><td>द्रुपदो द्रौपदेयाश्च सर्वशः पृथिवीपते। <br>सौभद्रश्च महाबाहुः शङ्खान्दध्मुः पृथक्पृथक्   ॥06-023-018॥</td></tr>
<tr><td>स घोषो धार्तराष्ट्राणां हृदयानि व्यदारयत्। <br>नभश्च पृथिवीं चैव तुमुलो व्यनुनादयन्   ॥06-023-019॥</td></tr>
<tr><td>अथ व्यवस्थितान्दृष्ट्वा धार्तराष्ट्रान्कपिध्वजः। <br>प्रवृत्ते शस्त्रसंपाते धनुरुद्यम्य पाण्डवः   ॥06-023-020॥</td></tr>
<tr><td>हृषीकेशं तदा वाक्यमिदमाह महीपते। <br>सेनयोरुभयोर्मध्ये रथं स्थापय मेऽच्युत   ॥06-023-021॥</td></tr>
<tr><td>यावदेतान्निरीक्षेऽहं योद्धुकामानवस्थितान्। <br>कैर्मया सह योद्धव्यमस्मिन्रणसमुद्यमे   ॥06-023-022॥</td></tr>
<tr><td>योत्स्यमानानवेक्षेऽहं य एतेऽत्र समागताः। <br>धार्तराष्ट्रस्य दुर्बुद्धेर्युद्धे प्रियचिकीर्षवः   ॥06-023-023॥</td></tr>
<tr><td>एवमुक्तो हृषीकेशो गुडाकेशेन भारत। <br>सेनयोरुभयोर्मध्ये स्थापयित्वा रथोत्तमम्   ॥06-023-024॥</td></tr>
<tr><td>भीष्मद्रोणप्रमुखतः सर्वेषां च महीक्षिताम्। <br>उवाच पार्थ पश्यैतान्समवेतान्कुरूनिति   ॥06-023-025॥</td></tr>
<tr><td>तत्रापश्यत्स्थितान्पार्थः पितॄनथ पितामहान्। <br>आचार्यान्मातुलान्भ्रातॄन्पुत्रान्पौत्रान्सखींस्तथा   ॥06-023-026॥</td></tr>
<tr><td>श्वशुरान्सुहृदश्चैव सेनयोरुभयोरपि। <br>तान्समीक्ष्य स कौन्तेयः सर्वान्बन्धूनवस्थितान्   ॥06-023-027॥</td></tr>
<tr><td>कृपया परयाविष्टो विषीदन्निदमब्रवीत्। <br>दृष्ट्वेमान्स्वजनान्कृष्ण युयुत्सून्समवस्थितान्   ॥06-023-028॥</td></tr>
<tr><td>सीदन्ति मम गात्राणि मुखं च परिशुष्यति। <br>वेपथुश्च शरीरे मे रोमहर्षश्च जायते   ॥06-023-029॥</td></tr>
<tr><td>गाण्डीवं स्रंसते हस्तात्त्वक्चैव परिदह्यते। <br>न च शक्नोम्यवस्थातुं भ्रमतीव च मे मनः   ॥06-023-030॥</td></tr>
<tr><td>निमित्तानि च पश्यामि विपरीतानि केशव। <br>न च श्रेयोऽनुपश्यामि हत्वा स्वजनमाहवे   ॥06-023-031॥</td></tr>
<tr><td>न काङ्क्षे विजयं कृष्ण न च राज्यं सुखानि च। <br>किं नो राज्येन गोविन्द किं भोगैर्जीवितेन वा   ॥06-023-032॥</td></tr>
<tr><td>येषामर्थे काङ्क्षितं नो राज्यं भोगाः सुखानि च। <br>त इमेऽवस्थिता युद्धे प्राणांस्त्यक्त्वा धनानि च   ॥06-023-033॥</td></tr>
<tr><td>आचार्याः पितरः पुत्रास्तथैव च पितामहाः। <br>मातुलाः श्वशुराः पौत्राः स्यालाः संबन्धिनस्तथा   ॥06-023-034॥</td></tr>
<tr><td>एतान्न हन्तुमिच्छामि घ्नतोऽपि मधुसूदन। <br>अपि त्रैलोक्यराज्यस्य हेतोः किं नु महीकृते   ॥06-023-035॥</td></tr>
<tr><td>निहत्य धार्तराष्ट्रान्नः का प्रीतिः स्याज्जनार्दन। <br>पापमेवाश्रयेदस्मान्हत्वैतानाततायिनः   ॥06-023-036॥</td></tr>
<tr><td>तस्मान्नार्हा वयं हन्तुं धार्तराष्ट्रान्सबान्धवान्। <br>स्वजनं हि कथं हत्वा सुखिनः स्याम माधव   ॥06-023-037॥</td></tr>
<tr><td>यद्यप्येते न पश्यन्ति लोभोपहतचेतसः। <br>कुलक्षयकृतं दोषं मित्रद्रोहे च पातकम्   ॥06-023-038॥</td></tr>
<tr><td>कथं न ज्ञेयमस्माभिः पापादस्मान्निवर्तितुम्। <br>कुलक्षयकृतं दोषं प्रपश्यद्भिर्जनार्दन   ॥06-023-039॥</td></tr>
<tr><td>कुलक्षये प्रणश्यन्ति कुलधर्माः सनातनाः। <br>धर्मे नष्टे कुलं कृत्स्नमधर्मोऽभिभवत्युत   ॥06-023-040॥</td></tr>
<tr><td>अधर्माभिभवात्कृष्ण प्रदुष्यन्ति कुलस्त्रियः। <br>स्त्रीषु दुष्टासु वार्ष्णेय जायते वर्णसंकरः   ॥06-023-041॥</td></tr>
<tr><td>संकरो नरकायैव कुलघ्नानां कुलस्य च। <br>पतन्ति पितरो ह्येषां लुप्तपिण्डोदकक्रियाः   ॥06-023-042॥</td></tr>
<tr><td>दोषैरेतैः कुलघ्नानां वर्णसंकरकारकैः। <br>उत्साद्यन्ते जातिधर्माः कुलधर्माश्च शाश्वताः   ॥06-023-043॥</td></tr>
<tr><td>उत्सन्नकुलधर्माणां मनुष्याणां जनार्दन। <br>नरके नियतं वासो भवतीत्यनुशुश्रुम   ॥06-023-044॥</td></tr>
<tr><td>अहो बत महत्पापं कर्तुं व्यवसिता वयम्। <br>यद्राज्यसुखलोभेन हन्तुं स्वजनमुद्यताः   ॥06-023-045॥</td></tr>
<tr><td>यदि मामप्रतीकारमशस्त्रं शस्त्रपाणयः। <br>धार्तराष्ट्रा रणे हन्युस्तन्मे क्षेमतरं भवेत्   ॥06-023-046॥</td></tr>
<tr><td>एवमुक्त्वार्जुनः संख्ये रथोपस्थ उपाविशत्। <br>विसृज्य सशरं चापं शोकसंविग्नमानसः   ॥06-023-047॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>बृहतीं धार्तराष्ट्राणां दृष्ट्वा सेनां समुद्यताम्। <br>विषादमगमद्राजा कुन्तीपुत्रो युधिष्ठिरः   ॥06-021-001॥</td></tr>
<tr><td>व्यूहं भीष्मेण चाभेद्यं कल्पितं प्रेक्ष्य पाण्डवः। <br>अभेद्यमिव संप्रेक्ष्य विषण्णोऽर्जुनमब्रवीत्   ॥06-021-002॥</td></tr>
<tr><td>धनंजय कथं शक्यमस्माभिर्योद्धुमाहवे। <br>धार्तराष्ट्रैर्महाबाहो येषां योद्धा पितामहः   ॥06-021-003॥</td></tr>
<tr><td>अक्षोभ्योऽयमभेद्यश्च भीष्मेणामित्रकर्शिना। <br>कल्पितः शास्त्रदृष्टेन विधिना भूरितेजसा   ॥06-021-004॥</td></tr>
<tr><td>ते वयं संशयं प्राप्ताः ससैन्याः शत्रुकर्शन। <br>कथमस्मान्महाव्यूहादुद्यानं नो भविष्यति   ॥06-021-005॥</td></tr>
<tr><td>अथार्जुनोऽब्रवीत्पार्थं युधिष्ठिरममित्रहा। <br>विषण्णमभिसंप्रेक्ष्य तव राजन्ननीकिनीम्   ॥06-021-006॥</td></tr>
<tr><td>प्रज्ञयाभ्यधिकाञ्शूरान्गुणयुक्तान्बहूनपि। <br>जयन्त्यल्पतरा येन तन्निबोध विशां पते   ॥06-021-007॥</td></tr>
<tr><td>तत्तु ते कारणं राजन्प्रवक्ष्याम्यनसूयवे। <br>नारदस्तमृषिर्वेद भीष्मद्रोणौ च पाण्डव   ॥06-021-008॥</td></tr>
<tr><td>एतमेवार्थमाश्रित्य युद्धे देवासुरेऽब्रवीत्। <br>पितामहः किल पुरा महेन्द्रादीन्दिवौकसः   ॥06-021-009॥</td></tr>
<tr><td>न तथा बलवीर्याभ्यां विजयन्ते जिगीषवः। <br>यथा सत्यानृशंस्याभ्यां धर्मेणैवोद्यमेन च   ॥06-021-010॥</td></tr>
<tr><td>त्यक्त्वाधर्मं च लोभं च मोहं चोद्यममास्थिताः। <br>युध्यध्वमनहंकारा यतो धर्मस्ततो जयः   ॥06-021-011॥</td></tr>
<tr><td>एवं राजन्विजानीहि ध्रुवोऽस्माकं रणे जयः। <br>यथा मे नारदः प्राह यतः कृष्णस्ततो जयः   ॥06-021-012॥</td></tr>
<tr><td>गुणभूतो जयः कृष्णे पृष्ठतोऽन्वेति माधवम्। <br>अन्यथा विजयश्चास्य संनतिश्चापरो गुणः   ॥06-021-013॥</td></tr>
<tr><td>अनन्ततेजा गोविन्दः शत्रुपूगेषु निर्व्यथः। <br>पुरुषः सनातनतमो यतः कृष्णस्ततो जयः   ॥06-021-014॥</td></tr>
<tr><td>पुरा ह्येष हरिर्भूत्वा वैकुण्ठोऽकुण्ठसायकः। <br>सुरासुरानवस्फूर्जन्नब्रवीत्के जयन्त्विति   ॥06-021-015॥</td></tr>
<tr><td>अनु कृष्णं जयेमेति यैरुक्तं तत्र तैर्जितम्। <br>तत्प्रसादाद्धि त्रैलोक्यं प्राप्तं शक्रादिभिः सुरैः   ॥06-021-016॥</td></tr>
<tr><td>तस्य ते न व्यथां कांचिदिह पश्यामि भारत। <br>यस्य ते जयमाशास्ते विश्वभुक्त्रिदशेश्वरः   ॥06-021-017॥</td></tr>
</table>
<table border = "1"><tr><td>Verse</td></tr>
<tr><td> अर्जुन उवाच। <br>किं तद्ब्रह्म किमध्यात्मं किं कर्म पुरुषोत्तम। <br>अधिभूतं च किं प्रोक्तमधिदैवं किमुच्यते   ॥06-030-001॥</td></tr>
<tr><td>अधियज्ञः कथं कोऽत्र देहेऽस्मिन्मधुसूदन। <br>प्रयाणकाले च कथं ज्ञेयोऽसि नियतात्मभिः   ॥06-030-002॥</td></tr>
<tr><td> श्रीभगवानुवाच। <br>अक्षरं ब्रह्म परमं स्वभावोऽध्यात्ममुच्यते। <br>भूतभावोद्भवकरो विसर्गः कर्मसंज्ञितः   ॥06-030-003॥</td></tr>
<tr><td>अधिभूतं क्षरो भावः पुरुषश्चाधिदैवतम्। <br>अधियज्ञोऽहमेवात्र देहे देहभृतां वर   ॥06-030-004॥</td></tr>
<tr><td>अन्तकाले च मामेव स्मरन्मुक्त्वा कलेवरम्। <br>यः प्रयाति स मद्भावं याति नास्त्यत्र संशयः   ॥06-030-005॥</td></tr>
<tr><td>यं यं वापि स्मरन्भावं त्यजत्यन्ते कलेवरम्। <br>तं तमेवैति कौन्तेय सदा तद्भावभावितः   ॥06-030-006॥</td></tr>
<tr><td>तस्मात्सर्वेषु कालेषु मामनुस्मर युध्य च। <br>मय्यर्पितमनोबुद्धिर्मामेवैष्यस्यसंशयः   ॥06-030-007॥</td></tr>
<tr><td>अभ्यासयोगयुक्तेन चेतसा नान्यगामिना। <br>परमं पुरुषं दिव्यं याति पार्थानुचिन्तयन्   ॥06-030-008॥</td></tr>
<tr><td>कविं पुराणमनुशासितार;मणोरणीयांसमनुस्मरेद्यः। <br>सर्वस्य धातारमचिन्त्यरूप;मादित्यवर्णं तमसः परस्तात्   ॥06-030-009॥</td></tr>
<tr><td>प्रयाणकाले मनसाचलेन; भक्त्या युक्तो योगबलेन चैव। <br>भ्रुवोर्मध्ये प्राणमावेश्य सम्य;क्स तं परं पुरुषमुपैति दिव्यम्   ॥06-030-010॥</td></tr>
<tr><td>यदक्षरं वेदविदो वदन्ति; विशन्ति यद्यतयो वीतरागाः। <br>यदिच्छन्तो ब्रह्मचर्यं चरन्ति; तत्ते पदं संग्रहेण प्रवक्ष्ये   ॥06-030-011॥</td></tr>
<tr><td>सर्वद्वाराणि संयम्य मनो हृदि निरुध्य च। <br>मूर्ध्न्याधायात्मनः प्राणमास्थितो योगधारणाम्   ॥06-030-012॥</td></tr>
<tr><td>ओमित्येकाक्षरं ब्रह्म व्याहरन्मामनुस्मरन्। <br>यः प्रयाति त्यजन्देहं स याति परमां गतिम्   ॥06-030-013॥</td></tr>
<tr><td>अनन्यचेताः सततं यो मां स्मरति नित्यशः। <br>तस्याहं सुलभः पार्थ नित्ययुक्तस्य योगिनः   ॥06-030-014॥</td></tr>
<tr><td>मामुपेत्य पुनर्जन्म दुःखालयमशाश्वतम्। <br>नाप्नुवन्ति महात्मानः संसिद्धिं परमां गताः   ॥06-030-015॥</td></tr>
<tr><td>आ ब्रह्मभुवनाल्लोकाः पुनरावर्तिनोऽर्जुन। <br>मामुपेत्य तु कौन्तेय पुनर्जन्म न विद्यते   ॥06-030-016॥</td></tr>
<tr><td>सहस्रयुगपर्यन्तमहर्यद्ब्रह्मणो विदुः। <br>रात्रिं युगसहस्रान्तां तेऽहोरात्रविदो जनाः   ॥06-030-017॥</td></tr>
<tr><td>अव्यक्ताद्व्यक्तयः सर्वाः प्रभवन्त्यहरागमे। <br>रात्र्यागमे प्रलीयन्ते तत्रैवाव्यक्तसंज्ञके   ॥06-030-018॥</td></tr>
<tr><td>भूतग्रामः स एवायं भूत्वा भूत्वा प्रलीयते। <br>रात्र्यागमेऽवशः पार्थ प्रभवत्यहरागमे   ॥06-030-019॥</td></tr>
<tr><td>परस्तस्मात्तु भावोऽन्योऽव्यक्तोऽव्यक्तात्सनातनः। <br>यः स सर्वेषु भूतेषु नश्यत्सु न विनश्यति   ॥06-030-020॥</td></tr>
<tr><td>अव्यक्तोऽक्षर इत्युक्तस्तमाहुः परमां गतिम्। <br>यं प्राप्य न निवर्तन्ते तद्धाम परमं मम   ॥06-030-021॥</td></tr>
<tr><td>पुरुषः स परः पार्थ भक्त्या लभ्यस्त्वनन्यया। <br>यस्यान्तःस्थानि भूतानि येन सर्वमिदं ततम्   ॥06-030-022॥</td></tr>
<tr><td>यत्र काले त्वनावृत्तिमावृत्तिं चैव योगिनः। <br>प्रयाता यान्ति तं कालं वक्ष्यामि भरतर्षभ   ॥06-030-023॥</td></tr>
<tr><td>अग्निर्ज्योतिरहः शुक्लः षण्मासा उत्तरायणम्। <br>तत्र प्रयाता गच्छन्ति ब्रह्म ब्रह्मविदो जनाः   ॥06-030-024॥</td></tr>
<tr><td>धूमो रात्रिस्तथा कृष्णः षण्मासा दक्षिणायनम्। <br>तत्र चान्द्रमसं ज्योतिर्योगी प्राप्य निवर्तते   ॥06-030-025॥</td></tr>
<tr><td>शुक्लकृष्णे गती ह्येते जगतः शाश्वते मते। <br>एकया यात्यनावृत्तिमन्ययावर्तते पुनः   ॥06-030-026॥</td></tr>
<tr><td>नैते सृती पार्थ जानन्योगी मुह्यति कश्चन। <br>तस्मात्सर्वेषु कालेषु योगयुक्तो भवार्जुन   ॥06-030-027॥</td></tr>
<tr><td>वेदेषु यज्ञेषु तपःसु चैव; दानेषु यत्पुण्यफलं प्रदिष्टम्। <br>अत्येति तत्सर्वमिदं विदित्वा; योगी परं स्थानमुपैति चाद्यम्   ॥06-030-028॥</td></tr>
</table>
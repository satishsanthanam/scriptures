Verse
 संजय उवाच। <br>तं तथा कृपयाविष्टमश्रुपूर्णाकुलेक्षणम्। <br>विषीदन्तमिदं वाक्यमुवाच मधुसूदनः   ॥06-024-001॥
 श्रीभगवानुवाच। <br>कुतस्त्वा कश्मलमिदं विषमे समुपस्थितम्। <br>अनार्यजुष्टमस्वर्ग्यमकीर्तिकरमर्जुन   ॥06-024-002॥
क्लैब्यं मा स्म गमः पार्थ नैतत्त्वय्युपपद्यते। <br>क्षुद्रं हृदयदौर्बल्यं त्यक्त्वोत्तिष्ठ परंतप   ॥06-024-003॥
 अर्जुन उवाच। <br>कथं भीष्ममहं संख्ये द्रोणं च मधुसूदन। <br>इषुभिः प्रतियोत्स्यामि पूजार्हावरिसूदन   ॥06-024-004॥
गुरूनहत्वा हि महानुभावा;ञ्श्रेयो भोक्तुं भैक्षमपीह लोके। <br>हत्वार्थकामांस्तु गुरूनिहैव; भुञ्जीय भोगान्रुधिरप्रदिग्धान्   ॥06-024-005॥
न चैतद्विद्मः कतरन्नो गरीयो; यद्वा जयेम यदि वा नो जयेयुः। <br>यानेव हत्वा न जिजीविषाम;स्तेऽवस्थिताः प्रमुखे धार्तराष्ट्राः   ॥06-024-006॥
कार्पण्यदोषोपहतस्वभावः; पृच्छामि त्वां धर्मसंमूढचेताः। <br>यच्छ्रेयः स्यान्निश्चितं ब्रूहि तन्मे; शिष्यस्तेऽहं शाधि मां त्वां प्रपन्नम्   ॥06-024-007॥
न हि प्रपश्यामि ममापनुद्या;द्यच्छोकमुच्छोषणमिन्द्रियाणाम्। <br>अवाप्य भूमावसपत्नमृद्धं; राज्यं सुराणामपि चाधिपत्यम्   ॥06-024-008॥
 संजय उवाच। <br>एवमुक्त्वा हृषीकेशं गुडाकेशः परंतप। <br>न योत्स्य इति गोविन्दमुक्त्वा तूष्णीं बभूव ह   ॥06-024-009॥
तमुवाच हृषीकेशः प्रहसन्निव भारत। <br>सेनयोरुभयोर्मध्ये विषीदन्तमिदं वचः   ॥06-024-010॥
 श्रीभगवानुवाच। <br>अशोच्यानन्वशोचस्त्वं प्रज्ञावादांश्च भाषसे। <br>गतासूनगतासूंश्च नानुशोचन्ति पण्डिताः   ॥06-024-011॥
न त्वेवाहं जातु नासं न त्वं नेमे जनाधिपाः। <br>न चैव न भविष्यामः सर्वे वयमतः परम्   ॥06-024-012॥
देहिनोऽस्मिन्यथा देहे कौमारं यौवनं जरा। <br>तथा देहान्तरप्राप्तिर्धीरस्तत्र न मुह्यति   ॥06-024-013॥
मात्रास्पर्शास्तु कौन्तेय शीतोष्णसुखदुःखदाः। <br>आगमापायिनोऽनित्यास्तांस्तितिक्षस्व भारत   ॥06-024-014॥
यं हि न व्यथयन्त्येते पुरुषं पुरुषर्षभ। <br>समदुःखसुखं धीरं सोऽमृतत्वाय कल्पते   ॥06-024-015॥
नासतो विद्यते भावो नाभावो विद्यते सतः। <br>उभयोरपि दृष्टोऽन्तस्त्वनयोस्तत्त्वदर्शिभिः   ॥06-024-016॥
अविनाशि तु तद्विद्धि येन सर्वमिदं ततम्। <br>विनाशमव्ययस्यास्य न कश्चित्कर्तुमर्हति   ॥06-024-017॥
अन्तवन्त इमे देहा नित्यस्योक्ताः शरीरिणः। <br>अनाशिनोऽप्रमेयस्य तस्माद्युध्यस्व भारत   ॥06-024-018॥
य एनं वेत्ति हन्तारं यश्चैनं मन्यते हतम्। <br>उभौ तौ न विजानीतो नायं हन्ति न हन्यते   ॥06-024-019॥
न जायते म्रियते वा कदाचि;न्नायं भूत्वा भविता वा न भूयः। <br>अजो नित्यः शाश्वतोऽयं पुराणो; न हन्यते हन्यमाने शरीरे   ॥06-024-020॥
वेदाविनाशिनं नित्यं य एनमजमव्ययम्। <br>कथं स पुरुषः पार्थ कं घातयति हन्ति कम्   ॥06-024-021॥
वासांसि जीर्णानि यथा विहाय; नवानि गृह्णाति नरोऽपराणि। <br>तथा शरीराणि विहाय जीर्णा;न्यन्यानि संयाति नवानि देही   ॥06-024-022॥
नैनं छिन्दन्ति शस्त्राणि नैनं दहति पावकः। <br>न चैनं क्लेदयन्त्यापो न शोषयति मारुतः   ॥06-024-023॥
अच्छेद्योऽयमदाह्योऽयमक्लेद्योऽशोष्य एव च। <br>नित्यः सर्वगतः स्थाणुरचलोऽयं सनातनः   ॥06-024-024॥
अव्यक्तोऽयमचिन्त्योऽयमविकार्योऽयमुच्यते। <br>तस्मादेवं विदित्वैनं नानुशोचितुमर्हसि   ॥06-024-025॥
अथ चैनं नित्यजातं नित्यं वा मन्यसे मृतम्। <br>तथापि त्वं महाबाहो नैनं शोचितुमर्हसि   ॥06-024-026॥
जातस्य हि ध्रुवो मृत्युर्ध्रुवं जन्म मृतस्य च। <br>तस्मादपरिहार्येऽर्थे न त्वं शोचितुमर्हसि   ॥06-024-027॥
अव्यक्तादीनि भूतानि व्यक्तमध्यानि भारत। <br>अव्यक्तनिधनान्येव तत्र का परिदेवना   ॥06-024-028॥
आश्चर्यवत्पश्यति कश्चिदेन;माश्चर्यवद्वदति तथैव चान्यः। <br>आश्चर्यवच्चैनमन्यः शृणोति; श्रुत्वाप्येनं वेद न चैव कश्चित्   ॥06-024-029॥
देही नित्यमवध्योऽयं देहे सर्वस्य भारत। <br>तस्मात्सर्वाणि भूतानि न त्वं शोचितुमर्हसि   ॥06-024-030॥
स्वधर्ममपि चावेक्ष्य न विकम्पितुमर्हसि। <br>धर्म्याद्धि युद्धाच्छ्रेयोऽन्यत्क्षत्रियस्य न विद्यते   ॥06-024-031॥
यदृच्छया चोपपन्नं स्वर्गद्वारमपावृतम्। <br>सुखिनः क्षत्रियाः पार्थ लभन्ते युद्धमीदृशम्   ॥06-024-032॥
अथ चेत्त्वमिमं धर्म्यं संग्रामं न करिष्यसि। <br>ततः स्वधर्मं कीर्तिं च हित्वा पापमवाप्स्यसि   ॥06-024-033॥
अकीर्तिं चापि भूतानि कथयिष्यन्ति तेऽव्ययाम्। <br>संभावितस्य चाकीर्तिर्मरणादतिरिच्यते   ॥06-024-034॥
भयाद्रणादुपरतं मंस्यन्ते त्वां महारथाः। <br>येषां च त्वं बहुमतो भूत्वा यास्यसि लाघवम्   ॥06-024-035॥
अवाच्यवादांश्च बहून्वदिष्यन्ति तवाहिताः। <br>निन्दन्तस्तव सामर्थ्यं ततो दुःखतरं नु किम्   ॥06-024-036॥
हतो वा प्राप्स्यसि स्वर्गं जित्वा वा भोक्ष्यसे महीम्। <br>तस्मादुत्तिष्ठ कौन्तेय युद्धाय कृतनिश्चयः   ॥06-024-037॥
सुखदुःखे समे कृत्वा लाभालाभौ जयाजयौ। <br>ततो युद्धाय युज्यस्व नैवं पापमवाप्स्यसि   ॥06-024-038॥
एषा तेऽभिहिता सांख्ये बुद्धिर्योगे त्विमां शृणु। <br>बुद्ध्या युक्तो यया पार्थ कर्मबन्धं प्रहास्यसि   ॥06-024-039॥
नेहाभिक्रमनाशोऽस्ति प्रत्यवायो न विद्यते। <br>स्वल्पमप्यस्य धर्मस्य त्रायते महतो भयात्   ॥06-024-040॥
व्यवसायात्मिका बुद्धिरेकेह कुरुनन्दन। <br>बहुशाखा ह्यनन्ताश्च बुद्धयोऽव्यवसायिनाम्   ॥06-024-041॥
यामिमां पुष्पितां वाचं प्रवदन्त्यविपश्चितः। <br>वेदवादरताः पार्थ नान्यदस्तीति वादिनः   ॥06-024-042॥
कामात्मानः स्वर्गपरा जन्मकर्मफलप्रदाम्। <br>क्रियाविशेषबहुलां भोगैश्वर्यगतिं प्रति   ॥06-024-043॥
भोगैश्वर्यप्रसक्तानां तयापहृतचेतसाम्। <br>व्यवसायात्मिका बुद्धिः समाधौ न विधीयते   ॥06-024-044॥
त्रैगुण्यविषया वेदा निस्त्रैगुण्यो भवार्जुन। <br>निर्द्वंद्वो नित्यसत्त्वस्थो निर्योगक्षेम आत्मवान्   ॥06-024-045॥
यावानर्थ उदपाने सर्वतः संप्लुतोदके। <br>तावान्सर्वेषु वेदेषु ब्राह्मणस्य विजानतः   ॥06-024-046॥
कर्मण्येवाधिकारस्ते मा फलेषु कदाचन। <br>मा कर्मफलहेतुर्भूर्मा ते सङ्गोऽस्त्वकर्मणि   ॥06-024-047॥
योगस्थः कुरु कर्माणि सङ्गं त्यक्त्वा धनंजय। <br>सिद्ध्यसिद्ध्योः समो भूत्वा समत्वं योग उच्यते   ॥06-024-048॥
दूरेण ह्यवरं कर्म बुद्धियोगाद्धनंजय। <br>बुद्धौ शरणमन्विच्छ कृपणाः फलहेतवः   ॥06-024-049॥
बुद्धियुक्तो जहातीह उभे सुकृतदुष्कृते। <br>तस्माद्योगाय युज्यस्व योगः कर्मसु कौशलम्   ॥06-024-050॥
कर्मजं बुद्धियुक्ता हि फलं त्यक्त्वा मनीषिणः। <br>जन्मबन्धविनिर्मुक्ताः पदं गच्छन्त्यनामयम्   ॥06-024-051॥
यदा ते मोहकलिलं बुद्धिर्व्यतितरिष्यति। <br>तदा गन्तासि निर्वेदं श्रोतव्यस्य श्रुतस्य च   ॥06-024-052॥
श्रुतिविप्रतिपन्ना ते यदा स्थास्यति निश्चला। <br>समाधावचला बुद्धिस्तदा योगमवाप्स्यसि   ॥06-024-053॥
 अर्जुन उवाच। <br>स्थितप्रज्ञस्य का भाषा समाधिस्थस्य केशव। <br>स्थितधीः किं प्रभाषेत किमासीत व्रजेत किम्   ॥06-024-054॥
 श्रीभगवानुवाच। <br>प्रजहाति यदा कामान्सर्वान्पार्थ मनोगतान्। <br>आत्मन्येवात्मना तुष्टः स्थितप्रज्ञस्तदोच्यते   ॥06-024-055॥
दुःखेष्वनुद्विग्नमनाः सुखेषु विगतस्पृहः। <br>वीतरागभयक्रोधः स्थितधीर्मुनिरुच्यते   ॥06-024-056॥
यः सर्वत्रानभिस्नेहस्तत्तत्प्राप्य शुभाशुभम्। <br>नाभिनन्दति न द्वेष्टि तस्य प्रज्ञा प्रतिष्ठिता   ॥06-024-057॥
यदा संहरते चायं कूर्मोऽङ्गानीव सर्वशः। <br>इन्द्रियाणीन्द्रियार्थेभ्यस्तस्य प्रज्ञा प्रतिष्ठिता   ॥06-024-058॥
विषया विनिवर्तन्ते निराहारस्य देहिनः। <br>रसवर्जं रसोऽप्यस्य परं दृष्ट्वा निवर्तते   ॥06-024-059॥
यततो ह्यपि कौन्तेय पुरुषस्य विपश्चितः। <br>इन्द्रियाणि प्रमाथीनि हरन्ति प्रसभं मनः   ॥06-024-060॥
तानि सर्वाणि संयम्य युक्त आसीत मत्परः। <br>वशे हि यस्येन्द्रियाणि तस्य प्रज्ञा प्रतिष्ठिता   ॥06-024-061॥
ध्यायतो विषयान्पुंसः सङ्गस्तेषूपजायते। <br>सङ्गात्संजायते कामः कामात्क्रोधोऽभिजायते   ॥06-024-062॥
क्रोधाद्भवति संमोहः संमोहात्स्मृतिविभ्रमः। <br>स्मृतिभ्रंशाद्बुद्धिनाशो बुद्धिनाशात्प्रणश्यति   ॥06-024-063॥
रागद्वेषवियुक्तैस्तु विषयानिन्द्रियैश्चरन्। <br>आत्मवश्यैर्विधेयात्मा प्रसादमधिगच्छति   ॥06-024-064॥
प्रसादे सर्वदुःखानां हानिरस्योपजायते। <br>प्रसन्नचेतसो ह्याशु बुद्धिः पर्यवतिष्ठते   ॥06-024-065॥
नास्ति बुद्धिरयुक्तस्य न चायुक्तस्य भावना। <br>न चाभावयतः शान्तिरशान्तस्य कुतः सुखम्   ॥06-024-066॥
इन्द्रियाणां हि चरतां यन्मनोऽनुविधीयते। <br>तदस्य हरति प्रज्ञां वायुर्नावमिवाम्भसि   ॥06-024-067॥
तस्माद्यस्य महाबाहो निगृहीतानि सर्वशः। <br>इन्द्रियाणीन्द्रियार्थेभ्यस्तस्य प्रज्ञा प्रतिष्ठिता   ॥06-024-068॥
या निशा सर्वभूतानां तस्यां जागर्ति संयमी। <br>यस्यां जाग्रति भूतानि सा निशा पश्यतो मुनेः   ॥06-024-069॥
आपूर्यमाणमचलप्रतिष्ठं; समुद्रमापः प्रविशन्ति यद्वत्। <br>तद्वत्कामा यं प्रविशन्ति सर्वे; स शान्तिमाप्नोति न कामकामी   ॥06-024-070॥
विहाय कामान्यः सर्वान्पुमांश्चरति निःस्पृहः। <br>निर्ममो निरहंकारः स शान्तिमधिगच्छति   ॥06-024-071॥
एषा ब्राह्मी स्थितिः पार्थ नैनां प्राप्य विमुह्यति। <br>स्थित्वास्यामन्तकालेऽपि ब्रह्मनिर्वाणमृच्छति   ॥06-024-072॥

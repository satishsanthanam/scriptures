<table border = "1"><tr><td>Verse</td></tr>
<tr><td> श्रीभगवानुवाच। <br>ऊर्ध्वमूलमधःशाखमश्वत्थं प्राहुरव्ययम्। <br>छन्दांसि यस्य पर्णानि यस्तं वेद स वेदवित्   ॥06-037-001॥</td></tr>
<tr><td>अधश्चोर्ध्वं प्रसृतास्तस्य शाखा; गुणप्रवृद्धा विषयप्रवालाः। <br>अधश्च मूलान्यनुसंततानि; कर्मानुबन्धीनि मनुष्यलोके   ॥06-037-002॥</td></tr>
<tr><td>न रूपमस्येह तथोपलभ्यते; नान्तो न चादिर्न च संप्रतिष्ठा। <br>अश्वत्थमेनं सुविरूढमूल;मसङ्गशस्त्रेण दृढेन छित्त्वा   ॥06-037-003॥</td></tr>
<tr><td>ततः पदं तत्परिमार्गितव्यं; यस्मिन्गता न निवर्तन्ति भूयः। <br>तमेव चाद्यं पुरुषं प्रपद्ये; यतः प्रवृत्तिः प्रसृता पुराणी   ॥06-037-004॥</td></tr>
<tr><td>निर्मानमोहा जितसङ्गदोषा; अध्यात्मनित्या विनिवृत्तकामाः। <br>द्वंद्वैर्विमुक्ताः सुखदुःखसंज्ञै;र्गच्छन्त्यमूढाः पदमव्ययं तत्   ॥06-037-005॥</td></tr>
<tr><td>न तद्भासयते सूर्यो न शशाङ्को न पावकः। <br>यद्गत्वा न निवर्तन्ते तद्धाम परमं मम   ॥06-037-006॥</td></tr>
<tr><td>ममैवांशो जीवलोके जीवभूतः सनातनः। <br>मनःषष्ठानीन्द्रियाणि प्रकृतिस्थानि कर्षति   ॥06-037-007॥</td></tr>
<tr><td>शरीरं यदवाप्नोति यच्चाप्युत्क्रामतीश्वरः। <br>गृहीत्वैतानि संयाति वायुर्गन्धानिवाशयात्   ॥06-037-008॥</td></tr>
<tr><td>श्रोत्रं चक्षुः स्पर्शनं च रसनं घ्राणमेव च। <br>अधिष्ठाय मनश्चायं विषयानुपसेवते   ॥06-037-009॥</td></tr>
<tr><td>उत्क्रामन्तं स्थितं वापि भुञ्जानं वा गुणान्वितम्। <br>विमूढा नानुपश्यन्ति पश्यन्ति ज्ञानचक्षुषः   ॥06-037-010॥</td></tr>
<tr><td>यतन्तो योगिनश्चैनं पश्यन्त्यात्मन्यवस्थितम्। <br>यतन्तोऽप्यकृतात्मानो नैनं पश्यन्त्यचेतसः   ॥06-037-011॥</td></tr>
<tr><td>यदादित्यगतं तेजो जगद्भासयतेऽखिलम्। <br>यच्चन्द्रमसि यच्चाग्नौ तत्तेजो विद्धि मामकम्   ॥06-037-012॥</td></tr>
<tr><td>गामाविश्य च भूतानि धारयाम्यहमोजसा। <br>पुष्णामि चौषधीः सर्वाः सोमो भूत्वा रसात्मकः   ॥06-037-013॥</td></tr>
<tr><td>अहं वैश्वानरो भूत्वा प्राणिनां देहमाश्रितः। <br>प्राणापानसमायुक्तः पचाम्यन्नं चतुर्विधम्   ॥06-037-014॥</td></tr>
<tr><td>सर्वस्य चाहं हृदि संनिविष्टो; मत्तः स्मृतिर्ज्ञानमपोहनं च। <br>वेदैश्च सर्वैरहमेव वेद्यो; वेदान्तकृद्वेदविदेव चाहम्   ॥06-037-015॥</td></tr>
<tr><td>द्वाविमौ पुरुषौ लोके क्षरश्चाक्षर एव च। <br>क्षरः सर्वाणि भूतानि कूटस्थोऽक्षर उच्यते   ॥06-037-016॥</td></tr>
<tr><td>उत्तमः पुरुषस्त्वन्यः परमात्मेत्युदाहृतः। <br>यो लोकत्रयमाविश्य बिभर्त्यव्यय ईश्वरः   ॥06-037-017॥</td></tr>
<tr><td>यस्मात्क्षरमतीतोऽहमक्षरादपि चोत्तमः। <br>अतोऽस्मि लोके वेदे च प्रथितः पुरुषोत्तमः   ॥06-037-018॥</td></tr>
<tr><td>यो मामेवमसंमूढो जानाति पुरुषोत्तमम्। <br>स सर्वविद्भजति मां सर्वभावेन भारत   ॥06-037-019॥</td></tr>
<tr><td>इति गुह्यतमं शास्त्रमिदमुक्तं मयानघ। <br>एतद्बुद्ध्वा बुद्धिमान्स्यात्कृतकृत्यश्च भारत   ॥06-037-020॥</td></tr>
</table>
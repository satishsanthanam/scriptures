<table border = "1"><tr><td>Verse</td></tr>
<tr><td> श्रीभगवानुवाच। <br>भूय एव महाबाहो शृणु मे परमं वचः। <br>यत्तेऽहं प्रीयमाणाय वक्ष्यामि हितकाम्यया   ॥06-032-001॥</td></tr>
<tr><td>न मे विदुः सुरगणाः प्रभवं न महर्षयः। <br>अहमादिर्हि देवानां महर्षीणां च सर्वशः   ॥06-032-002॥</td></tr>
<tr><td>यो मामजमनादिं च वेत्ति लोकमहेश्वरम्। <br>असंमूढः स मर्त्येषु सर्वपापैः प्रमुच्यते   ॥06-032-003॥</td></tr>
<tr><td>बुद्धिर्ज्ञानमसंमोहः क्षमा सत्यं दमः शमः। <br>सुखं दुःखं भवोऽभावो भयं चाभयमेव च   ॥06-032-004॥</td></tr>
<tr><td>अहिंसा समता तुष्टिस्तपो दानं यशोऽयशः। <br>भवन्ति भावा भूतानां मत्त एव पृथग्विधाः   ॥06-032-005॥</td></tr>
<tr><td>महर्षयः सप्त पूर्वे चत्वारो मनवस्तथा। <br>मद्भावा मानसा जाता येषां लोक इमाः प्रजाः   ॥06-032-006॥</td></tr>
<tr><td>एतां विभूतिं योगं च मम यो वेत्ति तत्त्वतः। <br>सोऽविकम्पेन योगेन युज्यते नात्र संशयः   ॥06-032-007॥</td></tr>
<tr><td>अहं सर्वस्य प्रभवो मत्तः सर्वं प्रवर्तते। <br>इति मत्वा भजन्ते मां बुधा भावसमन्विताः   ॥06-032-008॥</td></tr>
<tr><td>मच्चित्ता मद्गतप्राणा बोधयन्तः परस्परम्। <br>कथयन्तश्च मां नित्यं तुष्यन्ति च रमन्ति च   ॥06-032-009॥</td></tr>
<tr><td>तेषां सततयुक्तानां भजतां प्रीतिपूर्वकम्। <br>ददामि बुद्धियोगं तं येन मामुपयान्ति ते   ॥06-032-010॥</td></tr>
<tr><td>तेषामेवानुकम्पार्थमहमज्ञानजं तमः। <br>नाशयाम्यात्मभावस्थो ज्ञानदीपेन भास्वता   ॥06-032-011॥</td></tr>
<tr><td> अर्जुन उवाच। <br>परं ब्रह्म परं धाम पवित्रं परमं भवान्। <br>पुरुषं शाश्वतं दिव्यमादिदेवमजं विभुम्   ॥06-032-012॥</td></tr>
<tr><td>आहुस्त्वामृषयः सर्वे देवर्षिर्नारदस्तथा। <br>असितो देवलो व्यासः स्वयं चैव ब्रवीषि मे   ॥06-032-013॥</td></tr>
<tr><td>सर्वमेतदृतं मन्ये यन्मां वदसि केशव। <br>न हि ते भगवन्व्यक्तिं विदुर्देवा न दानवाः   ॥06-032-014॥</td></tr>
<tr><td>स्वयमेवात्मनात्मानं वेत्थ त्वं पुरुषोत्तम। <br>भूतभावन भूतेश देवदेव जगत्पते   ॥06-032-015॥</td></tr>
<tr><td>वक्तुमर्हस्यशेषेण दिव्या ह्यात्मविभूतयः। <br>याभिर्विभूतिभिर्लोकानिमांस्त्वं व्याप्य तिष्ठसि   ॥06-032-016॥</td></tr>
<tr><td>कथं विद्यामहं योगिंस्त्वां सदा परिचिन्तयन्। <br>केषु केषु च भावेषु चिन्त्योऽसि भगवन्मया   ॥06-032-017॥</td></tr>
<tr><td>विस्तरेणात्मनो योगं विभूतिं च जनार्दन। <br>भूयः कथय तृप्तिर्हि शृण्वतो नास्ति मेऽमृतम्   ॥06-032-018॥</td></tr>
<tr><td> श्रीभगवानुवाच। <br>हन्त ते कथयिष्यामि दिव्या ह्यात्मविभूतयः। <br>प्राधान्यतः कुरुश्रेष्ठ नास्त्यन्तो विस्तरस्य मे   ॥06-032-019॥</td></tr>
<tr><td>अहमात्मा गुडाकेश सर्वभूताशयस्थितः। <br>अहमादिश्च मध्यं च भूतानामन्त एव च   ॥06-032-020॥</td></tr>
<tr><td>आदित्यानामहं विष्णुर्ज्योतिषां रविरंशुमान्। <br>मरीचिर्मरुतामस्मि नक्षत्राणामहं शशी   ॥06-032-021॥</td></tr>
<tr><td>वेदानां सामवेदोऽस्मि देवानामस्मि वासवः। <br>इन्द्रियाणां मनश्चास्मि भूतानामस्मि चेतना   ॥06-032-022॥</td></tr>
<tr><td>रुद्राणां शंकरश्चास्मि वित्तेशो यक्षरक्षसाम्। <br>वसूनां पावकश्चास्मि मेरुः शिखरिणामहम्   ॥06-032-023॥</td></tr>
<tr><td>पुरोधसां च मुख्यं मां विद्धि पार्थ बृहस्पतिम्। <br>सेनानीनामहं स्कन्दः सरसामस्मि सागरः   ॥06-032-024॥</td></tr>
<tr><td>महर्षीणां भृगुरहं गिरामस्म्येकमक्षरम्। <br>यज्ञानां जपयज्ञोऽस्मि स्थावराणां हिमालयः   ॥06-032-025॥</td></tr>
<tr><td>अश्वत्थः सर्ववृक्षाणां देवर्षीणां च नारदः। <br>गन्धर्वाणां चित्ररथः सिद्धानां कपिलो मुनिः   ॥06-032-026॥</td></tr>
<tr><td>उच्चैःश्रवसमश्वानां विद्धि माममृतोद्भवम्। <br>ऐरावतं गजेन्द्राणां नराणां च नराधिपम्   ॥06-032-027॥</td></tr>
<tr><td>आयुधानामहं वज्रं धेनूनामस्मि कामधुक्। <br>प्रजनश्चास्मि कन्दर्पः सर्पाणामस्मि वासुकिः   ॥06-032-028॥</td></tr>
<tr><td>अनन्तश्चास्मि नागानां वरुणो यादसामहम्। <br>पितॄणामर्यमा चास्मि यमः संयमतामहम्   ॥06-032-029॥</td></tr>
<tr><td>प्रह्लादश्चास्मि दैत्यानां कालः कलयतामहम्। <br>मृगाणां च मृगेन्द्रोऽहं वैनतेयश्च पक्षिणाम्   ॥06-032-030॥</td></tr>
<tr><td>पवनः पवतामस्मि रामः शस्त्रभृतामहम्। <br>झषाणां मकरश्चास्मि स्रोतसामस्मि जाह्नवी   ॥06-032-031॥</td></tr>
<tr><td>सर्गाणामादिरन्तश्च मध्यं चैवाहमर्जुन। <br>अध्यात्मविद्या विद्यानां वादः प्रवदतामहम्   ॥06-032-032॥</td></tr>
<tr><td>अक्षराणामकारोऽस्मि द्वंद्वः सामासिकस्य च। <br>अहमेवाक्षयः कालो धाताहं विश्वतोमुखः   ॥06-032-033॥</td></tr>
<tr><td>मृत्युः सर्वहरश्चाहमुद्भवश्च भविष्यताम्। <br>कीर्तिः श्रीर्वाक्च नारीणां स्मृतिर्मेधा धृतिः क्षमा   ॥06-032-034॥</td></tr>
<tr><td>बृहत्साम तथा साम्नां गायत्री छन्दसामहम्। <br>मासानां मार्गशीर्षोऽहमृतूनां कुसुमाकरः   ॥06-032-035॥</td></tr>
<tr><td>द्यूतं छलयतामस्मि तेजस्तेजस्विनामहम्। <br>जयोऽस्मि व्यवसायोऽस्मि सत्त्वं सत्त्ववतामहम्   ॥06-032-036॥</td></tr>
<tr><td>वृष्णीनां वासुदेवोऽस्मि पाण्डवानां धनंजयः। <br>मुनीनामप्यहं व्यासः कवीनामुशना कविः   ॥06-032-037॥</td></tr>
<tr><td>दण्डो दमयतामस्मि नीतिरस्मि जिगीषताम्। <br>मौनं चैवास्मि गुह्यानां ज्ञानं ज्ञानवतामहम्   ॥06-032-038॥</td></tr>
<tr><td>यच्चापि सर्वभूतानां बीजं तदहमर्जुन। <br>न तदस्ति विना यत्स्यान्मया भूतं चराचरम्   ॥06-032-039॥</td></tr>
<tr><td>नान्तोऽस्ति मम दिव्यानां विभूतीनां परंतप। <br>एष तूद्देशतः प्रोक्तो विभूतेर्विस्तरो मया   ॥06-032-040॥</td></tr>
<tr><td>यद्यद्विभूतिमत्सत्त्वं श्रीमदूर्जितमेव वा। <br>तत्तदेवावगच्छ त्वं मम तेजोंशसंभवम्   ॥06-032-041॥</td></tr>
<tr><td>अथ वा बहुनैतेन किं ज्ञातेन तवार्जुन। <br>विष्टभ्याहमिदं कृत्स्नमेकांशेन स्थितो जगत्   ॥06-032-042॥</td></tr>
</table>
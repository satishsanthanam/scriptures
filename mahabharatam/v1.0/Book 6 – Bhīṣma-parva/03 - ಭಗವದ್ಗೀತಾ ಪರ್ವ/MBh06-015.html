<table border = "1"><tr><td>Verse</td></tr>
<tr><td> धृतराष्ट्र उवाच। <br>कथं कुरूणामृषभो हतो भीष्मः शिखण्डिना। <br>कथं रथात्स न्यपतत्पिता मे वासवोपमः   ॥06-015-001॥</td></tr>
<tr><td>कथमासंश्च मे पुत्रा हीना भीष्मेण संजय। <br>बलिना देवकल्पेन गुर्वर्थे ब्रह्मचारिणा   ॥06-015-002॥</td></tr>
<tr><td>तस्मिन्हते महासत्त्वे महेष्वासे महाबले। <br>महारथे नरव्याघ्रे किमु आसीन्मनस्तदा   ॥06-015-003॥</td></tr>
<tr><td>आर्तिः परा माविशति यतः शंससि मे हतम्। <br>कुरूणामृषभं वीरमकम्प्यं पुरुषर्षभम्   ॥06-015-004॥</td></tr>
<tr><td>के तं यान्तमनुप्रेयुः के चास्यासन्पुरोगमाः। <br>केऽतिष्ठन्के न्यवर्तन्त केऽभ्यवर्तन्त संजय   ॥06-015-005॥</td></tr>
<tr><td>के शूरा रथशार्दूलमच्युतं क्षत्रियर्षभम्। <br>रथानीकं गाहमानं सहसा पृष्ठतोऽन्वयुः   ॥06-015-006॥</td></tr>
<tr><td>यस्तमोऽर्क इवापोहन्परसैन्यममित्रहा। <br>सहस्ररश्मिप्रतिमः परेषां भयमादधत्। <br>अकरोद्दुष्करं कर्म रणे कौरवशासनात्   ॥06-015-007॥</td></tr>
<tr><td>ग्रसमानमनीकानि य एनं पर्यवारयन्। <br>कृतिनं तं दुराधर्षं सम्यग्यास्यन्तमन्तिके। <br>कथं शांतनवं युद्धे पाण्डवाः प्रत्यवारयन्   ॥06-015-008॥</td></tr>
<tr><td>निकृन्तन्तमनीकानि शरदंष्ट्रं तरस्विनम्। <br>चापव्यात्ताननं घोरमसिजिह्वं दुरासदम्   ॥06-015-009॥</td></tr>
<tr><td>अत्यन्यान्पुरुषव्याघ्रान्ह्रीमन्तमपराजितम्। <br>पातयामास कौन्तेयः कथं तमजितं युधि   ॥06-015-010॥</td></tr>
<tr><td>उग्रधन्वानमुग्रेषुं वर्तमानं रथोत्तमे। <br>परेषामुत्तमाङ्गानि प्रचिन्वन्तं शितेषुभिः   ॥06-015-011॥</td></tr>
<tr><td>पाण्डवानां महत्सैन्यं यं दृष्ट्वोद्यन्तमाहवे। <br>कालाग्निमिव दुर्धर्षं समवेष्टत नित्यशः   ॥06-015-012॥</td></tr>
<tr><td>परिकृष्य स सेनां मे दशरात्रमनीकहा। <br>जगामास्तमिवादित्यः कृत्वा कर्म सुदुष्करम्   ॥06-015-013॥</td></tr>
<tr><td>यः स शक्र इवाक्षय्यं वर्षं शरमयं सृजन्। <br>जघान युधि योधानामर्बुदं दशभिर्दिनैः   ॥06-015-014॥</td></tr>
<tr><td>स शेते निष्टनन्भूमौ वातरुग्ण इव द्रुमः। <br>मम दुर्मन्त्रितेनासौ यथा नार्हः स भारतः   ॥06-015-015॥</td></tr>
<tr><td>कथं शांतनवं दृष्ट्वा पाण्डवानामनीकिनी। <br>प्रहर्तुमशकत्तत्र भीष्मं भीमपराक्रमम्   ॥06-015-016॥</td></tr>
<tr><td>कथं भीष्मेण संग्राममकुर्वन्पाण्डुनन्दनाः। <br>कथं च नाजयद्भीष्मो द्रोणे जीवति संजय   ॥06-015-017॥</td></tr>
<tr><td>कृपे संनिहिते तत्र भरद्वाजात्मजे तथा। <br>भीष्मः प्रहरतां श्रेष्ठः कथं स निधनं गतः   ॥06-015-018॥</td></tr>
<tr><td>कथं चातिरथस्तेन पाञ्चाल्येन शिखण्डिना। <br>भीष्मो विनिहतो युद्धे देवैरपि दुरुत्सहः   ॥06-015-019॥</td></tr>
<tr><td>यः स्पर्धते रणे नित्यं जामदग्न्यं महाबलम्। <br>अजितं जामदग्न्येन शक्रतुल्यपराक्रमम्   ॥06-015-020॥</td></tr>
<tr><td>तं हतं समरे भीष्मं महारथबलोचितम्। <br>संजयाचक्ष्व मे वीरं येन शर्म न विद्महे   ॥06-015-021॥</td></tr>
<tr><td>मामकाः के महेष्वासा नाजहुः संजयाच्युतम्। <br>दुर्योधनसमादिष्टाः के वीराः पर्यवारयन्   ॥06-015-022॥</td></tr>
<tr><td>यच्छिखण्डिमुखाः सर्वे पाण्डवा भीष्ममभ्ययुः। <br>कच्चिन्न कुरवो भीतास्तत्यजुः संजयाच्युतम्   ॥06-015-023॥</td></tr>
<tr><td>मौर्वीघोषस्तनयित्नुः पृषत्कपृषतो महान्। <br>धनुर्ह्रादमहाशब्दो महामेघ इवोन्नतः   ॥06-015-024॥</td></tr>
<tr><td>यदभ्यवर्षत्कौन्तेयान्सपाञ्चालान्ससृञ्जयान्। <br>निघ्नन्पररथान्वीरो दानवानिव वज्रभृत्   ॥06-015-025॥</td></tr>
<tr><td>इष्वस्त्रसागरं घोरं बाणग्राहं दुरासदम्। <br>कार्मुकोर्मिणमक्षय्यमद्वीपं समरेऽप्लवम्। <br>गदासिमकरावर्तं हयग्राहं गजाकुलम्   ॥06-015-026॥</td></tr>
<tr><td>हयान्गजान्पदातांश्च रथांश्च तरसा बहून्। <br>निमज्जयन्तं समरे परवीरापहारिणम्   ॥06-015-027॥</td></tr>
<tr><td>विदह्यमानं कोपेन तेजसा च परंतपम्। <br>वेलेव मकरावासं के वीराः पर्यवारयन्   ॥06-015-028॥</td></tr>
<tr><td>भीष्मो यदकरोत्कर्म समरे संजयारिहा। <br>दुर्योधनहितार्थाय के तदास्य पुरोऽभवन्   ॥06-015-029॥</td></tr>
<tr><td>केऽरक्षन्दक्षिणं चक्रं भीष्मस्यामिततेजसः। <br>पृष्ठतः के परान्वीरा उपासेधन्यतव्रताः   ॥06-015-030॥</td></tr>
<tr><td>के पुरस्तादवर्तन्त रक्षन्तो भीष्ममन्तिके। <br>केऽरक्षन्नुत्तरं चक्रं वीरा वीरस्य युध्यतः   ॥06-015-031॥</td></tr>
<tr><td>वामे चक्रे वर्तमानाः केऽघ्नन्संजय सृञ्जयान्। <br>समेताग्रमनीकेषु केऽभ्यरक्षन्दुरासदम्   ॥06-015-032॥</td></tr>
<tr><td>पार्श्वतः केऽभ्यवर्तन्त गच्छन्तो दुर्गमां गतिम्। <br>समूहे के परान्वीरान्प्रत्ययुध्यन्त संजय   ॥06-015-033॥</td></tr>
<tr><td>रक्ष्यमाणः कथं वीरैर्गोप्यमानाश्च तेन ते। <br>दुर्जयानामनीकानि नाजयंस्तरसा युधि   ॥06-015-034॥</td></tr>
<tr><td>सर्वलोकेश्वरस्येव परमेष्ठिप्रजापतेः। <br>कथं प्रहर्तुमपि ते शेकुः संजय पाण्डवाः   ॥06-015-035॥</td></tr>
<tr><td>यस्मिन्द्वीपे समाश्रित्य युध्यन्ति कुरवः परैः। <br>तं निमग्नं नरव्याघ्रं भीष्मं शंससि संजय   ॥06-015-036॥</td></tr>
<tr><td>यस्य वीर्ये समाश्वस्य मम पुत्रो बृहद्बलः। <br>न पाण्डवानगणयत्कथं स निहतः परैः   ॥06-015-037॥</td></tr>
<tr><td>यः पुरा विबुधैः सेन्द्रैः साहाय्ये युद्धदुर्मदः। <br>काङ्क्षितो दानवान्घ्नद्भिः पिता मम महाव्रतः   ॥06-015-038॥</td></tr>
<tr><td>यस्मिञ्जाते महावीर्ये शंतनुर्लोकशंकरे। <br>शोकं दुःखं च दैन्यं च प्राजहात्पुत्रलक्ष्मणि   ॥06-015-039॥</td></tr>
<tr><td>प्रज्ञा परायणं तज्ज्ञं सद्धर्मनिरतं शुचिम्। <br>वेदवेदाङ्गतत्त्वज्ञं कथं शंससि मे हतम्   ॥06-015-040॥</td></tr>
<tr><td>सर्वास्त्रविनयोपेतं दान्तं शान्तं मनस्विनम्। <br>हतं शांतनवं श्रुत्वा मन्ये शेषं बलं हतम्   ॥06-015-041॥</td></tr>
<tr><td>धर्मादधर्मो बलवान्संप्राप्त इति मे मतिः। <br>यत्र वृद्धं गुरुं हत्वा राज्यमिच्छन्ति पाण्डवाः   ॥06-015-042॥</td></tr>
<tr><td>जामदग्न्यः पुरा रामः सर्वास्त्रविदनुत्तमः। <br>अम्बार्थमुद्यतः संख्ये भीष्मेण युधि निर्जितः   ॥06-015-043॥</td></tr>
<tr><td>तमिन्द्रसमकर्माणं ककुदं सर्वधन्विनाम्। <br>हतं शंससि भीष्मं मे किं नु दुःखमतः परम्   ॥06-015-044॥</td></tr>
<tr><td>असकृत्क्षत्रियव्राताः संख्ये येन विनिर्जिताः। <br>जामदग्न्यस्तथा रामः परवीरनिघातिना   ॥06-015-045॥</td></tr>
<tr><td>तस्मान्नूनं महावीर्याद्भार्गवाद्युद्धदुर्मदात्। <br>तेजोवीर्यबलैर्भूयाञ्शिखण्डी द्रुपदात्मजः   ॥06-015-046॥</td></tr>
<tr><td>यः शूरं कृतिनं युद्धे सर्वशास्त्रविशारदम्। <br>परमास्त्रविदं वीरं जघान भरतर्षभम्   ॥06-015-047॥</td></tr>
<tr><td>के वीरास्तममित्रघ्नमन्वयुः शत्रुसंसदि। <br>शंस मे तद्यथा वृत्तं युद्धं भीष्मस्य पाण्डवैः   ॥06-015-048॥</td></tr>
<tr><td>योषेव हतवीरा मे सेना पुत्रस्य संजय। <br>अगोपमिव चोद्भ्रान्तं गोकुलं तद्बलं मम   ॥06-015-049॥</td></tr>
<tr><td>पौरुषं सर्वलोकस्य परं यस्य महाहवे। <br>परासिक्ते च वस्तस्मिन्कथमासीन्मनस्तदा   ॥06-015-050॥</td></tr>
<tr><td>जीवितेऽप्यद्य सामर्थ्यं किमिवास्मासु संजय। <br>घातयित्वा महावीर्यं पितरं लोकधार्मिकम्   ॥06-015-051॥</td></tr>
<tr><td>अगाधे सलिले मग्नां नावं दृष्ट्वेव पारगाः। <br>भीष्मे हते भृशं दुःखान्मन्ये शोचन्ति पुत्रकाः   ॥06-015-052॥</td></tr>
<tr><td>अद्रिसारमयं नूनं सुदृढं हृदयं मम। <br>यच्छ्रुत्वा पुरुषव्याघ्रं हतं भीष्मं न दीर्यते   ॥06-015-053॥</td></tr>
<tr><td>यस्मिन्नस्त्रं च मेधा च नीतिश्च भरतर्षभे। <br>अप्रमेयाणि दुर्धर्षे कथं स निहतो युधि   ॥06-015-054॥</td></tr>
<tr><td>न चास्त्रेण न शौर्येण तपसा मेधया न च। <br>न धृत्या न पुनस्त्यागान्मृत्योः कश्चिद्विमुच्यते   ॥06-015-055॥</td></tr>
<tr><td>कालो नूनं महावीर्यः सर्वलोकदुरत्ययः। <br>यत्र शांतनवं भीष्मं हतं शंससि संजय   ॥06-015-056॥</td></tr>
<tr><td>पुत्रशोकाभिसंतप्तो महद्दुःखमचिन्तयन्। <br>आशंसेऽहं पुरा त्राणं भीष्माच्छंतनुनन्दनात्   ॥06-015-057॥</td></tr>
<tr><td>यदादित्यमिवापश्यत्पतितं भुवि संजय। <br>दुर्योधनः शांतनवं किं तदा प्रत्यपद्यत   ॥06-015-058॥</td></tr>
<tr><td>नाहं स्वेषां परेषां वा बुद्ध्या संजय चिन्तयन्। <br>शेषं किंचित्प्रपश्यामि प्रत्यनीके महीक्षिताम्   ॥06-015-059॥</td></tr>
<tr><td>दारुणः क्षत्रधर्मोऽयमृषिभिः संप्रदर्शितः। <br>यत्र शांतनवं हत्वा राज्यमिच्छन्ति पाण्डवाः   ॥06-015-060॥</td></tr>
<tr><td>वयं वा राज्यमिच्छामो घातयित्वा पितामहम्। <br>क्षत्रधर्मे स्थिताः पार्था नापराध्यन्ति पुत्रकाः   ॥06-015-061॥</td></tr>
<tr><td>एतदार्येण कर्तव्यं कृच्छ्रास्वापत्सु संजय। <br>पराक्रमः परं शक्त्या तच्च तस्मिन्प्रतिष्ठितम्   ॥06-015-062॥</td></tr>
<tr><td>अनीकानि विनिघ्नन्तं ह्रीमन्तमपराजितम्। <br>कथं शांतनवं तात पाण्डुपुत्रा न्यपातयन्   ॥06-015-063॥</td></tr>
<tr><td>कथं युक्तान्यनीकानि कथं युद्धं महात्मभिः। <br>कथं वा निहतो भीष्मः पिता संजय मे परैः   ॥06-015-064॥</td></tr>
<tr><td>दुर्योधनश्च कर्णश्च शकुनिश्चापि सौबलः। <br>दुःशासनश्च कितवो हते भीष्मे किमब्रुवन्   ॥06-015-065॥</td></tr>
<tr><td>यच्छरीरैरुपस्तीर्णां नरवारणवाजिनाम्। <br>शरशक्तिगदाखड्गतोमराक्षां भयावहाम्   ॥06-015-066॥</td></tr>
<tr><td>प्राविशन्कितवा मन्दाः सभां युधि दुरासदाम्। <br>प्राणद्यूते प्रतिभये केऽदीव्यन्त नरर्षभाः   ॥06-015-067॥</td></tr>
<tr><td>केऽजयन्के जितास्तत्र हृतलक्षा निपातिताः। <br>अन्ये भीष्माच्छांतनवात्तन्ममाचक्ष्व संजय   ॥06-015-068॥</td></tr>
<tr><td>न हि मे शान्तिरस्तीह युधि देवव्रतं हतम्। <br>पितरं भीमकर्माणं श्रुत्वा मे दुःखमाविशत्   ॥06-015-069॥</td></tr>
<tr><td>आर्तिं मे हृदये रूढां महतीं पुत्रकारिताम्। <br>त्वं सिञ्चन्सर्पिषेवाग्निमुद्दीपयसि संजय   ॥06-015-070॥</td></tr>
<tr><td>महान्तं भारमुद्यम्य विश्रुतं सार्वलौकिकम्। <br>दृष्ट्वा विनिहतं भीष्मं मन्ये शोचन्ति पुत्रकाः   ॥06-015-071॥</td></tr>
<tr><td>श्रोष्यामि तानि दुःखानि दुर्योधनकृतान्यहम्। <br>तस्मान्मे सर्वमाचक्ष्व यद्वृत्तं तत्र संजय   ॥06-015-072॥</td></tr>
<tr><td>संग्रामे पृथिवीशानां मन्दस्याबुद्धिसंभवम्। <br>अपनीतं सुनीतं वा तन्ममाचक्ष्व संजय   ॥06-015-073॥</td></tr>
<tr><td>यत्कृतं तत्र भीष्मेण संग्रामे जयमिच्छता। <br>तेजोयुक्तं कृतास्त्रेण शंस तच्चाप्यशेषतः   ॥06-015-074॥</td></tr>
<tr><td>यथा तदभवद्युद्धं कुरुपाण्डवसेनयोः। <br>क्रमेण येन यस्मिंश्च काले यच्च यथा च तत्   ॥06-015-075॥</td></tr>
</table>
<table border = "1"><tr><td>Verse</td></tr>
<tr><td> श्रीभगवानुवाच। <br>इदं तु ते गुह्यतमं प्रवक्ष्याम्यनसूयवे। <br>ज्ञानं विज्ञानसहितं यज्ज्ञात्वा मोक्ष्यसेऽशुभात्   ॥06-031-001॥</td></tr>
<tr><td>राजविद्या राजगुह्यं पवित्रमिदमुत्तमम्। <br>प्रत्यक्षावगमं धर्म्यं सुसुखं कर्तुमव्ययम्   ॥06-031-002॥</td></tr>
<tr><td>अश्रद्दधानाः पुरुषा धर्मस्यास्य परंतप। <br>अप्राप्य मां निवर्तन्ते मृत्युसंसारवर्त्मनि   ॥06-031-003॥</td></tr>
<tr><td>मया ततमिदं सर्वं जगदव्यक्तमूर्तिना। <br>मत्स्थानि सर्वभूतानि न चाहं तेष्ववस्थितः   ॥06-031-004॥</td></tr>
<tr><td>न च मत्स्थानि भूतानि पश्य मे योगमैश्वरम्। <br>भूतभृन्न च भूतस्थो ममात्मा भूतभावनः   ॥06-031-005॥</td></tr>
<tr><td>यथाकाशस्थितो नित्यं वायुः सर्वत्रगो महान्। <br>तथा सर्वाणि भूतानि मत्स्थानीत्युपधारय   ॥06-031-006॥</td></tr>
<tr><td>सर्वभूतानि कौन्तेय प्रकृतिं यान्ति मामिकाम्। <br>कल्पक्षये पुनस्तानि कल्पादौ विसृजाम्यहम्   ॥06-031-007॥</td></tr>
<tr><td>प्रकृतिं स्वामवष्टभ्य विसृजामि पुनः पुनः। <br>भूतग्राममिमं कृत्स्नमवशं प्रकृतेर्वशात्   ॥06-031-008॥</td></tr>
<tr><td>न च मां तानि कर्माणि निबध्नन्ति धनंजय। <br>उदासीनवदासीनमसक्तं तेषु कर्मसु   ॥06-031-009॥</td></tr>
<tr><td>मयाध्यक्षेण प्रकृतिः सूयते सचराचरम्। <br>हेतुनानेन कौन्तेय जगद्विपरिवर्तते   ॥06-031-010॥</td></tr>
<tr><td>अवजानन्ति मां मूढा मानुषीं तनुमाश्रितम्। <br>परं भावमजानन्तो मम भूतमहेश्वरम्   ॥06-031-011॥</td></tr>
<tr><td>मोघाशा मोघकर्माणो मोघज्ञाना विचेतसः। <br>राक्षसीमासुरीं चैव प्रकृतिं मोहिनीं श्रिताः   ॥06-031-012॥</td></tr>
<tr><td>महात्मानस्तु मां पार्थ दैवीं प्रकृतिमाश्रिताः। <br>भजन्त्यनन्यमनसो ज्ञात्वा भूतादिमव्ययम्   ॥06-031-013॥</td></tr>
<tr><td>सततं कीर्तयन्तो मां यतन्तश्च दृढव्रताः। <br>नमस्यन्तश्च मां भक्त्या नित्ययुक्ता उपासते   ॥06-031-014॥</td></tr>
<tr><td>ज्ञानयज्ञेन चाप्यन्ये यजन्तो मामुपासते। <br>एकत्वेन पृथक्त्वेन बहुधा विश्वतोमुखम्   ॥06-031-015॥</td></tr>
<tr><td>अहं क्रतुरहं यज्ञः स्वधाहमहमौषधम्। <br>मन्त्रोऽहमहमेवाज्यमहमग्निरहं हुतम्   ॥06-031-016॥</td></tr>
<tr><td>पिताहमस्य जगतो माता धाता पितामहः। <br>वेद्यं पवित्रमोंकार ऋक्साम यजुरेव च   ॥06-031-017॥</td></tr>
<tr><td>गतिर्भर्ता प्रभुः साक्षी निवासः शरणं सुहृत्। <br>प्रभवः प्रलयः स्थानं निधानं बीजमव्ययम्   ॥06-031-018॥</td></tr>
<tr><td>तपाम्यहमहं वर्षं निगृह्णाम्युत्सृजामि च। <br>अमृतं चैव मृत्युश्च सदसच्चाहमर्जुन   ॥06-031-019॥</td></tr>
<tr><td>त्रैविद्या मां सोमपाः पूतपापा; यज्ञैरिष्ट्वा स्वर्गतिं प्रार्थयन्ते। <br>ते पुण्यमासाद्य सुरेन्द्रलोक;मश्नन्ति दिव्यान्दिवि देवभोगान्   ॥06-031-020॥</td></tr>
<tr><td>ते तं भुक्त्वा स्वर्गलोकं विशालं; क्षीणे पुण्ये मर्त्यलोकं विशन्ति। <br>एवं त्रयीधर्ममनुप्रपन्ना; गतागतं कामकामा लभन्ते   ॥06-031-021॥</td></tr>
<tr><td>अनन्याश्चिन्तयन्तो मां ये जनाः पर्युपासते। <br>तेषां नित्याभियुक्तानां योगक्षेमं वहाम्यहम्   ॥06-031-022॥</td></tr>
<tr><td>येऽप्यन्यदेवता भक्ता यजन्ते श्रद्धयान्विताः। <br>तेऽपि मामेव कौन्तेय यजन्त्यविधिपूर्वकम्   ॥06-031-023॥</td></tr>
<tr><td>अहं हि सर्वयज्ञानां भोक्ता च प्रभुरेव च। <br>न तु मामभिजानन्ति तत्त्वेनातश्च्यवन्ति ते   ॥06-031-024॥</td></tr>
<tr><td>यान्ति देवव्रता देवान्पितॄन्यान्ति पितृव्रताः। <br>भूतानि यान्ति भूतेज्या यान्ति मद्याजिनोऽपि माम्   ॥06-031-025॥</td></tr>
<tr><td>पत्रं पुष्पं फलं तोयं यो मे भक्त्या प्रयच्छति। <br>तदहं भक्त्युपहृतमश्नामि प्रयतात्मनः   ॥06-031-026॥</td></tr>
<tr><td>यत्करोषि यदश्नासि यज्जुहोषि ददासि यत्। <br>यत्तपस्यसि कौन्तेय तत्कुरुष्व मदर्पणम्   ॥06-031-027॥</td></tr>
<tr><td>शुभाशुभफलैरेवं मोक्ष्यसे कर्मबन्धनैः। <br>संन्यासयोगयुक्तात्मा विमुक्तो मामुपैष्यसि   ॥06-031-028॥</td></tr>
<tr><td>समोऽहं सर्वभूतेषु न मे द्वेष्योऽस्ति न प्रियः। <br>ये भजन्ति तु मां भक्त्या मयि ते तेषु चाप्यहम्   ॥06-031-029॥</td></tr>
<tr><td>अपि चेत्सुदुराचारो भजते मामनन्यभाक्। <br>साधुरेव स मन्तव्यः सम्यग्व्यवसितो हि सः   ॥06-031-030॥</td></tr>
<tr><td>क्षिप्रं भवति धर्मात्मा शश्वच्छान्तिं निगच्छति। <br>कौन्तेय प्रतिजानीहि न मे भक्तः प्रणश्यति   ॥06-031-031॥</td></tr>
<tr><td>मां हि पार्थ व्यपाश्रित्य येऽपि स्युः पापयोनयः। <br>स्त्रियो वैश्यास्तथा शूद्रास्तेऽपि यान्ति परां गतिम्   ॥06-031-032॥</td></tr>
<tr><td>किं पुनर्ब्राह्मणाः पुण्या भक्ता राजर्षयस्तथा। <br>अनित्यमसुखं लोकमिमं प्राप्य भजस्व माम्   ॥06-031-033॥</td></tr>
<tr><td>मन्मना भव मद्भक्तो मद्याजी मां नमस्कुरु। <br>मामेवैष्यसि युक्त्वैवमात्मानं मत्परायणः   ॥06-031-034॥</td></tr>
</table>
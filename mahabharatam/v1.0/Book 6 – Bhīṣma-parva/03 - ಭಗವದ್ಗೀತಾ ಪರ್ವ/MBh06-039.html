<table border = "1"><tr><td>Verse</td></tr>
<tr><td> अर्जुन उवाच। <br>ये शास्त्रविधिमुत्सृज्य यजन्ते श्रद्धयान्विताः। <br>तेषां निष्ठा तु का कृष्ण सत्त्वमाहो रजस्तमः   ॥06-039-001॥</td></tr>
<tr><td> श्रीभगवानुवाच। <br>त्रिविधा भवति श्रद्धा देहिनां सा स्वभावजा। <br>सात्त्विकी राजसी चैव तामसी चेति तां शृणु   ॥06-039-002॥</td></tr>
<tr><td>सत्त्वानुरूपा सर्वस्य श्रद्धा भवति भारत। <br>श्रद्धामयोऽयं पुरुषो यो यच्छ्रद्धः स एव सः   ॥06-039-003॥</td></tr>
<tr><td>यजन्ते सात्त्विका देवान्यक्षरक्षांसि राजसाः। <br>प्रेतान्भूतगणांश्चान्ये यजन्ते तामसा जनाः   ॥06-039-004॥</td></tr>
<tr><td>अशास्त्रविहितं घोरं तप्यन्ते ये तपो जनाः। <br>दम्भाहंकारसंयुक्ताः कामरागबलान्विताः   ॥06-039-005॥</td></tr>
<tr><td>कर्शयन्तः शरीरस्थं भूतग्राममचेतसः। <br>मां चैवान्तःशरीरस्थं तान्विद्ध्यासुरनिश्चयान्   ॥06-039-006॥</td></tr>
<tr><td>आहारस्त्वपि सर्वस्य त्रिविधो भवति प्रियः। <br>यज्ञस्तपस्तथा दानं तेषां भेदमिमं शृणु   ॥06-039-007॥</td></tr>
<tr><td>आयुःसत्त्वबलारोग्यसुखप्रीतिविवर्धनाः। <br>रस्याः स्निग्धाः स्थिरा हृद्या आहाराः सात्त्विकप्रियाः   ॥06-039-008॥</td></tr>
<tr><td>कट्वम्ललवणात्युष्णतीक्ष्णरूक्षविदाहिनः। <br>आहारा राजसस्येष्टा दुःखशोकामयप्रदाः   ॥06-039-009॥</td></tr>
<tr><td>यातयामं गतरसं पूति पर्युषितं च यत्। <br>उच्छिष्टमपि चामेध्यं भोजनं तामसप्रियम्   ॥06-039-010॥</td></tr>
<tr><td>अफलाकाङ्क्षिभिर्यज्ञो विधिदृष्टो य इज्यते। <br>यष्टव्यमेवेति मनः समाधाय स सात्त्विकः   ॥06-039-011॥</td></tr>
<tr><td>अभिसंधाय तु फलं दम्भार्थमपि चैव यत्। <br>इज्यते भरतश्रेष्ठ तं यज्ञं विद्धि राजसम्   ॥06-039-012॥</td></tr>
<tr><td>विधिहीनमसृष्टान्नं मन्त्रहीनमदक्षिणम्। <br>श्रद्धाविरहितं यज्ञं तामसं परिचक्षते   ॥06-039-013॥</td></tr>
<tr><td>देवद्विजगुरुप्राज्ञपूजनं शौचमार्जवम्। <br>ब्रह्मचर्यमहिंसा च शारीरं तप उच्यते   ॥06-039-014॥</td></tr>
<tr><td>अनुद्वेगकरं वाक्यं सत्यं प्रियहितं च यत्। <br>स्वाध्यायाभ्यसनं चैव वाङ्मयं तप उच्यते   ॥06-039-015॥</td></tr>
<tr><td>मनःप्रसादः सौम्यत्वं मौनमात्मविनिग्रहः। <br>भावसंशुद्धिरित्येतत्तपो मानसमुच्यते   ॥06-039-016॥</td></tr>
<tr><td>श्रद्धया परया तप्तं तपस्तत्त्रिविधं नरैः। <br>अफलाकाङ्क्षिभिर्युक्तैः सात्त्विकं परिचक्षते   ॥06-039-017॥</td></tr>
<tr><td>सत्कारमानपूजार्थं तपो दम्भेन चैव यत्। <br>क्रियते तदिह प्रोक्तं राजसं चलमध्रुवम्   ॥06-039-018॥</td></tr>
<tr><td>मूढग्राहेणात्मनो यत्पीडया क्रियते तपः। <br>परस्योत्सादनार्थं वा तत्तामसमुदाहृतम्   ॥06-039-019॥</td></tr>
<tr><td>दातव्यमिति यद्दानं दीयतेऽनुपकारिणे। <br>देशे काले च पात्रे च तद्दानं सात्त्विकं स्मृतम्   ॥06-039-020॥</td></tr>
<tr><td>यत्तु प्रत्युपकारार्थं फलमुद्दिश्य वा पुनः। <br>दीयते च परिक्लिष्टं तद्दानं राजसं स्मृतम्   ॥06-039-021॥</td></tr>
<tr><td>अदेशकाले यद्दानमपात्रेभ्यश्च दीयते। <br>असत्कृतमवज्ञातं तत्तामसमुदाहृतम्   ॥06-039-022॥</td></tr>
<tr><td>ओं तत्सदिति निर्देशो ब्रह्मणस्त्रिविधः स्मृतः। <br>ब्राह्मणास्तेन वेदाश्च यज्ञाश्च विहिताः पुरा   ॥06-039-023॥</td></tr>
<tr><td>तस्मादोमित्युदाहृत्य यज्ञदानतपःक्रियाः। <br>प्रवर्तन्ते विधानोक्ताः सततं ब्रह्मवादिनाम्   ॥06-039-024॥</td></tr>
<tr><td>तदित्यनभिसंधाय फलं यज्ञतपःक्रियाः। <br>दानक्रियाश्च विविधाः क्रियन्ते मोक्षकाङ्क्षिभिः   ॥06-039-025॥</td></tr>
<tr><td>सद्भावे साधुभावे च सदित्येतत्प्रयुज्यते। <br>प्रशस्ते कर्मणि तथा सच्छब्दः पार्थ युज्यते   ॥06-039-026॥</td></tr>
<tr><td>यज्ञे तपसि दाने च स्थितिः सदिति चोच्यते। <br>कर्म चैव तदर्थीयं सदित्येवाभिधीयते   ॥06-039-027॥</td></tr>
<tr><td>अश्रद्धया हुतं दत्तं तपस्तप्तं कृतं च यत्। <br>असदित्युच्यते पार्थ न च तत्प्रेत्य नो इह   ॥06-039-028॥</td></tr>
</table>
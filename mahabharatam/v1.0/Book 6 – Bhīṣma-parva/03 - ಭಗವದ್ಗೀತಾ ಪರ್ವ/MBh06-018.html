<table border = "1"><tr><td>Verse</td></tr>
<tr><td> संजय उवाच। <br>ततो मुहूर्तात्तुमुलः शब्दो हृदयकम्पनः। <br>अश्रूयत महाराज योधानां प्रयुयुत्सताम्   ॥06-018-001॥</td></tr>
<tr><td>शङ्खदुन्दुभिनिर्घोषैर्वारणानां च बृंहितैः। <br>रथानां नेमिघोषैश्च दीर्यतीव वसुंधरा   ॥06-018-002॥</td></tr>
<tr><td>हयानां हेषमाणानां योधानां तत्र गर्जताम्। <br>क्षणेन खं दिशश्चैव शब्देनापूरितं तदा   ॥06-018-003॥</td></tr>
<tr><td>पुत्राणां तव दुर्धर्ष पाण्डवानां तथैव च। <br>समकम्पन्त सैन्यानि परस्परसमागमे   ॥06-018-004॥</td></tr>
<tr><td>तत्र नागा रथाश्चैव जाम्बूनदविभूषिताः। <br>भ्राजमाना व्यदृश्यन्त मेघा इव सविद्युतः   ॥06-018-005॥</td></tr>
<tr><td>ध्वजा बहुविधाकारास्तावकानां नराधिप। <br>काञ्चनाङ्गदिनो रेजुर्ज्वलिता इव पावकाः   ॥06-018-006॥</td></tr>
<tr><td>स्वेषां चैव परेषां च समदृश्यन्त भारत। <br>महेन्द्रकेतवः शुभ्रा महेन्द्रसदनेष्विव   ॥06-018-007॥</td></tr>
<tr><td>काञ्चनैः कवचैर्वीरा ज्वलनार्कसमप्रभैः। <br>संनद्धाः प्रत्यदृश्यन्त ग्रहाः प्रज्वलिता इव   ॥06-018-008॥</td></tr>
<tr><td>उद्यतैरायुधैश्चित्रैस्तलबद्धाः पताकिनः। <br>ऋषभाक्षा महेष्वासाश्चमूमुखगता बभुः   ॥06-018-009॥</td></tr>
<tr><td>पृष्ठगोपास्तु भीष्मस्य पुत्रास्तव नराधिप। <br>दुःशासनो दुर्विषहो दुर्मुखो दुःसहस्तथा   ॥06-018-010॥</td></tr>
<tr><td>विविंशतिश्चित्रसेनो विकर्णश्च महारथः। <br>सत्यव्रतः पुरुमित्रो जयो भूरिश्रवाः शलः   ॥06-018-011॥</td></tr>
<tr><td>रथा विंशतिसाहस्रास्तथैषामनुयायिनः। <br>अभीषाहाः शूरसेनाः शिबयोऽथ वसातयः   ॥06-018-012॥</td></tr>
<tr><td>शाल्वा मत्स्यास्तथाम्बष्ठास्त्रिगर्ताः केकयास्तथा। <br>सौवीराः कितवाः प्राच्याः प्रतीच्योदीच्यमालवाः   ॥06-018-013॥</td></tr>
<tr><td>द्वादशैते जनपदाः सर्वे शूरास्तनुत्यजः। <br>महता रथवंशेन तेऽभ्यरक्षन्पितामहम्   ॥06-018-014॥</td></tr>
<tr><td>अनीकं दशसाहस्रं कुञ्जराणां तरस्विनाम्। <br>मागधो येन नृपतिस्तद्रथानीकमन्वयात्   ॥06-018-015॥</td></tr>
<tr><td>रथानां चक्ररक्षाश्च पादरक्षाश्च दन्तिनाम्। <br>अभूवन्वाहिनीमध्ये शतानामयुतानि षट्   ॥06-018-016॥</td></tr>
<tr><td>पादाताश्चाग्रतोऽगच्छन्धनुश्चर्मासिपाणयः। <br>अनेकशतसाहस्रा नखरप्रासयोधिनः   ॥06-018-017॥</td></tr>
<tr><td>अक्षौहिण्यो दशैका च तव पुत्रस्य भारत। <br>अदृश्यन्त महाराज गङ्गेव यमुनान्तरे   ॥06-018-018॥</td></tr>
</table>
<table border = "1"><tr><td>Verse</td></tr>
<tr><td> अर्जुन उवाच। <br>मदनुग्रहाय परमं गुह्यमध्यात्मसंज्ञितम्। <br>यत्त्वयोक्तं वचस्तेन मोहोऽयं विगतो मम   ॥06-033-001॥</td></tr>
<tr><td>भवाप्ययौ हि भूतानां श्रुतौ विस्तरशो मया। <br>त्वत्तः कमलपत्राक्ष माहात्म्यमपि चाव्ययम्   ॥06-033-002॥</td></tr>
<tr><td>एवमेतद्यथात्थ त्वमात्मानं परमेश्वर। <br>द्रष्टुमिच्छामि ते रूपमैश्वरं पुरुषोत्तम   ॥06-033-003॥</td></tr>
<tr><td>मन्यसे यदि तच्छक्यं मया द्रष्टुमिति प्रभो। <br>योगेश्वर ततो मे त्वं दर्शयात्मानमव्ययम्   ॥06-033-004॥</td></tr>
<tr><td> श्रीभगवानुवाच। <br>पश्य मे पार्थ रूपाणि शतशोऽथ सहस्रशः। <br>नानाविधानि दिव्यानि नानावर्णाकृतीनि च   ॥06-033-005॥</td></tr>
<tr><td>पश्यादित्यान्वसून्रुद्रानश्विनौ मरुतस्तथा। <br>बहून्यदृष्टपूर्वाणि पश्याश्चर्याणि भारत   ॥06-033-006॥</td></tr>
<tr><td>इहैकस्थं जगत्कृत्स्नं पश्याद्य सचराचरम्। <br>मम देहे गुडाकेश यच्चान्यद्द्रष्टुमिच्छसि   ॥06-033-007॥</td></tr>
<tr><td>न तु मां शक्यसे द्रष्टुमनेनैव स्वचक्षुषा। <br>दिव्यं ददामि ते चक्षुः पश्य मे योगमैश्वरम्   ॥06-033-008॥</td></tr>
<tr><td> संजय उवाच। <br>एवमुक्त्वा ततो राजन्महायोगेश्वरो हरिः। <br>दर्शयामास पार्थाय परमं रूपमैश्वरम्   ॥06-033-009॥</td></tr>
<tr><td>अनेकवक्त्रनयनमनेकाद्भुतदर्शनम्। <br>अनेकदिव्याभरणं दिव्यानेकोद्यतायुधम्   ॥06-033-010॥</td></tr>
<tr><td>दिव्यमाल्याम्बरधरं दिव्यगन्धानुलेपनम्। <br>सर्वाश्चर्यमयं देवमनन्तं विश्वतोमुखम्   ॥06-033-011॥</td></tr>
<tr><td>दिवि सूर्यसहस्रस्य भवेद्युगपदुत्थिता। <br>यदि भाः सदृशी सा स्याद्भासस्तस्य महात्मनः   ॥06-033-012॥</td></tr>
<tr><td>तत्रैकस्थं जगत्कृत्स्नं प्रविभक्तमनेकधा। <br>अपश्यद्देवदेवस्य शरीरे पाण्डवस्तदा   ॥06-033-013॥</td></tr>
<tr><td>ततः स विस्मयाविष्टो हृष्टरोमा धनंजयः। <br>प्रणम्य शिरसा देवं कृताञ्जलिरभाषत   ॥06-033-014॥</td></tr>
<tr><td> अर्जुन उवाच। <br>पश्यामि देवांस्तव देव देहे; सर्वांस्तथा भूतविशेषसंघान्। <br>ब्रह्माणमीशं कमलासनस्थ;मृषींश्च सर्वानुरगांश्च दिव्यान्   ॥06-033-015॥</td></tr>
<tr><td>अनेकबाहूदरवक्त्रनेत्रं; पश्यामि त्वा सर्वतोऽनन्तरूपम्। <br>नान्तं न मध्यं न पुनस्तवादिं; पश्यामि विश्वेश्वर विश्वरूप   ॥06-033-016॥</td></tr>
<tr><td>किरीटिनं गदिनं चक्रिणं च; तेजोराशिं सर्वतो दीप्तिमन्तम्। <br>पश्यामि त्वां दुर्निरीक्ष्यं समन्ता;द्दीप्तानलार्कद्युतिमप्रमेयम्   ॥06-033-017॥</td></tr>
<tr><td>त्वमक्षरं परमं वेदितव्यं; त्वमस्य विश्वस्य परं निधानम्। <br>त्वमव्ययः शाश्वतधर्मगोप्ता; सनातनस्त्वं पुरुषो मतो मे   ॥06-033-018॥</td></tr>
<tr><td>अनादिमध्यान्तमनन्तवीर्य;मनन्तबाहुं शशिसूर्यनेत्रम्। <br>पश्यामि त्वां दीप्तहुताशवक्त्रं; स्वतेजसा विश्वमिदं तपन्तम्   ॥06-033-019॥</td></tr>
<tr><td>द्यावापृथिव्योरिदमन्तरं हि; व्याप्तं त्वयैकेन दिशश्च सर्वाः। <br>दृष्ट्वाद्भुतं रूपमिदं तवोग्रं; लोकत्रयं प्रव्यथितं महात्मन्   ॥06-033-020॥</td></tr>
<tr><td>अमी हि त्वा सुरसंघा विशन्ति; केचिद्भीताः प्राञ्जलयो गृणन्ति। <br>स्वस्तीत्युक्त्वा महर्षिसिद्धसंघाः; स्तुवन्ति त्वां स्तुतिभिः पुष्कलाभिः   ॥06-033-021॥</td></tr>
<tr><td>रुद्रादित्या वसवो ये च साध्या; विश्वेऽश्विनौ मरुतश्चोष्मपाश्च। <br>गन्धर्वयक्षासुरसिद्धसंघा; वीक्षन्ते त्वा विस्मिताश्चैव सर्वे   ॥06-033-022॥</td></tr>
<tr><td>रूपं महत्ते बहुवक्त्रनेत्रं; महाबाहो बहुबाहूरुपादम्। <br>बहूदरं बहुदंष्ट्राकरालं; दृष्ट्वा लोकाः प्रव्यथितास्तथाहम्   ॥06-033-023॥</td></tr>
<tr><td>नभःस्पृशं दीप्तमनेकवर्णं; व्यात्ताननं दीप्तविशालनेत्रम्। <br>दृष्ट्वा हि त्वां प्रव्यथितान्तरात्मा; धृतिं न विन्दामि शमं च विष्णो   ॥06-033-024॥</td></tr>
<tr><td>दंष्ट्राकरालानि च ते मुखानि; दृष्ट्वैव कालानलसंनिभानि। <br>दिशो न जाने न लभे च शर्म; प्रसीद देवेश जगन्निवास   ॥06-033-025॥</td></tr>
<tr><td>अमी च त्वां धृतराष्ट्रस्य पुत्राः; सर्वे सहैवावनिपालसंघैः। <br>भीष्मो द्रोणः सूतपुत्रस्तथासौ; सहास्मदीयैरपि योधमुख्यैः   ॥06-033-026॥</td></tr>
<tr><td>वक्त्राणि ते त्वरमाणा विशन्ति; दंष्ट्राकरालानि भयानकानि। <br>केचिद्विलग्ना दशनान्तरेषु; संदृश्यन्ते चूर्णितैरुत्तमाङ्गैः   ॥06-033-027॥</td></tr>
<tr><td>यथा नदीनां बहवोऽम्बुवेगाः; समुद्रमेवाभिमुखा द्रवन्ति। <br>तथा तवामी नरलोकवीरा; विशन्ति वक्त्राण्यभिविज्वलन्ति   ॥06-033-028॥</td></tr>
<tr><td>यथा प्रदीप्तं ज्वलनं पतंगा; विशन्ति नाशाय समृद्धवेगाः। <br>तथैव नाशाय विशन्ति लोका;स्तवापि वक्त्राणि समृद्धवेगाः   ॥06-033-029॥</td></tr>
<tr><td>लेलिह्यसे ग्रसमानः समन्ता;ल्लोकान्समग्रान्वदनैर्ज्वलद्भिः। <br>तेजोभिरापूर्य जगत्समग्रं; भासस्तवोग्राः प्रतपन्ति विष्णो   ॥06-033-030॥</td></tr>
<tr><td>आख्याहि मे को भवानुग्ररूपो; नमोऽस्तु ते देववर प्रसीद। <br>विज्ञातुमिच्छामि भवन्तमाद्यं; न हि प्रजानामि तव प्रवृत्तिम्   ॥06-033-031॥</td></tr>
<tr><td> श्रीभगवानुवाच। <br>कालोऽस्मि लोकक्षयकृत्प्रवृद्धो; लोकान्समाहर्तुमिह प्रवृत्तः। <br>ऋतेऽपि त्वा न भविष्यन्ति सर्वे; येऽवस्थिताः प्रत्यनीकेषु योधाः   ॥06-033-032॥</td></tr>
<tr><td>तस्मात्त्वमुत्तिष्ठ यशो लभस्व; जित्वा शत्रून्भुङ्क्ष्व राज्यं समृद्धम्। <br>मयैवैते निहताः पूर्वमेव; निमित्तमात्रं भव सव्यसाचिन्   ॥06-033-033॥</td></tr>
<tr><td>द्रोणं च भीष्मं च जयद्रथं च; कर्णं तथान्यानपि योधवीरान्। <br>मया हतांस्त्वं जहि मा व्यथिष्ठा; युध्यस्व जेतासि रणे सपत्नान्   ॥06-033-034॥</td></tr>
<tr><td> संजय उवाच। <br>एतच्छ्रुत्वा वचनं केशवस्य; कृताञ्जलिर्वेपमानः किरीटी। <br>नमस्कृत्वा भूय एवाह कृष्णं; सगद्गदं भीतभीतः प्रणम्य   ॥06-033-035॥</td></tr>
<tr><td> अर्जुन उवाच। <br>स्थाने हृषीकेश तव प्रकीर्त्या; जगत्प्रहृष्यत्यनुरज्यते च। <br>रक्षांसि भीतानि दिशो द्रवन्ति; सर्वे नमस्यन्ति च सिद्धसंघाः   ॥06-033-036॥</td></tr>
<tr><td>कस्माच्च ते न नमेरन्महात्म;न्गरीयसे ब्रह्मणोऽप्यादिकर्त्रे। <br>अनन्त देवेश जगन्निवास; त्वमक्षरं सदसत्तत्परं यत्   ॥06-033-037॥</td></tr>
<tr><td>त्वमादिदेवः पुरुषः पुराण;स्त्वमस्य विश्वस्य परं निधानम्। <br>वेत्तासि वेद्यं च परं च धाम; त्वया ततं विश्वमनन्तरूप   ॥06-033-038॥</td></tr>
<tr><td>वायुर्यमोऽग्निर्वरुणः शशाङ्कः; प्रजापतिस्त्वं प्रपितामहश्च। <br>नमो नमस्तेऽस्तु सहस्रकृत्वः; पुनश्च भूयोऽपि नमो नमस्ते   ॥06-033-039॥</td></tr>
<tr><td>नमः पुरस्तादथ पृष्ठतस्ते; नमोऽस्तु ते सर्वत एव सर्व। <br>अनन्तवीर्यामितविक्रमस्त्वं; सर्वं समाप्नोषि ततोऽसि सर्वः   ॥06-033-040॥</td></tr>
<tr><td>सखेति मत्वा प्रसभं यदुक्तं; हे कृष्ण हे यादव हे सखेति। <br>अजानता महिमानं तवेदं; मया प्रमादात्प्रणयेन वापि   ॥06-033-041॥</td></tr>
<tr><td>यच्चावहासार्थमसत्कृतोऽसि; विहारशय्यासनभोजनेषु। <br>एकोऽथ वाप्यच्युत तत्समक्षं; तत्क्षामये त्वामहमप्रमेयम्   ॥06-033-042॥</td></tr>
<tr><td>पितासि लोकस्य चराचरस्य; त्वमस्य पूज्यश्च गुरुर्गरीयान्। <br>न त्वत्समोऽस्त्यभ्यधिकः कुतोऽन्यो; लोकत्रयेऽप्यप्रतिमप्रभाव   ॥06-033-043॥</td></tr>
<tr><td>तस्मात्प्रणम्य प्रणिधाय कायं; प्रसादये त्वामहमीशमीड्यम्। <br>पितेव पुत्रस्य सखेव सख्युः; प्रियः प्रियायार्हसि देव सोढुम्   ॥06-033-044॥</td></tr>
<tr><td>अदृष्टपूर्वं हृषितोऽस्मि दृष्ट्वा; भयेन च प्रव्यथितं मनो मे। <br>तदेव मे दर्शय देव रूपं; प्रसीद देवेश जगन्निवास   ॥06-033-045॥</td></tr>
<tr><td>किरीटिनं गदिनं चक्रहस्त;मिच्छामि त्वां द्रष्टुमहं तथैव। <br>तेनैव रूपेण चतुर्भुजेन; सहस्रबाहो भव विश्वमूर्ते   ॥06-033-046॥</td></tr>
<tr><td> श्रीभगवानुवाच। <br>मया प्रसन्नेन तवार्जुनेदं; रूपं परं दर्शितमात्मयोगात्। <br>तेजोमयं विश्वमनन्तमाद्यं; यन्मे त्वदन्येन न दृष्टपूर्वम्   ॥06-033-047॥</td></tr>
<tr><td>न वेदयज्ञाध्ययनैर्न दानै;र्न च क्रियाभिर्न तपोभिरुग्रैः। <br>एवंरूपः शक्य अहं नृलोके; द्रष्टुं त्वदन्येन कुरुप्रवीर   ॥06-033-048॥</td></tr>
<tr><td>मा ते व्यथा मा च विमूढभावो; दृष्ट्वा रूपं घोरमीदृङ्ममेदम्। <br>व्यपेतभीः प्रीतमनाः पुनस्त्वं; तदेव मे रूपमिदं प्रपश्य   ॥06-033-049॥</td></tr>
<tr><td> संजय उवाच। <br>इत्यर्जुनं वासुदेवस्तथोक्त्वा; स्वकं रूपं दर्शयामास भूयः। <br>आश्वासयामास च भीतमेनं; भूत्वा पुनः सौम्यवपुर्महात्मा   ॥06-033-050॥</td></tr>
<tr><td> अर्जुन उवाच। <br>दृष्ट्वेदं मानुषं रूपं तव सौम्यं जनार्दन। <br>इदानीमस्मि संवृत्तः सचेताः प्रकृतिं गतः   ॥06-033-051॥</td></tr>
<tr><td> श्रीभगवानुवाच। <br>सुदुर्दर्शमिदं रूपं दृष्टवानसि यन्मम। <br>देवा अप्यस्य रूपस्य नित्यं दर्शनकाङ्क्षिणः   ॥06-033-052॥</td></tr>
<tr><td>नाहं वेदैर्न तपसा न दानेन न चेज्यया। <br>शक्य एवंविधो द्रष्टुं दृष्टवानसि मां यथा   ॥06-033-053॥</td></tr>
<tr><td>भक्त्या त्वनन्यया शक्य अहमेवंविधोऽर्जुन। <br>ज्ञातुं द्रष्टुं च तत्त्वेन प्रवेष्टुं च परंतप   ॥06-033-054॥</td></tr>
<tr><td>मत्कर्मकृन्मत्परमो मद्भक्तः सङ्गवर्जितः। <br>निर्वैरः सर्वभूतेषु यः स मामेति पाण्डव   ॥06-033-055॥</td></tr>
</table>
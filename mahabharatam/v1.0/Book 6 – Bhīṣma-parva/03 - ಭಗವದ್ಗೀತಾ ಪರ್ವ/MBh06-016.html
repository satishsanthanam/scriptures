<table border = "1"><tr><td>Verse</td></tr>
<tr><td> संजय उवाच। <br>त्वद्युक्तोऽयमनुप्रश्नो महाराज यथार्हसि। <br>न तु दुर्योधने दोषमिममासक्तुमर्हसि   ॥06-016-001॥</td></tr>
<tr><td>य आत्मनो दुश्चरितादशुभं प्राप्नुयान्नरः। <br>एनसा तेन नान्यं स उपाशङ्कितुमर्हति   ॥06-016-002॥</td></tr>
<tr><td>महाराज मनुष्येषु निन्द्यं यः सर्वमाचरेत्। <br>स वध्यः सर्वलोकस्य निन्दितानि समाचरन्   ॥06-016-003॥</td></tr>
<tr><td>निकारो निकृतिप्रज्ञैः पाण्डवैस्त्वत्प्रतीक्षया। <br>अनुभूतः सहामात्यैः क्षान्तं च सुचिरं वने   ॥06-016-004॥</td></tr>
<tr><td>हयानां च गजानां च शूराणां चामितौजसाम्। <br>प्रत्यक्षं यन्मया दृष्टं दृष्टं योगबलेन च   ॥06-016-005॥</td></tr>
<tr><td>शृणु तत्पृथिवीपाल मा च शोके मनः कृथाः। <br>दिष्टमेतत्पुरा नूनमेवंभावि नराधिप   ॥06-016-006॥</td></tr>
<tr><td>नमस्कृत्वा पितुस्तेऽहं पाराशर्याय धीमते। <br>यस्य प्रसादाद्दिव्यं मे प्राप्तं ज्ञानमनुत्तमम्   ॥06-016-007॥</td></tr>
<tr><td>दृष्टिश्चातीन्द्रिया राजन्दूराच्छ्रवणमेव च। <br>परचित्तस्य विज्ञानमतीतानागतस्य च   ॥06-016-008॥</td></tr>
<tr><td>व्युत्थितोत्पत्तिविज्ञानमाकाशे च गतिः सदा। <br>शस्त्रैरसङ्गो युद्धेषु वरदानान्महात्मनः   ॥06-016-009॥</td></tr>
<tr><td>शृणु मे विस्तरेणेदं विचित्रं परमाद्भुतम्। <br>भारतानां महद्युद्धं यथाभूल्लोमहर्षणम्   ॥06-016-010॥</td></tr>
<tr><td>तेष्वनीकेषु यत्तेषु व्यूढेषु च विधानतः। <br>दुर्योधनो महाराज दुःशासनमथाब्रवीत्   ॥06-016-011॥</td></tr>
<tr><td>दुःशासन रथास्तूर्णं युज्यन्तां भीष्मरक्षिणः। <br>अनीकानि च सर्वाणि शीघ्रं त्वमनुचोदय   ॥06-016-012॥</td></tr>
<tr><td>अयं मा समनुप्राप्तो वर्षपूगाभिचिन्तितः। <br>पाण्डवानां ससैन्यानां कुरूणां च समागमः   ॥06-016-013॥</td></tr>
<tr><td>नातः कार्यतमं मन्ये रणे भीष्मस्य रक्षणात्। <br>हन्याद्गुप्तो ह्यसौ पार्थान्सोमकांश्च ससृञ्जयान्   ॥06-016-014॥</td></tr>
<tr><td>अब्रवीच्च विशुद्धात्मा नाहं हन्यां शिखण्डिनम्। <br>श्रूयते स्त्री ह्यसौ पूर्वं तस्माद्वर्ज्यो रणे मम   ॥06-016-015॥</td></tr>
<tr><td>तस्माद्भीष्मो रक्षितव्यो विशेषेणेति मे मतिः। <br>शिखण्डिनो वधे यत्ताः सर्वे तिष्ठन्तु मामकाः   ॥06-016-016॥</td></tr>
<tr><td>तथा प्राच्याः प्रतीच्याश्च दाक्षिणात्योत्तरापथाः। <br>सर्वशस्त्रास्त्रकुशलास्ते रक्षन्तु पितामहम्   ॥06-016-017॥</td></tr>
<tr><td>अरक्ष्यमाणं हि वृको हन्यात्सिंहं महाबलम्। <br>मा सिंहं जम्बुकेनेव घातयामः शिखण्डिना   ॥06-016-018॥</td></tr>
<tr><td>वामं चक्रं युधामन्युरुत्तमौजाश्च दक्षिणम्। <br>गोप्तारौ फल्गुनस्यैतौ फल्गुनोऽपि शिखण्डिनः   ॥06-016-019॥</td></tr>
<tr><td>संरक्ष्यमाणः पार्थेन भीष्मेण च विवर्जितः। <br>यथा न हन्याद्गाङ्गेयं दुःशासन तथा कुरु   ॥06-016-020॥</td></tr>
<tr><td>ततो रजन्यां व्युष्टायां शब्दः समभवन्महान्। <br>क्रोशतां भूमिपालानां युज्यतां युज्यतामिति   ॥06-016-021॥</td></tr>
<tr><td>शङ्खदुन्दुभिनिर्घोषैः सिंहनादैश्च भारत। <br>हयहेषितशब्दैश्च रथनेमिस्वनैस्तथा   ॥06-016-022॥</td></tr>
<tr><td>गजानां बृंहतां चैव योधानां चाभिगर्जताम्। <br>क्ष्वेडितास्फोटितोत्क्रुष्टैस्तुमुलं सर्वतोऽभवत्   ॥06-016-023॥</td></tr>
<tr><td>उदतिष्ठन्महाराज सर्वं युक्तमशेषतः। <br>सूर्योदये महत्सैन्यं कुरुपाण्डवसेनयोः। <br>तव राजेन्द्र पुत्राणां पाण्डवानां तथैव च   ॥06-016-024॥</td></tr>
<tr><td>तत्र नागा रथाश्चैव जाम्बूनदपरिष्कृताः। <br>विभ्राजमाना दृश्यन्ते मेघा इव सविद्युतः   ॥06-016-025॥</td></tr>
<tr><td>रथानीकान्यदृश्यन्त नगराणीव भूरिशः। <br>अतीव शुशुभे तत्र पिता ते पूर्णचन्द्रवत्   ॥06-016-026॥</td></tr>
<tr><td>धनुर्भिरृष्टिभिः खड्गैर्गदाभिः शक्तितोमरैः। <br>योधाः प्रहरणैः शुभ्रैः स्वेष्वनीकेष्ववस्थिताः   ॥06-016-027॥</td></tr>
<tr><td>गजा रथाः पदाताश्च तुरगाश्च विशां पते। <br>व्यतिष्ठन्वागुराकाराः शतशोऽथ सहस्रशः   ॥06-016-028॥</td></tr>
<tr><td>ध्वजा बहुविधाकारा व्यदृश्यन्त समुच्छ्रिताः। <br>स्वेषां चैव परेषां च द्युतिमन्तः सहस्रशः   ॥06-016-029॥</td></tr>
<tr><td>काञ्चना मणिचित्राङ्गा ज्वलन्त इव पावकाः। <br>अर्चिष्मन्तो व्यरोचन्त ध्वजा राज्ञां सहस्रशः   ॥06-016-030॥</td></tr>
<tr><td>महेन्द्रकेतवः शुभ्रा महेन्द्रसदनेष्विव। <br>संनद्धास्तेषु ते वीरा ददृशुर्युद्धकाङ्क्षिणः   ॥06-016-031॥</td></tr>
<tr><td>उद्यतैरायुधैश्चित्रास्तलबद्धाः कलापिनः। <br>ऋषभाक्षा मनुष्येन्द्राश्चमूमुखगता बभुः   ॥06-016-032॥</td></tr>
<tr><td>शकुनिः सौबलः शल्यः सैन्धवोऽथ जयद्रथः। <br>विन्दानुविन्दावावन्त्यौ काम्बोजश्च सुदक्षिणः   ॥06-016-033॥</td></tr>
<tr><td>श्रुतायुधश्च कालिङ्गो जयत्सेनश्च पार्थिवः। <br>बृहद्बलश्च कौशल्यः कृतवर्मा च सात्वतः   ॥06-016-034॥</td></tr>
<tr><td>दशैते पुरुषव्याघ्राः शूराः परिघबाहवः। <br>अक्षौहिणीनां पतयो यज्वानो भूरिदक्षिणाः   ॥06-016-035॥</td></tr>
<tr><td>एते चान्ये च बहवो दुर्योधनवशानुगाः। <br>राजानो राजपुत्राश्च नीतिमन्तो महाबलाः   ॥06-016-036॥</td></tr>
<tr><td>संनद्धाः समदृश्यन्त स्वेष्वनीकेष्ववस्थिताः। <br>बद्धकृष्णाजिनाः सर्वे ध्वजिनो मुञ्जमालिनः   ॥06-016-037॥</td></tr>
<tr><td>सृष्टा दुर्योधनस्यार्थे ब्रह्मलोकाय दीक्षिताः। <br>समृद्धा दश वाहिन्यः परिगृह्य व्यवस्थिताः   ॥06-016-038॥</td></tr>
<tr><td>एकादशी धार्तराष्ट्री कौरवाणां महाचमूः। <br>अग्रतः सर्वसैन्यानां यत्र शांतनवोऽग्रणीः   ॥06-016-039॥</td></tr>
<tr><td>श्वेतोष्णीषं श्वेतहयं श्वेतवर्माणमच्युतम्। <br>अपश्याम महाराज भीष्मं चन्द्रमिवोदितम्   ॥06-016-040॥</td></tr>
<tr><td>हेमतालध्वजं भीष्मं राजते स्यन्दने स्थितम्। <br>श्वेताभ्र इव तीक्ष्णांशुं ददृशुः कुरुपाण्डवाः   ॥06-016-041॥</td></tr>
<tr><td>दृष्ट्वा चमूमुखे भीष्मं समकम्पन्त पाण्डवाः। <br>सृञ्जयाश्च महेष्वासा धृष्टद्युम्नपुरोगमाः   ॥06-016-042॥</td></tr>
<tr><td>जृम्भमाणं महासिंहं दृष्ट्वा क्षुद्रमृगा यथा। <br>धृष्टद्युम्नमुखाः सर्वे समुद्विविजिरे मुहुः   ॥06-016-043॥</td></tr>
<tr><td>एकादशैताः श्रीजुष्टा वाहिन्यस्तव भारत। <br>पाण्डवानां तथा सप्त महापुरुषपालिताः   ॥06-016-044॥</td></tr>
<tr><td>उन्मत्तमकरावर्तौ महाग्राहसमाकुलौ। <br>युगान्ते समुपेतौ द्वौ दृश्येते सागराविव   ॥06-016-045॥</td></tr>
<tr><td>नैव नस्तादृशो राजन्दृष्टपूर्वो न च श्रुतः। <br>अनीकानां समेतानां समवायस्तथाविधः   ॥06-016-046॥</td></tr>
</table>
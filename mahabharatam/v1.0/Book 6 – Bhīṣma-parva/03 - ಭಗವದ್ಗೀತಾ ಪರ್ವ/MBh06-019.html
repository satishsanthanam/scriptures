<table border = "1"><tr><td>Verse</td></tr>
<tr><td> धृतराष्ट्र उवाच। <br>अक्षौहिण्यो दशैकां च व्यूढां दृष्ट्वा युधिष्ठिरः। <br>कथमल्पेन सैन्येन प्रत्यव्यूहत पाण्डवः   ॥06-019-001॥</td></tr>
<tr><td>यो वेद मानुषं व्यूहं दैवं गान्धर्वमासुरम्। <br>कथं भीष्मं स कौन्तेयः प्रत्यव्यूहत पाण्डवः   ॥06-019-002॥</td></tr>
<tr><td> संजय उवाच। <br>धार्तराष्ट्राण्यनीकानि दृष्ट्वा व्यूढानि पाण्डवः। <br>अभ्यभाषत धर्मात्मा धर्मराजो धनंजयम्   ॥06-019-003॥</td></tr>
<tr><td>महर्षेर्वचनात्तात वेदयन्ति बृहस्पतेः। <br>संहतान्योधयेदल्पान्कामं विस्तारयेद्बहून्   ॥06-019-004॥</td></tr>
<tr><td>सूचीमुखमनीकं स्यादल्पानां बहुभिः सह। <br>अस्माकं च तथा सैन्यमल्पीयः सुतरां परैः   ॥06-019-005॥</td></tr>
<tr><td>एतद्वचनमाज्ञाय महर्षेर्व्यूह पाण्डव। <br>तच्छ्रुत्वा धर्मराजस्य प्रत्यभाषत फल्गुनः   ॥06-019-006॥</td></tr>
<tr><td>एष व्यूहामि ते राजन्व्यूहं परमदुर्जयम्। <br>अचलं नाम वज्राख्यं विहितं वज्रपाणिना   ॥06-019-007॥</td></tr>
<tr><td>यः स वात इवोद्धूतः समरे दुःसहः परैः। <br>स नः पुरो योत्स्यति वै भीमः प्रहरतां वरः   ॥06-019-008॥</td></tr>
<tr><td>तेजांसि रिपुसैन्यानां मृद्नन्पुरुषसत्तमः। <br>अग्रेऽग्रणीर्यास्यति नो युद्धोपायविचक्षणः   ॥06-019-009॥</td></tr>
<tr><td>यं दृष्ट्वा पार्थिवाः सर्वे दुर्योधनपुरोगमाः। <br>निवर्तिष्यन्ति संभ्रान्ताः सिंहं क्षुद्रमृगा इव   ॥06-019-010॥</td></tr>
<tr><td>तं सर्वे संश्रयिष्यामः प्राकारमकुतोभयम्। <br>भीमं प्रहरतां श्रेष्ठं वज्रपाणिमिवामराः   ॥06-019-011॥</td></tr>
<tr><td>न हि सोऽस्ति पुमाँल्लोके यः संक्रुद्धं वृकोदरम्। <br>द्रष्टुमत्युग्रकर्माणं विषहेत नरर्षभम्   ॥06-019-012॥</td></tr>
<tr><td>भीमसेनो गदां बिभ्रद्वज्रसारमयीं दृढाम्। <br>चरन्वेगेन महता समुद्रमपि शोषयेत्   ॥06-019-013॥</td></tr>
<tr><td>केकया धृष्टकेतुश्च चेकितानश्च वीर्यवान्। <br>एत तिष्ठन्ति सामात्याः प्रेक्षकास्ते नरेश्वर   ॥06-019-014॥</td></tr>
<tr><td>धृतराष्ट्रस्य दायादा इति बीभत्सुरब्रवीत्। <br>ब्रुवाणं तु तथा पार्थं सर्वसैन्यानि मारिष। <br>अपूजयंस्तदा वाग्भिरनुकूलाभिराहवे   ॥06-019-015॥</td></tr>
<tr><td>एवमुक्त्वा महाबाहुस्तथा चक्रे धनंजयः। <br>व्यूह्य तानि बलान्याशु प्रययौ फल्गुनस्तदा   ॥06-019-016॥</td></tr>
<tr><td>संप्रयातान्कुरून्दृष्ट्वा पाण्डवानां महाचमूः। <br>गङ्गेव पूर्णा स्तिमिता स्यन्दमाना व्यदृश्यत   ॥06-019-017॥</td></tr>
<tr><td>भीमसेनोऽग्रणीस्तेषां धृष्टद्युम्नश्च पार्षतः। <br>नकुलः सहदेवश्च धृष्टकेतुश्च वीर्यवान्   ॥06-019-018॥</td></tr>
<tr><td>समुद्योज्य ततः पश्चाद्राजाप्यक्षौहिणीवृतः। <br>भ्रातृभिः सह पुत्रैश्च सोऽभ्यरक्षत पृष्ठतः   ॥06-019-019॥</td></tr>
<tr><td>चक्ररक्षौ तु भीमस्य माद्रीपुत्रौ महाद्युती। <br>द्रौपदेयाः ससौभद्राः पृष्ठगोपास्तरस्विनः   ॥06-019-020॥</td></tr>
<tr><td>धृष्टद्युम्नश्च पाञ्चाल्यस्तेषां गोप्ता महारथः। <br>सहितः पृतनाशूरै रथमुख्यैः प्रभद्रकैः   ॥06-019-021॥</td></tr>
<tr><td>शिखण्डी तु ततः पश्चादर्जुनेनाभिरक्षितः। <br>यत्तो भीष्मविनाशाय प्रययौ भरतर्षभ   ॥06-019-022॥</td></tr>
<tr><td>पृष्ठगोपोऽर्जुनस्यापि युयुधानो महारथः। <br>चक्ररक्षौ तु पाञ्चाल्यौ युधामन्यूत्तमौजसौ   ॥06-019-023॥</td></tr>
<tr><td>राजा तु मध्यमानीके कुन्तीपुत्रो युधिष्ठिरः। <br>बृहद्भिः कुञ्जरैर्मत्तैश्चलद्भिरचलैरिव   ॥06-019-024॥</td></tr>
<tr><td>अक्षौहिण्या च पाञ्चाल्यो यज्ञसेनो महामनाः। <br>विराटमन्वयात्पश्चात्पाण्डवार्थे पराक्रमी   ॥06-019-025॥</td></tr>
<tr><td>तेषामादित्यचन्द्राभाः कनकोत्तमभूषणाः। <br>नानाचिह्नधरा राजन्रथेष्वासन्महाध्वजाः   ॥06-019-026॥</td></tr>
<tr><td>समुत्सर्प्य ततः पश्चाद्धृष्टद्युम्नो महारथः। <br>भ्रातृभिः सह पुत्रैश्च सोऽभ्यरक्षद्युधिष्ठिरम्   ॥06-019-027॥</td></tr>
<tr><td>त्वदीयानां परेषां च रथेषु विविधान्ध्वजान्। <br>अभिभूयार्जुनस्यैको ध्वजस्तस्थौ महाकपिः   ॥06-019-028॥</td></tr>
<tr><td>पादातास्त्वग्रतोऽगच्छन्नसिशक्त्यृष्टिपाणयः। <br>अनेकशतसाहस्रा भीमसेनस्य रक्षिणः   ॥06-019-029॥</td></tr>
<tr><td>वारणा दशसाहस्राः प्रभिन्नकरटामुखाः। <br>शूरा हेममयैर्जालैर्दीप्यमाना इवाचलाः   ॥06-019-030॥</td></tr>
<tr><td>क्षरन्त इव जीमूता मदार्द्राः पद्मगन्धिनः। <br>राजानमन्वयुः पश्चाच्चलन्त इव पर्वताः   ॥06-019-031॥</td></tr>
<tr><td>भीमसेनो गदां भीमां प्रकर्षन्परिघोपमाम्। <br>प्रचकर्ष महत्सैन्यं दुराधर्षो महामनाः   ॥06-019-032॥</td></tr>
<tr><td>तमर्कमिव दुष्प्रेक्ष्यं तपन्तं रश्मिमालिनम्। <br>न शेकुः सर्वतो योधाः प्रतिवीक्षितुमन्तिके   ॥06-019-033॥</td></tr>
<tr><td>वज्रो नामैष तु व्यूहो दुर्भिदः सर्वतोमुखः। <br>चापविद्युद्ध्वजो घोरो गुप्तो गाण्डीवधन्वना   ॥06-019-034॥</td></tr>
<tr><td>यं प्रतिव्यूह्य तिष्ठन्ति पाण्डवास्तव वाहिनीम्। <br>अजेयो मानुषे लोके पाण्डवैरभिरक्षितः   ॥06-019-035॥</td></tr>
<tr><td>संध्यां तिष्ठत्सु सैन्येषु सूर्यस्योदयनं प्रति। <br>प्रावात्सपृषतो वायुरनभ्रे स्तनयित्नुमान्   ॥06-019-036॥</td></tr>
<tr><td>विष्वग्वाताश्च वान्त्युग्रा नीचैः शर्करकर्षिणः। <br>रजश्चोद्धूयमानं तु तमसाच्छादयज्जगत्   ॥06-019-037॥</td></tr>
<tr><td>पपात महती चोल्का प्राङ्मुखी भरतर्षभ। <br>उद्यन्तं सूर्यमाहत्य व्यशीर्यत महास्वना   ॥06-019-038॥</td></tr>
<tr><td>अथ सज्जीयमानेषु सैन्येषु भरतर्षभ। <br>निष्प्रभोऽभ्युदियात्सूर्यः सघोषो भूश्चचाल ह। <br>व्यशीर्यत सनादा च तदा भरतसत्तम   ॥06-019-039॥</td></tr>
<tr><td>निर्घाता बहवो राजन्दिक्षु सर्वासु चाभवन्। <br>प्रादुरासीद्रजस्तीव्रं न प्राज्ञायत किंचन   ॥06-019-040॥</td></tr>
<tr><td>ध्वजानां धूयमानानां सहसा मातरिश्वना। <br>किङ्किणीजालनद्धानां काञ्चनस्रग्वतां रवैः   ॥06-019-041॥</td></tr>
<tr><td>महतां सपताकानामादित्यसमतेजसाम्। <br>सर्वं झणझणीभूतमासीत्तालवनेष्विव   ॥06-019-042॥</td></tr>
<tr><td>एवं ते पुरुषव्याघ्राः पाण्डवा युद्धनन्दिनः। <br>व्यवस्थिताः प्रतिव्यूह्य तव पुत्रस्य वाहिनीम्   ॥06-019-043॥</td></tr>
<tr><td>स्रंसन्त इव मज्जानो योधानां भरतर्षभ। <br>दृष्ट्वाग्रतो भीमसेनं गदापाणिमवस्थितम्   ॥06-019-044॥</td></tr>
</table>
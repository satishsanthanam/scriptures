<table border = "1"><tr><td>Verse</td></tr>
<tr><td> संजय उवाच। <br>गतपूर्वाह्णभूयिष्ठे तस्मिन्नहनि दारुणे। <br>वर्तमाने महारौद्रे महावीरवरक्षये   ॥06-045-001॥</td></tr>
<tr><td>दुर्मुखः कृतवर्मा च कृपः शल्यो विविंशतिः। <br>भीष्मं जुगुपुरासाद्य तव पुत्रेण चोदिताः   ॥06-045-002॥</td></tr>
<tr><td>एतैरतिरथैर्गुप्तः पञ्चभिर्भरतर्षभ। <br>पाण्डवानामनीकानि विजगाहे महारथः   ॥06-045-003॥</td></tr>
<tr><td>चेदिकाशिकरूषेषु पाञ्चालेषु च भारत। <br>भीष्मस्य बहुधा तालश्चरन्केतुरदृश्यत   ॥06-045-004॥</td></tr>
<tr><td>शिरांसि च तदा भीष्मो बाहूंश्चापि सहायुधान्। <br>निचकर्त महावेगैर्भल्लैः संनतपर्वभिः   ॥06-045-005॥</td></tr>
<tr><td>नृत्यतो रथमार्गेषु भीष्मस्य भरतर्षभ। <br>केचिदार्तस्वरं चक्रुर्नागा मर्मणि ताडिताः   ॥06-045-006॥</td></tr>
<tr><td>अभिमन्युः सुसंक्रुद्धः पिशङ्गैस्तुरगोत्तमैः। <br>संयुक्तं रथमास्थाय प्रायाद्भीष्मरथं प्रति   ॥06-045-007॥</td></tr>
<tr><td>जाम्बूनदविचित्रेण कर्णिकारेण केतुना। <br>अभ्यवर्षत भीष्मं च तांश्चैव रथसत्तमान्   ॥06-045-008॥</td></tr>
<tr><td>स तालकेतोस्तीक्ष्णेन केतुमाहत्य पत्रिणा। <br>भीष्मेण युयुधे वीरस्तस्य चानुचरैः सह   ॥06-045-009॥</td></tr>
<tr><td>कृतवर्माणमेकेन शल्यं पञ्चभिरायसैः। <br>विद्ध्वा नवभिरानर्छच्छिताग्रैः प्रपितामहम्   ॥06-045-010॥</td></tr>
<tr><td>पूर्णायतविसृष्टेन सम्यक्प्रणिहितेन च। <br>ध्वजमेकेन विव्याध जाम्बूनदविभूषितम्   ॥06-045-011॥</td></tr>
<tr><td>दुर्मुखस्य तु भल्लेन सर्वावरणभेदिना। <br>जहार सारथेः कायाच्छिरः संनतपर्वणा   ॥06-045-012॥</td></tr>
<tr><td>धनुश्चिच्छेद भल्लेन कार्तस्वरविभूषितम्। <br>कृपस्य निशिताग्रेण तांश्च तीक्ष्णमुखैः शरैः   ॥06-045-013॥</td></tr>
<tr><td>जघान परमक्रुद्धो नृत्यन्निव महारथः। <br>तस्य लाघवमुद्वीक्ष्य तुतुषुर्देवता अपि   ॥06-045-014॥</td></tr>
<tr><td>लब्धलक्ष्यतया कार्ष्णेः सर्वे भीष्ममुखा रथाः। <br>सत्त्ववन्तममन्यन्त साक्षादिव धनंजयम्   ॥06-045-015॥</td></tr>
<tr><td>तस्य लाघवमार्गस्थमलातसदृशप्रभम्। <br>दिशः पर्यपतच्चापं गाण्डीवमिव घोषवत्   ॥06-045-016॥</td></tr>
<tr><td>तमासाद्य महावेगैर्भीष्मो नवभिराशुगैः। <br>विव्याध समरे तूर्णमार्जुनिं परवीरहा   ॥06-045-017॥</td></tr>
<tr><td>ध्वजं चास्य त्रिभिर्भल्लैश्चिच्छेद परमौजसः। <br>सारथिं च त्रिभिर्बाणैराजघान यतव्रतः   ॥06-045-018॥</td></tr>
<tr><td>तथैव कृतवर्मा च कृपः शल्यश्च मारिष। <br>विद्ध्वा नाकम्पयत्कार्ष्णिं मैनाकमिव पर्वतम्   ॥06-045-019॥</td></tr>
<tr><td>स तैः परिवृतः शूरो धार्तराष्ट्रैर्महारथैः। <br>ववर्ष शरवर्षाणि कार्ष्णिः पञ्चरथान्प्रति   ॥06-045-020॥</td></tr>
<tr><td>ततस्तेषां महास्त्राणि संवार्य शरवृष्टिभिः। <br>ननाद बलवान्कार्ष्णिर्भीष्माय विसृजञ्शरान्   ॥06-045-021॥</td></tr>
<tr><td>तत्रास्य सुमहद्राजन्बाह्वोर्बलमदृश्यत। <br>यतमानस्य समरे भीष्ममर्दयतः शरैः   ॥06-045-022॥</td></tr>
<tr><td>पराक्रान्तस्य तस्यैव भीष्मोऽपि प्राहिणोच्छरान्। <br>स तांश्चिच्छेद समरे भीष्मचापच्युताञ्शरान्   ॥06-045-023॥</td></tr>
<tr><td>ततो ध्वजममोघेषुर्भीष्मस्य नवभिः शरैः। <br>चिच्छेद समरे वीरस्तत उच्चुक्रुशुर्जनाः   ॥06-045-024॥</td></tr>
<tr><td>स राजतो महास्कन्धस्तालो हेमविभूषितः। <br>सौभद्रविशिखैश्छिन्नः पपात भुवि भारत   ॥06-045-025॥</td></tr>
<tr><td>ध्वजं सौभद्रविशिखैः पतितं भरतर्षभ। <br>दृष्ट्वा भीमोऽनदद्धृष्टः सौभद्रमभिहर्षयन्   ॥06-045-026॥</td></tr>
<tr><td>अथ भीष्मो महास्त्राणि दिव्यानि च बहूनि च। <br>प्रादुश्चक्रे महारौद्रः क्षणे तस्मिन्महाबलः   ॥06-045-027॥</td></tr>
<tr><td>ततः शतसहस्रेण सौभद्रं प्रपितामहः। <br>अवाकिरदमेयात्मा शराणां नतपर्वणाम्   ॥06-045-028॥</td></tr>
<tr><td>ततो दश महेष्वासाः पाण्डवानां महारथाः। <br>रक्षार्थमभ्यधावन्त सौभद्रं त्वरिता रथैः   ॥06-045-029॥</td></tr>
<tr><td>विराटः सह पुत्रेण धृष्टद्युम्नश्च पार्षतः। <br>भीमश्च केकयाश्चैव सात्यकिश्च विशां पते   ॥06-045-030॥</td></tr>
<tr><td>जवेनापततां तेषां भीष्मः शांतनवो रणे। <br>पाञ्चाल्यं त्रिभिरानर्छत्सात्यकिं निशितैः शरैः   ॥06-045-031॥</td></tr>
<tr><td>पूर्णायतविसृष्टेन क्षुरेण निशितेन च। <br>ध्वजमेकेन चिच्छेद भीमसेनस्य पत्रिणा   ॥06-045-032॥</td></tr>
<tr><td>जाम्बूनदमयः केतुः केसरी नरसत्तम। <br>पपात भीमसेनस्य भीष्मेण मथितो रथात्   ॥06-045-033॥</td></tr>
<tr><td>भीमसेनस्त्रिभिर्विद्ध्वा भीष्मं शांतनवं रणे। <br>कृपमेकेन विव्याध कृतवर्माणमष्टभिः   ॥06-045-034॥</td></tr>
<tr><td>प्रगृहीताग्रहस्तेन वैराटिरपि दन्तिना। <br>अभ्यद्रवत राजानं मद्राधिपतिमुत्तरः   ॥06-045-035॥</td></tr>
<tr><td>तस्य वारणराजस्य जवेनापततो रथी। <br>शल्यो निवारयामास वेगमप्रतिमं रणे   ॥06-045-036॥</td></tr>
<tr><td>तस्य क्रुद्धः स नागेन्द्रो बृहतः साधुवाहिनः। <br>पदा युगमधिष्ठाय जघान चतुरो हयान्   ॥06-045-037॥</td></tr>
<tr><td>स हताश्वे रथे तिष्ठन्मद्राधिपतिरायसीम्। <br>उत्तरान्तकरीं शक्तिं चिक्षेप भुजगोपमाम्   ॥06-045-038॥</td></tr>
<tr><td>तया भिन्नतनुत्राणः प्रविश्य विपुलं तमः। <br>स पपात गजस्कन्धात्प्रमुक्ताङ्कुशतोमरः   ॥06-045-039॥</td></tr>
<tr><td>समादाय च शल्योऽसिमवप्लुत्य रथोत्तमात्। <br>वारणेन्द्रस्य विक्रम्य चिच्छेदाथ महाकरम्   ॥06-045-040॥</td></tr>
<tr><td>भिन्नमर्मा शरव्रातैश्छिन्नहस्तः स वारणः। <br>भीममार्तस्वरं कृत्वा पपात च ममार च   ॥06-045-041॥</td></tr>
<tr><td>एतदीदृशकं कृत्वा मद्रराजो महारथः। <br>आरुरोह रथं तूर्णं भास्वरं कृतवर्मणः   ॥06-045-042॥</td></tr>
<tr><td>उत्तरं निहतं दृष्ट्वा वैराटिर्भ्रातरं शुभम्। <br>कृतवर्मणा च सहितं दृष्ट्वा शल्यमवस्थितम्। <br>शङ्खः क्रोधात्प्रजज्वाल हविषा हव्यवाडिव   ॥06-045-043॥</td></tr>
<tr><td>स विस्फार्य महच्चापं कार्तस्वरविभूषितम्। <br>अभ्यधावज्जिघांसन्वै शल्यं मद्राधिपं बली   ॥06-045-044॥</td></tr>
<tr><td>महता रथवंशेन समन्तात्परिवारितः। <br>सृजन्बाणमयं वर्षं प्रायाच्छल्यरथं प्रति   ॥06-045-045॥</td></tr>
<tr><td>तमापतन्तं संप्रेक्ष्य मत्तवारणविक्रमम्। <br>तावकानां रथाः सप्त समन्तात्पर्यवारयन्। <br>मद्रराजं परीप्सन्तो मृत्योर्दंष्ट्रान्तरं गतम्   ॥06-045-046॥</td></tr>
<tr><td>ततो भीष्मो महाबाहुर्विनद्य जलदो यथा। <br>तालमात्रं धनुर्गृह्य शङ्खमभ्यद्रवद्रणे   ॥06-045-047॥</td></tr>
<tr><td>तमुद्यतमुदीक्ष्याथ महेष्वासं महाबलम्। <br>संत्रस्ता पाण्डवी सेना वातवेगहतेव नौः   ॥06-045-048॥</td></tr>
<tr><td>तत्रार्जुनः संत्वरितः शङ्खस्यासीत्पुरःसरः। <br>भीष्माद्रक्ष्योऽयमद्येति ततो युद्धमवर्तत   ॥06-045-049॥</td></tr>
<tr><td>हाहाकारो महानासीद्योधानां युधि युध्यताम्। <br>तेजस्तेजसि संपृक्तमित्येवं विस्मयं ययुः   ॥06-045-050॥</td></tr>
<tr><td>अथ शल्यो गदापाणिरवतीर्य महारथात्। <br>शङ्खस्य चतुरो वाहानहनद्भरतर्षभ   ॥06-045-051॥</td></tr>
<tr><td>स हताश्वाद्रथात्तूर्णं खड्गमादाय विद्रुतः। <br>बीभत्सोः स्यन्दनं प्राप्य ततः शान्तिमविन्दत   ॥06-045-052॥</td></tr>
<tr><td>ततो भीष्मरथात्तूर्णमुत्पतन्ति पतत्रिणः। <br>यैरन्तरिक्षं भूमिश्च सर्वतः समवस्तृतम्   ॥06-045-053॥</td></tr>
<tr><td>पाञ्चालानथ मत्स्यांश्च केकयांश्च प्रभद्रकान्। <br>भीष्मः प्रहरतां श्रेष्ठः पातयामास मार्गणैः   ॥06-045-054॥</td></tr>
<tr><td>उत्सृज्य समरे तूर्णं पाण्डवं सव्यसाचिनम्। <br>अभ्यद्रवत पाञ्चाल्यं द्रुपदं सेनया वृतम्। <br>प्रियं संबन्धिनं राजञ्शरानवकिरन्बहून्   ॥06-045-055॥</td></tr>
<tr><td>अग्निनेव प्रदग्धानि वनानि शिशिरात्यये। <br>शरदग्धान्यदृश्यन्त सैन्यानि द्रुपदस्य ह। <br>अतिष्ठत रणे भीष्मो विधूम इव पावकः   ॥06-045-056॥</td></tr>
<tr><td>मध्यंदिने यथादित्यं तपन्तमिव तेजसा। <br>न शेकुः पाण्डवेयस्य योधा भीष्मं निरीक्षितुम्   ॥06-045-057॥</td></tr>
<tr><td>वीक्षां चक्रुः समन्तात्ते पाण्डवा भयपीडिताः। <br>त्रातारं नाध्यगच्छन्त गावः शीतार्दिता इव   ॥06-045-058॥</td></tr>
<tr><td>हतविप्रद्रुते सैन्ये निरुत्साहे विमर्दिते। <br>हाहाकारो महानासीत्पाण्डुसैन्येषु भारत   ॥06-045-059॥</td></tr>
<tr><td>ततो भीष्मः शांतनवो नित्यं मण्डलकार्मुकः। <br>मुमोच बाणान्दीप्ताग्रानहीनाशीविषानिव   ॥06-045-060॥</td></tr>
<tr><td>शरैरेकायनीकुर्वन्दिशः सर्वा यतव्रतः। <br>जघान पाण्डवरथानादिश्यादिश्य भारत   ॥06-045-061॥</td></tr>
<tr><td>ततः सैन्येषु भग्नेषु मथितेषु च सर्वशः। <br>प्राप्ते चास्तं दिनकरे न प्राज्ञायत किंचन   ॥06-045-062॥</td></tr>
<tr><td>भीष्मं च समुदीर्यन्तं दृष्ट्वा पार्था महाहवे। <br>अवहारमकुर्वन्त सैन्यानां भरतर्षभ   ॥06-045-063॥</td></tr>
</table>
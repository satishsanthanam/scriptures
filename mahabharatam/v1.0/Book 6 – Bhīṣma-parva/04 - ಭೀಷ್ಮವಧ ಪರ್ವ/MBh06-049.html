<table border = "1"><tr><td>Verse</td></tr>
<tr><td> धृतराष्ट्र उवाच। <br>कथं द्रोणो महेष्वासः पाञ्चाल्यश्चापि पार्षतः। <br>रणे समीयतुर्यत्तौ तन्ममाचक्ष्व संजय   ॥06-049-001॥</td></tr>
<tr><td>दिष्टमेव परं मन्ये पौरुषादपि संजय। <br>यत्र शांतनवो भीष्मो नातरद्युधि पाण्डवम्   ॥06-049-002॥</td></tr>
<tr><td>भीष्मो हि समरे क्रुद्धो हन्याल्लोकांश्चराचरान्। <br>स कथं पाण्डवं युद्धे नातरत्संजयौजसा   ॥06-049-003॥</td></tr>
<tr><td> संजय उवाच। <br>शृणु राजन्स्थिरो भूत्वा युद्धमेतत्सुदारुणम्। <br>न शक्यः पाण्डवो जेतुं देवैरपि सवासवैः   ॥06-049-004॥</td></tr>
<tr><td>द्रोणस्तु निशितैर्बाणैर्धृष्टद्युम्नमयोधयत्। <br>सारथिं चास्य भल्लेन रथनीडादपातयत्   ॥06-049-005॥</td></tr>
<tr><td>तस्याथ चतुरो वाहांश्चतुर्भिः सायकोत्तमैः। <br>पीडयामास संक्रुद्धो धृष्टद्युम्नस्य मारिष   ॥06-049-006॥</td></tr>
<tr><td>धृष्टद्युम्नस्ततो द्रोणं नवत्या निशितैः शरैः। <br>विव्याध प्रहसन्वीरस्तिष्ठ तिष्ठेति चाब्रवीत्   ॥06-049-007॥</td></tr>
<tr><td>ततः पुनरमेयात्मा भारद्वाजः प्रतापवान्। <br>शरैः प्रच्छादयामास धृष्टद्युम्नममर्षणम्   ॥06-049-008॥</td></tr>
<tr><td>आददे च शरं घोरं पार्षतस्य वधं प्रति। <br>शक्राशनिसमस्पर्शं मृत्युदण्डमिवापरम्   ॥06-049-009॥</td></tr>
<tr><td>हाहाकारो महानासीत्सर्वसैन्यस्य भारत। <br>तमिषुं संधितं दृष्ट्वा भारद्वाजेन संयुगे   ॥06-049-010॥</td></tr>
<tr><td>तत्राद्भुतमपश्याम धृष्टद्युम्नस्य पौरुषम्। <br>यदेकः समरे वीरस्तस्थौ गिरिरिवाचलः   ॥06-049-011॥</td></tr>
<tr><td>तं च दीप्तं शरं घोरमायान्तं मृत्युमात्मनः। <br>चिच्छेद शरवृष्टिं च भारद्वाजे मुमोच ह   ॥06-049-012॥</td></tr>
<tr><td>तत उच्चुक्रुशुः सर्वे पाञ्चालाः पाण्डवैः सह। <br>धृष्टद्युम्नेन तत्कर्म कृतं दृष्ट्वा सुदुष्करम्   ॥06-049-013॥</td></tr>
<tr><td>ततः शक्तिं महावेगां स्वर्णवैडूर्यभूषिताम्। <br>द्रोणस्य निधनाकाङ्क्षी चिक्षेप स पराक्रमी   ॥06-049-014॥</td></tr>
<tr><td>तामापतन्तीं सहसा शक्तिं कनकभूषणाम्। <br>त्रिधा चिक्षेप समरे भारद्वाजो हसन्निव   ॥06-049-015॥</td></tr>
<tr><td>शक्तिं विनिहतां दृष्ट्वा धृष्टद्युम्नः प्रतापवान्। <br>ववर्ष शरवर्षाणि द्रोणं प्रति जनेश्वर   ॥06-049-016॥</td></tr>
<tr><td>शरवर्षं ततस्तं तु संनिवार्य महायशाः। <br>द्रोणो द्रुपदपुत्रस्य मध्ये चिच्छेद कार्मुकम्   ॥06-049-017॥</td></tr>
<tr><td>स च्छिन्नधन्वा समरे गदां गुर्वीं महायशाः। <br>द्रोणाय प्रेषयामास गिरिसारमयीं बली   ॥06-049-018॥</td></tr>
<tr><td>सा गदा वेगवन्मुक्ता प्रायाद्द्रोणजिघांसया। <br>तत्राद्भुतमपश्याम भारद्वाजस्य विक्रमम्   ॥06-049-019॥</td></tr>
<tr><td>लाघवाद्व्यंसयामास गदां हेमविभूषिताम्। <br>व्यंसयित्वा गदां तां च प्रेषयामास पार्षते   ॥06-049-020॥</td></tr>
<tr><td>भल्लान्सुनिशितान्पीतान्स्वर्णपुङ्खाञ्शिलाशितान्। <br>ते तस्य कवचं भित्त्वा पपुः शोणितमाहवे   ॥06-049-021॥</td></tr>
<tr><td>अथान्यद्धनुरादाय धृष्टद्युम्नो महामनाः। <br>द्रोणं युधि पराक्रम्य शरैर्विव्याध पञ्चभिः   ॥06-049-022॥</td></tr>
<tr><td>रुधिराक्तौ ततस्तौ तु शुशुभाते नरर्षभौ। <br>वसन्तसमये राजन्पुष्पिताविव किंशुकौ   ॥06-049-023॥</td></tr>
<tr><td>अमर्षितस्ततो राजन्पराक्रम्य चमूमुखे। <br>द्रोणो द्रुपदपुत्रस्य पुनश्चिच्छेद कार्मुकम्   ॥06-049-024॥</td></tr>
<tr><td>अथैनं छिन्नधन्वानं शरैः संनतपर्वभिः। <br>अवाकिरदमेयात्मा वृष्ट्या मेघ इवाचलम्   ॥06-049-025॥</td></tr>
<tr><td>सारथिं चास्य भल्लेन रथनीडादपातयत्। <br>अथास्य चतुरो वाहांश्चतुर्भिर्निशितैः शरैः   ॥06-049-026॥</td></tr>
<tr><td>पातयामास समरे सिंहनादं ननाद च। <br>ततोऽपरेण भल्लेन हस्ताच्चापमथाच्छिनत्   ॥06-049-027॥</td></tr>
<tr><td>स च्छिन्नधन्वा विरथो हताश्वो हतसारथिः। <br>गदापाणिरवारोहत्ख्यापयन्पौरुषं महत्   ॥06-049-028॥</td></tr>
<tr><td>तामस्य विशिखैस्तूर्णं पातयामास भारत। <br>रथादनवरूढस्य तदद्भुतमिवाभवत्   ॥06-049-029॥</td></tr>
<tr><td>ततः स विपुलं चर्म शतचन्द्रं च भानुमत्। <br>खड्गं च विपुलं दिव्यं प्रगृह्य सुभुजो बली   ॥06-049-030॥</td></tr>
<tr><td>अभिदुद्राव वेगेन द्रोणस्य वधकाङ्क्षया। <br>आमिषार्थी यथा सिंहो वने मत्तमिव द्विपम्   ॥06-049-031॥</td></tr>
<tr><td>तत्राद्भुतमपश्याम भारद्वाजस्य पौरुषम्। <br>लाघवं चास्त्रयोगं च बलं बाह्वोश्च भारत   ॥06-049-032॥</td></tr>
<tr><td>यदेनं शरवर्षेण वारयामास पार्षतम्। <br>न शशाक ततो गन्तुं बलवानपि संयुगे   ॥06-049-033॥</td></tr>
<tr><td>तत्र स्थितमपश्याम धृष्टद्युम्नं महारथम्। <br>वारयाणं शरौघांश्च चर्मणा कृतहस्तवत्   ॥06-049-034॥</td></tr>
<tr><td>ततो भीमो महाबाहुः सहसाभ्यपतद्बली। <br>साहाय्यकारी समरे पार्षतस्य महात्मनः   ॥06-049-035॥</td></tr>
<tr><td>स द्रोणं निशितैर्बाणै राजन्विव्याध सप्तभिः। <br>पार्षतं च तदा तूर्णमन्यमारोपयद्रथम्   ॥06-049-036॥</td></tr>
<tr><td>ततो दुर्योधनो राजा कलिङ्गं समचोदयत्। <br>सैन्येन महता युक्तं भारद्वाजस्य रक्षणे   ॥06-049-037॥</td></tr>
<tr><td>ततः सा महती सेना कलिङ्गानां जनेश्वर। <br>भीममभ्युद्ययौ तूर्णं तव पुत्रस्य शासनात्   ॥06-049-038॥</td></tr>
<tr><td>पाञ्चाल्यमभिसंत्यज्य द्रोणोऽपि रथिनां वरः। <br>विराटद्रुपदौ वृद्धौ योधयामास संगतौ। <br>धृष्टद्युम्नोऽपि समरे धर्मराजं समभ्ययात्   ॥06-049-039॥</td></tr>
<tr><td>ततः प्रववृते युद्धं तुमुलं लोमहर्षणम्। <br>कलिङ्गानां च समरे भीमस्य च महात्मनः। <br>जगतः प्रक्षयकरं घोररूपं भयानकम्   ॥06-049-040॥</td></tr>
</table>
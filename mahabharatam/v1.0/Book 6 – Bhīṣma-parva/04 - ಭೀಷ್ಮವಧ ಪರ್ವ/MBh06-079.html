<table border = "1"><tr><td>Verse</td></tr>
<tr><td> धृतराष्ट्र उवाच। <br>बहूनीह विचित्राणि द्वैरथानि स्म संजय। <br>पाण्डूनां मामकैः सार्धमश्रौषं तव जल्पतः   ॥06-079-001॥</td></tr>
<tr><td>न चैव मामकं कंचिद्धृष्टं शंससि संजय। <br>नित्यं पाण्डुसुतान्हृष्टानभग्नांश्चैव शंससि   ॥06-079-002॥</td></tr>
<tr><td>जीयमानान्विमनसो मामकान्विगतौजसः। <br>वदसे संयुगे सूत दिष्टमेतदसंशयम्   ॥06-079-003॥</td></tr>
<tr><td> संजय उवाच। <br>यथाशक्ति यथोत्साहं युद्धे चेष्टन्ति तावकाः। <br>दर्शयानाः परं शक्त्या पौरुषं पुरुषर्षभ   ॥06-079-004॥</td></tr>
<tr><td>गङ्गायाः सुरनद्या वै स्वादुभूतं यथोदकम्। <br>महोदधिगुणाभ्यासाल्लवणत्वं निगच्छति   ॥06-079-005॥</td></tr>
<tr><td>तथा तत्पौरुषं राजंस्तावकानां महात्मनाम्। <br>प्राप्य पाण्डुसुतान्वीरान्व्यर्थं भवति संयुगे   ॥06-079-006॥</td></tr>
<tr><td>घटमानान्यथाशक्ति कुर्वाणान्कर्म दुष्करम्। <br>न दोषेण कुरुश्रेष्ठ कौरवान्गन्तुमर्हसि   ॥06-079-007॥</td></tr>
<tr><td>तवापराधात्सुमहान्सपुत्रस्य विशां पते। <br>पृथिव्याः प्रक्षयो घोरो यमराष्ट्रविवर्धनः   ॥06-079-008॥</td></tr>
<tr><td>आत्मदोषात्समुत्पन्नं शोचितुं नार्हसे नृप। <br>न हि रक्षन्ति राजानः सर्वार्थान्नापि जीवितम्   ॥06-079-009॥</td></tr>
<tr><td>युद्धे सुकृतिनां लोकानिच्छन्तो वसुधाधिपाः। <br>चमूं विगाह्य युध्यन्ते नित्यं स्वर्गपरायणाः   ॥06-079-010॥</td></tr>
<tr><td>पूर्वाह्णे तु महाराज प्रावर्तत जनक्षयः। <br>तन्ममैकमना भूत्वा शृणु देवासुरोपमम्   ॥06-079-011॥</td></tr>
<tr><td>आवन्त्यौ तु महेष्वासौ महात्मानौ महाबलौ। <br>इरावन्तमभिप्रेक्ष्य समेयातां रणोत्कटौ। <br>तेषां प्रववृते युद्धं तुमुलं लोमहर्षणम्   ॥06-079-012॥</td></tr>
<tr><td>इरावांस्तु सुसंक्रुद्धो भ्रातरौ देवरूपिणौ। <br>विव्याध निशितैस्तूर्णं शरैः संनतपर्वभिः। <br>तावेनं प्रत्यविध्येतां समरे चित्रयोधिनौ   ॥06-079-013॥</td></tr>
<tr><td>युध्यतां हि तथा राजन्विशेषो न व्यदृश्यत। <br>यततां शत्रुनाशाय कृतप्रतिकृतैषिणाम्   ॥06-079-014॥</td></tr>
<tr><td>इरावांस्तु ततो राजन्ननुविन्दस्य सायकैः। <br>चतुर्भिश्चतुरो वाहाननयद्यमसादनम्   ॥06-079-015॥</td></tr>
<tr><td>भल्लाभ्यां च सुतीक्ष्णाभ्यां धनुः केतुं च मारिष। <br>चिच्छेद समरे राजंस्तदद्भुतमिवाभवत्   ॥06-079-016॥</td></tr>
<tr><td>त्यक्त्वानुविन्दोऽथ रथं विन्दस्य रथमास्थितः। <br>धनुर्गृहीत्वा नवमं भारसाधनमुत्तमम्   ॥06-079-017॥</td></tr>
<tr><td>तावेकस्थौ रणे वीरावावन्त्यौ रथिनां वरौ। <br>शरान्मुमुचतुस्तूर्णमिरावति महात्मनि   ॥06-079-018॥</td></tr>
<tr><td>ताभ्यां मुक्ता महावेगाः शराः काञ्चनभूषणाः। <br>दिवाकरपथं प्राप्य छादयामासुरम्बरम्   ॥06-079-019॥</td></tr>
<tr><td>इरावांस्तु ततः क्रुद्धो भ्रातरौ तौ महारथौ। <br>ववर्ष शरवर्षेण सारथिं चाप्यपातयत्   ॥06-079-020॥</td></tr>
<tr><td>तस्मिन्निपतिते भूमौ गतसत्त्वेऽथ सारथौ। <br>रथः प्रदुद्राव दिशः समुद्भ्रान्तहयस्ततः   ॥06-079-021॥</td></tr>
<tr><td>तौ स जित्वा महाराज नागराजसुतासुतः। <br>पौरुषं ख्यापयंस्तूर्णं व्यधमत्तव वाहिनीम्   ॥06-079-022॥</td></tr>
<tr><td>सा वध्यमाना समरे धार्तराष्ट्री महाचमूः। <br>वेगान्बहुविधांश्चक्रे विषं पीत्वेव मानवः   ॥06-079-023॥</td></tr>
<tr><td>हैडिम्बो राक्षसेन्द्रस्तु भगदत्तं समाद्रवत्। <br>रथेनादित्यवर्णेन सध्वजेन महाबलः   ॥06-079-024॥</td></tr>
<tr><td>ततः प्राग्ज्योतिषो राजा नागराजं समास्थितः। <br>यथा वज्रधरः पूर्वं संग्रामे तारकामये   ॥06-079-025॥</td></tr>
<tr><td>तत्र देवाः सगन्धर्वा ऋषयश्च समागताः। <br>विशेषं न स्म विविदुर्हैडिम्बभगदत्तयोः   ॥06-079-026॥</td></tr>
<tr><td>यथा सुरपतिः शक्रस्त्रासयामास दानवान्। <br>तथैव समरे राजंस्त्रासयामास पाण्डवान्   ॥06-079-027॥</td></tr>
<tr><td>तेन विद्राव्यमाणास्ते पाण्डवाः सर्वतोदिशम्। <br>त्रातारं नाभ्यविन्दन्त स्वेष्वनीकेषु भारत   ॥06-079-028॥</td></tr>
<tr><td>भैमसेनिं रथस्थं तु तत्रापश्याम भारत। <br>शेषा विमनसो भूत्वा प्राद्रवन्त महारथाः   ॥06-079-029॥</td></tr>
<tr><td>निवृत्तेषु तु पाण्डूनां पुनः सैन्येषु भारत। <br>आसीन्निष्टानको घोरस्तव सैन्येषु संयुगे   ॥06-079-030॥</td></tr>
<tr><td>घटोत्कचस्ततो राजन्भगदत्तं महारणे। <br>शरैः प्रच्छादयामास मेरुं गिरिमिवाम्बुदः   ॥06-079-031॥</td></tr>
<tr><td>निहत्य ताञ्शरान्राजा राक्षसस्य धनुश्च्युतान्। <br>भैमसेनिं रणे तूर्णं सर्वमर्मस्वताडयत्   ॥06-079-032॥</td></tr>
<tr><td>स ताड्यमानो बहुभिः शरैः संनतपर्वभिः। <br>न विव्यथे राक्षसेन्द्रो भिद्यमान इवाचलः   ॥06-079-033॥</td></tr>
<tr><td>तस्य प्राग्ज्योतिषः क्रुद्धस्तोमरान्स चतुर्दश। <br>प्रेषयामास समरे तांश्च चिच्छेद राक्षसः   ॥06-079-034॥</td></tr>
<tr><td>स तांश्छित्त्वा महाबाहुस्तोमरान्निशितैः शरैः। <br>भगदत्तं च विव्याध सप्तत्या कङ्कपत्रिभिः   ॥06-079-035॥</td></tr>
<tr><td>ततः प्राग्ज्योतिषो राजन्प्रहसन्निव भारत। <br>तस्याश्वांश्चतुरः संख्ये पातयामास सायकैः   ॥06-079-036॥</td></tr>
<tr><td>स हताश्वे रथे तिष्ठन्राक्षसेन्द्रः प्रतापवान्। <br>शक्तिं चिक्षेप वेगेन प्राग्ज्योतिषगजं प्रति   ॥06-079-037॥</td></tr>
<tr><td>तामापतन्तीं सहसा हेमदण्डां सुवेगिताम्। <br>त्रिधा चिच्छेद नृपतिः सा व्यकीर्यत मेदिनीम्   ॥06-079-038॥</td></tr>
<tr><td>शक्तिं विनिहतां दृष्ट्वा हैडिम्बः प्राद्रवद्भयात्। <br>यथेन्द्रस्य रणात्पूर्वं नमुचिर्दैत्यसत्तमः   ॥06-079-039॥</td></tr>
<tr><td>तं विजित्य रणे शूरं विक्रान्तं ख्यातपौरुषम्। <br>अजेयं समरे राजन्यमेन वरुणेन च   ॥06-079-040॥</td></tr>
<tr><td>पाण्डवीं समरे सेनां संममर्द सकुञ्जरः। <br>यथा वनगजो राजन्मृद्नंश्चरति पद्मिनीम्   ॥06-079-041॥</td></tr>
<tr><td>मद्रेश्वरस्तु समरे यमाभ्यां सह संगतः। <br>स्वस्रीयौ छादयां चक्रे शरौघैः पाण्डुनन्दनौ   ॥06-079-042॥</td></tr>
<tr><td>सहदेवस्तु समरे मातुलं वीक्ष्य संगतम्। <br>अवारयच्छरौघेण मेघो यद्वद्दिवाकरम्   ॥06-079-043॥</td></tr>
<tr><td>छाद्यमानः शरौघेण हृष्टरूपतरोऽभवत्। <br>तयोश्चाप्यभवत्प्रीतिरतुला मातृकारणात्   ॥06-079-044॥</td></tr>
<tr><td>ततः प्रहस्य समरे नकुलस्य महारथः। <br>अश्वान्वै चतुरो राजंश्चतुर्भिः सायकोत्तमैः। <br>प्रेषयामास समरे यमस्य सदनं प्रति   ॥06-079-045॥</td></tr>
<tr><td>हताश्वात्तु रथात्तूर्णमवप्लुत्य महारथः। <br>आरुरोह ततो यानं भ्रातुरेव यशस्विनः   ॥06-079-046॥</td></tr>
<tr><td>एकस्थौ तु रणे शूरौ दृढे विक्षिप्य कार्मुके। <br>मद्रराजरथं क्रुद्धौ छादयामासतुः क्षणात्   ॥06-079-047॥</td></tr>
<tr><td>स च्छाद्यमानो बहुभिः शरैः संनतपर्वभिः। <br>स्वस्रीयाभ्यां नरव्याघ्रो नाकम्पत यथाचलः। <br>प्रहसन्निव तां चापि शरवृष्टिं जघान ह   ॥06-079-048॥</td></tr>
<tr><td>सहदेवस्ततः क्रुद्धः शरमुद्यम्य वीर्यवान्। <br>मद्रराजमभिप्रेक्ष्य प्रेषयामास भारत   ॥06-079-049॥</td></tr>
<tr><td>स शरः प्रेषितस्तेन गरुत्मानिव वेगवान्। <br>मद्रराजं विनिर्भिद्य निपपात महीतले   ॥06-079-050॥</td></tr>
<tr><td>स गाढविद्धो व्यथितो रथोपस्थे महारथः। <br>निषसाद महाराज कश्मलं च जगाम ह   ॥06-079-051॥</td></tr>
<tr><td>तं विसंज्ञं निपतितं सूतः संप्रेक्ष्य संयुगे। <br>अपोवाह रथेनाजौ यमाभ्यामभिपीडितम्   ॥06-079-052॥</td></tr>
<tr><td>दृष्ट्वा मद्रेश्वररथं धार्तराष्ट्राः पराङ्मुखम्। <br>सर्वे विमनसो भूत्वा नेदमस्तीत्यचिन्तयन्   ॥06-079-053॥</td></tr>
<tr><td>निर्जित्य मातुलं संख्ये माद्रीपुत्रौ महारथौ। <br>दध्मतुर्मुदितौ शङ्खौ सिंहनादं विनेदतुः   ॥06-079-054॥</td></tr>
<tr><td>अभिदुद्रुवतुर्हृष्टौ तव सैन्यं विशां पते। <br>यथा दैत्यचमूं राजन्निन्द्रोपेन्द्राविवामरौ   ॥06-079-055॥</td></tr>
</table>
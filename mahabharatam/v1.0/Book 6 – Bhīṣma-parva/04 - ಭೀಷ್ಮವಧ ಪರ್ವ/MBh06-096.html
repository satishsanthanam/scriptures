<table border = "1"><tr><td>Verse</td></tr>
<tr><td> संजय उवाच। <br>अभिमन्यू रथोदारः पिशङ्गैस्तुरगोत्तमैः। <br>अभिदुद्राव तेजस्वी दुर्योधनबलं महत्। <br>विकिरञ्शरवर्षाणि वारिधारा इवाम्बुदः   ॥06-096-001॥</td></tr>
<tr><td>न शेकुः समरे क्रुद्धं सौभद्रमरिसूदनम्। <br>शस्त्रौघिणं गाहमानं सेनासागरमक्षयम्। <br>निवारयितुमप्याजौ त्वदीयाः कुरुपुंगवाः   ॥06-096-002॥</td></tr>
<tr><td>तेन मुक्ता रणे राजञ्शराः शत्रुनिबर्हणाः। <br>क्षत्रियाननयञ्शूरान्प्रेतराजनिवेशनम्   ॥06-096-003॥</td></tr>
<tr><td>यमदण्डोपमान्घोराञ्ज्वलनाशीविषोपमान्। <br>सौभद्रः समरे क्रुद्धः प्रेषयामास सायकान्   ॥06-096-004॥</td></tr>
<tr><td>रथिनं च रथात्तूर्णं हयपृष्ठाच्च सादिनम्। <br>गजारोहांश्च सगजान्पातयामास फाल्गुनिः   ॥06-096-005॥</td></tr>
<tr><td>तस्य तत्कुर्वतः कर्म महत्संख्येऽद्भुतं नृपाः। <br>पूजयां चक्रिरे हृष्टाः प्रशशंसुश्च फाल्गुनिम्   ॥06-096-006॥</td></tr>
<tr><td>तान्यनीकानि सौभद्रो द्रावयन्बह्वशोभत। <br>तूलराशिमिवाधूय मारुतः सर्वतोदिशम्   ॥06-096-007॥</td></tr>
<tr><td>तेन विद्राव्यमाणानि तव सैन्यानि भारत। <br>त्रातारं नाध्यगच्छन्त पङ्के मग्ना इव द्विपाः   ॥06-096-008॥</td></tr>
<tr><td>विद्राव्य सर्वसैन्यानि तावकानि नरोत्तमः। <br>अभिमन्युः स्थितो राजन्विधूमोऽग्निरिव ज्वलन्   ॥06-096-009॥</td></tr>
<tr><td>न चैनं तावकाः सर्वे विषेहुररिघातिनम्। <br>प्रदीप्तं पावकं यद्वत्पतंगाः कालचोदिताः   ॥06-096-010॥</td></tr>
<tr><td>प्रहरन्सर्वशत्रुभ्यः पाण्डवानां महारथः। <br>अदृश्यत महेष्वासः सवज्र इव वज्रभृत्   ॥06-096-011॥</td></tr>
<tr><td>हेमपृष्ठं धनुश्चास्य ददृशे चरतो दिशः। <br>तोयदेषु यथा राजन्भ्राजमानाः शतह्रदाः   ॥06-096-012॥</td></tr>
<tr><td>शराश्च निशिताः पीता निश्चरन्ति स्म संयुगे। <br>वनात्फुल्लद्रुमाद्राजन्भ्रमराणामिव व्रजाः   ॥06-096-013॥</td></tr>
<tr><td>तथैव चरतस्तस्य सौभद्रस्य महात्मनः। <br>रथेन मेघघोषेण ददृशुर्नान्तरं जनाः   ॥06-096-014॥</td></tr>
<tr><td>मोहयित्वा कृपं द्रोणं द्रौणिं च स बृहद्बलम्। <br>सैन्धवं च महेष्वासं व्यचरल्लघु सुष्ठु च   ॥06-096-015॥</td></tr>
<tr><td>मण्डलीकृतमेवास्य धनुः पश्याम मारिष। <br>सूर्यमण्डलसंकाशं तपतस्तव वाहिनीम्   ॥06-096-016॥</td></tr>
<tr><td>तं दृष्ट्वा क्षत्रियाः शूराः प्रतपन्तं शरार्चिभिः। <br>द्विफल्गुनमिमं लोकं मेनिरे तस्य कर्मभिः   ॥06-096-017॥</td></tr>
<tr><td>तेनार्दिता महाराज भारती सा महाचमूः। <br>बभ्राम तत्र तत्रैव योषिन्मदवशादिव   ॥06-096-018॥</td></tr>
<tr><td>द्रावयित्वा च तत्सैन्यं कम्पयित्वा महारथान्। <br>नन्दयामास सुहृदो मयं जित्वेव वासवः   ॥06-096-019॥</td></tr>
<tr><td>तेन विद्राव्यमाणानि तव सैन्यानि संयुगे। <br>चक्रुरार्तस्वरं घोरं पर्जन्यनिनदोपमम्   ॥06-096-020॥</td></tr>
<tr><td>तं श्रुत्वा निनदं घोरं तव सैन्यस्य मारिष। <br>मारुतोद्धूतवेगस्य समुद्रस्येव पर्वणि। <br>दुर्योधनस्तदा राजा आर्श्यशृङ्गिमभाषत   ॥06-096-021॥</td></tr>
<tr><td>एष कार्ष्णिर्महेष्वासो द्वितीय इव फल्गुनः। <br>चमूं द्रावयते क्रोधाद्वृत्रो देवचमूमिव   ॥06-096-022॥</td></tr>
<tr><td>तस्य नान्यं प्रपश्यामि संयुगे भेषजं महत्। <br>ऋते त्वां राक्षसश्रेष्ठ सर्वविद्यासु पारगम्   ॥06-096-023॥</td></tr>
<tr><td>स गत्वा त्वरितं वीरं जहि सौभद्रमाहवे। <br>वयं पार्थान्हनिष्यामो भीष्मद्रोणपुरःसराः   ॥06-096-024॥</td></tr>
<tr><td>स एवमुक्तो बलवान्राक्षसेन्द्रः प्रतापवान्। <br>प्रययौ समरे तूर्णं तव पुत्रस्य शासनात्। <br>नर्दमानो महानादं प्रावृषीव बलाहकः   ॥06-096-025॥</td></tr>
<tr><td>तस्य शब्देन महता पाण्डवानां महद्बलम्। <br>प्राचलत्सर्वतो राजन्पूर्यमाण इवार्णवः   ॥06-096-026॥</td></tr>
<tr><td>बहवश्च नरा राजंस्तस्य नादेन भीषिताः। <br>प्रियान्प्राणान्परित्यज्य निपेतुर्धरणीतले   ॥06-096-027॥</td></tr>
<tr><td>कार्ष्णिश्चापि मुदा युक्तः प्रगृहीतशरासनः। <br>नृत्यन्निव रथोपस्थे तद्रक्षः समुपाद्रवत्   ॥06-096-028॥</td></tr>
<tr><td>ततः स राक्षसः क्रुद्धः संप्राप्यैवार्जुनिं रणे। <br>नातिदूरे स्थितस्तस्य द्रावयामास वै चमूम्   ॥06-096-029॥</td></tr>
<tr><td>सा वध्यमाना समरे पाण्डवानां महाचमूः। <br>प्रत्युद्ययौ रणे रक्षो देवसेना यथा बलिम्   ॥06-096-030॥</td></tr>
<tr><td>विमर्दः सुमहानासीत्तस्य सैन्यस्य मारिष। <br>रक्षसा घोररूपेण वध्यमानस्य संयुगे   ॥06-096-031॥</td></tr>
<tr><td>ततः शरसहस्रैस्तां पाण्डवानां महाचमूम्। <br>व्यद्रावयद्रणे रक्षो दर्शयद्वै पराक्रमम्   ॥06-096-032॥</td></tr>
<tr><td>सा वध्यमाना च तथा पाण्डवानामनीकिनी। <br>रक्षसा घोररूपेण प्रदुद्राव रणे भयात्   ॥06-096-033॥</td></tr>
<tr><td>तां प्रमृद्य ततः सेनां पद्मिनीं वारणो यथा। <br>ततोऽभिदुद्राव रणे द्रौपदेयान्महाबलान्   ॥06-096-034॥</td></tr>
<tr><td>ते तु क्रुद्धा महेष्वासा द्रौपदेयाः प्रहारिणः। <br>राक्षसं दुद्रुवुः सर्वे ग्रहाः पञ्च यथा रविम्   ॥06-096-035॥</td></tr>
<tr><td>वीर्यवद्भिस्ततस्तैस्तु पीडितो राक्षसोत्तमः। <br>यथा युगक्षये घोरे चन्द्रमाः पञ्चभिर्ग्रहैः   ॥06-096-036॥</td></tr>
<tr><td>प्रतिविन्ध्यस्ततो रक्षो बिभेद निशितैः शरैः। <br>सर्वपारशवैस्तूर्णमकुण्ठाग्रैर्महाबलः   ॥06-096-037॥</td></tr>
<tr><td>स तैर्भिन्नतनुत्राणः शुशुभे राक्षसोत्तमः। <br>मरीचिभिरिवार्कस्य संस्यूतो जलदो महान्   ॥06-096-038॥</td></tr>
<tr><td>विषक्तैः स शरैश्चापि तपनीयपरिच्छदैः। <br>आर्श्यशृङ्गिर्बभौ राजन्दीप्तशृङ्ग इवाचलः   ॥06-096-039॥</td></tr>
<tr><td>ततस्ते भ्रातरः पञ्च राक्षसेन्द्रं महाहवे। <br>विव्यधुर्निशितैर्बाणैस्तपनीयविभूषितैः   ॥06-096-040॥</td></tr>
<tr><td>स निर्भिन्नः शरैर्घोरैर्भुजगैः कोपितैरिव। <br>अलम्बुसो भृशं राजन्नागेन्द्र इव चुक्रुधे   ॥06-096-041॥</td></tr>
<tr><td>सोऽतिविद्धो महाराज मुहूर्तमथ मारिष। <br>प्रविवेश तमो दीर्घं पीडितस्तैर्महारथैः   ॥06-096-042॥</td></tr>
<tr><td>प्रतिलभ्य ततः संज्ञां क्रोधेन द्विगुणीकृतः। <br>चिच्छेद सायकैस्तेषां ध्वजांश्चैव धनूंषि च   ॥06-096-043॥</td></tr>
<tr><td>एकैकं च त्रिभिर्बाणैराजघान स्मयन्निव। <br>अलम्बुसो रथोपस्थे नृत्यन्निव महारथः   ॥06-096-044॥</td></tr>
<tr><td>त्वरमाणश्च संक्रुद्धो हयांस्तेषां महात्मनाम्। <br>जघान राक्षसः क्रुद्धः सारथींश्च महाबलः   ॥06-096-045॥</td></tr>
<tr><td>बिभेद च सुसंहृष्टः पुनश्चैनान्सुसंशितैः। <br>शरैर्बहुविधाकारैः शतशोऽथ सहस्रशः   ॥06-096-046॥</td></tr>
<tr><td>विरथांश्च महेष्वासान्कृत्वा तत्र स राक्षसः। <br>अभिदुद्राव वेगेन हन्तुकामो निशाचरः   ॥06-096-047॥</td></tr>
<tr><td>तानर्दितान्रणे तेन राक्षसेन दुरात्मना। <br>दृष्ट्वार्जुनसुतः संख्ये राक्षसं समुपाद्रवत्   ॥06-096-048॥</td></tr>
<tr><td>तयोः समभवद्युद्धं वृत्रवासवयोरिव। <br>ददृशुस्तावकाः सर्वे पाण्डवाश्च महारथाः   ॥06-096-049॥</td></tr>
<tr><td>तौ समेतौ महायुद्धे क्रोधदीप्तौ परस्परम्। <br>महाबलौ महाराज क्रोधसंरक्तलोचनौ। <br>परस्परमवेक्षेतां कालानलसमौ युधि   ॥06-096-050॥</td></tr>
<tr><td>तयोः समागमो घोरो बभूव कटुकोदयः। <br>यथा देवासुरे युद्धे शक्रशम्बरयोरिव   ॥06-096-051॥</td></tr>
</table>
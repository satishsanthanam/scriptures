<table border = "1"><tr><td>Verse</td></tr>
<tr><td> धृतराष्ट्र उवाच। <br>दैवमेव परं मन्ये पौरुषादपि संजय। <br>यत्सैन्यं मम पुत्रस्य पाण्डुसैन्येन वध्यते   ॥06-058-001॥</td></tr>
<tr><td>नित्यं हि मामकांस्तात हतानेव हि शंससि। <br>अव्यग्रांश्च प्रहृष्टांश्च नित्यं शंससि पाण्डवान्   ॥06-058-002॥</td></tr>
<tr><td>हीनान्पुरुषकारेण मामकानद्य संजय। <br>पतितान्पात्यमानांश्च हतानेव च शंससि   ॥06-058-003॥</td></tr>
<tr><td>युध्यमानान्यथाशक्ति घटमानाञ्जयं प्रति। <br>पाण्डवा विजयन्त्येव जीयन्ते चैव मामकाः   ॥06-058-004॥</td></tr>
<tr><td>सोऽहं तीव्राणि दुःखानि दुर्योधनकृतानि च। <br>अश्रौषं सततं तात दुःसहानि बहूनि च   ॥06-058-005॥</td></tr>
<tr><td>तमुपायं न पश्यामि जीयेरन्येन पाण्डवाः। <br>मामका वा जयं युद्धे प्राप्नुयुर्येन संजय   ॥06-058-006॥</td></tr>
<tr><td> संजय उवाच। <br>क्षयं मनुष्यदेहानां गजवाजिरथक्षयम्। <br>शृणु राजन्स्थिरो भूत्वा तवैवापनयो महान्   ॥06-058-007॥</td></tr>
<tr><td>धृष्टद्युम्नस्तु शल्येन पीडितो नवभिः शरैः। <br>पीडयामास संक्रुद्धो मद्राधिपतिमायसैः   ॥06-058-008॥</td></tr>
<tr><td>तत्राद्भुतमपश्याम पार्षतस्य पराक्रमम्। <br>न्यवारयत यत्तूर्णं शल्यं समितिशोभनम्   ॥06-058-009॥</td></tr>
<tr><td>नान्तरं ददृशे कश्चित्तयोः संरब्धयो रणे। <br>मुहूर्तमिव तद्युद्धं तयोः सममिवाभवत्   ॥06-058-010॥</td></tr>
<tr><td>ततः शल्यो महाराज धृष्टद्युम्नस्य संयुगे। <br>धनुश्चिच्छेद भल्लेन पीतेन निशितेन च   ॥06-058-011॥</td></tr>
<tr><td>अथैनं शरवर्षेण छादयामास भारत। <br>गिरिं जलागमे यद्वज्जलदा जलधारिणः   ॥06-058-012॥</td></tr>
<tr><td>अभिमन्युस्तु संक्रुद्धो धृष्टद्युम्ने निपीडिते। <br>अभिदुद्राव वेगेन मद्रराजरथं प्रति   ॥06-058-013॥</td></tr>
<tr><td>ततो मद्राधिपरथं कार्ष्णिः प्राप्यातिकोपनः। <br>आर्तायनिममेयात्मा विव्याध विशिखैस्त्रिभिः   ॥06-058-014॥</td></tr>
<tr><td>ततस्तु तावका राजन्परीप्सन्तोऽऽर्जुनिं रणे। <br>मद्रराजरथं तूर्णं परिवार्यावतस्थिरे   ॥06-058-015॥</td></tr>
<tr><td>दुर्योधनो विकर्णश्च दुःशासनविविंशती। <br>दुर्मर्षणो दुःसहश्च चित्रसेनश्च दुर्मुखः   ॥06-058-016॥</td></tr>
<tr><td>सत्यव्रतश्च भद्रं ते पुरुमित्रश्च भारत। <br>एते मद्राधिपरथं पालयन्तः स्थिता रणे   ॥06-058-017॥</td></tr>
<tr><td>तान्भीमसेनः संक्रुद्धो धृष्टद्युम्नश्च पार्षतः। <br>द्रौपदेयाभिमन्युश्च माद्रीपुत्रौ च पाण्डवौ   ॥06-058-018॥</td></tr>
<tr><td>नानारूपाणि शस्त्राणि विसृजन्तो विशां पते। <br>अभ्यवर्तन्त संहृष्टाः परस्परवधैषिणः। <br>ते वै समीयुः संग्रामे राजन्दुर्मन्त्रिते तव   ॥06-058-019॥</td></tr>
<tr><td>तस्मिन्दाशरथे युद्धे वर्तमाने भयावहे। <br>तावकानां परेषां च प्रेक्षका रथिनोऽभवन्   ॥06-058-020॥</td></tr>
<tr><td>शस्त्राण्यनेकरूपाणि विसृजन्तो महारथाः। <br>अन्योन्यमभिनर्दन्तः संप्रहारं प्रचक्रिरे   ॥06-058-021॥</td></tr>
<tr><td>ते यत्ता जातसंरम्भाः सर्वेऽन्योन्यं जिघांसवः। <br>महास्त्राणि विमुञ्चन्तः समापेतुरमर्षणाः   ॥06-058-022॥</td></tr>
<tr><td>दुर्योधनस्तु संक्रुद्धो धृष्टद्युम्नं महारणे। <br>विव्याध निशितैर्बाणैश्चतुर्भिस्त्वरितो भृशम्   ॥06-058-023॥</td></tr>
<tr><td>दुर्मर्षणश्च विंशत्या चित्रसेनश्च पञ्चभिः। <br>दुर्मुखो नवभिर्बाणैर्दुःसहश्चापि सप्तभिः। <br>विविंशतिः पञ्चभिश्च त्रिभिर्दुःशासनस्तथा   ॥06-058-024॥</td></tr>
<tr><td>तान्प्रत्यविध्यद्राजेन्द्र पार्षतः शत्रुतापनः। <br>एकैकं पञ्चविंशत्या दर्शयन्पाणिलाघवम्   ॥06-058-025॥</td></tr>
<tr><td>सत्यव्रतं तु समरे पुरुमित्रं च भारत। <br>अभिमन्युरविध्यत्तौ दशभिर्दशभिः शरैः   ॥06-058-026॥</td></tr>
<tr><td>माद्रीपुत्रौ तु समरे मातुलं मातृनन्दनौ। <br>छादयेतां शरव्रातैस्तदद्भुतमिवाभवत्   ॥06-058-027॥</td></tr>
<tr><td>ततः शल्यो महाराज स्वस्रीयौ रथिनां वरौ। <br>शरैर्बहुभिरानर्छत्कृतप्रतिकृतैषिणौ। <br>छाद्यमानौ ततस्तौ तु माद्रीपुत्रौ न चेलतुः   ॥06-058-028॥</td></tr>
<tr><td>अथ दुर्योधनं दृष्ट्वा भीमसेनो महाबलः। <br>विधित्सुः कलहस्यान्तं गदां जग्राह पाण्डवः   ॥06-058-029॥</td></tr>
<tr><td>तमुद्यतगदं दृष्ट्वा कैलासमिव शृङ्गिणम्। <br>भीमसेनं महाबाहुं पुत्रास्ते प्राद्रवन्भयात्   ॥06-058-030॥</td></tr>
<tr><td>दुर्योधनस्तु संक्रुद्धो मागधं समचोदयत्। <br>अनीकं दशसाहस्रं कुञ्जराणां तरस्विनाम्। <br>मागधं पुरतः कृत्वा भीमसेनं समभ्ययात्   ॥06-058-031॥</td></tr>
<tr><td>आपतन्तं च तं दृष्ट्वा गजानीकं वृकोदरः। <br>गदापाणिरवारोहद्रथात्सिंह इवोन्नदन्   ॥06-058-032॥</td></tr>
<tr><td>अद्रिसारमयीं गुर्वीं प्रगृह्य महतीं गदाम्। <br>अभ्यधावद्गजानीकं व्यादितास्य इवान्तकः   ॥06-058-033॥</td></tr>
<tr><td>स गजान्गदया निघ्नन्व्यचरत्समरे बली। <br>भीमसेनो महाबाहुः सवज्र इव वासवः   ॥06-058-034॥</td></tr>
<tr><td>तस्य नादेन महता मनोहृदयकम्पिना। <br>व्यत्यचेष्टन्त संहत्य गजा भीमस्य नर्दतः   ॥06-058-035॥</td></tr>
<tr><td>ततस्तु द्रौपदीपुत्राः सौभद्रश्च महारथः। <br>नकुलः सहदेवश्च धृष्टद्युम्नश्च पार्षतः   ॥06-058-036॥</td></tr>
<tr><td>पृष्ठं भीमस्य रक्षन्तः शरवर्षेण वारणान्। <br>अभ्यधावन्त वर्षन्तो मेघा इव गिरीन्यथा   ॥06-058-037॥</td></tr>
<tr><td>क्षुरैः क्षुरप्रैर्भल्लैश्च पीतैरञ्जलिकैरपि। <br>पातयन्तोत्तमाङ्गानि पाण्डवा गजयोधिनाम्   ॥06-058-038॥</td></tr>
<tr><td>शिरोभिः प्रपतद्भिश्च बाहुभिश्च विभूषितैः। <br>अश्मवृष्टिरिवाभाति पाणिभिश्च सहाङ्कुशैः   ॥06-058-039॥</td></tr>
<tr><td>हृतोत्तमाङ्गाः स्कन्धेषु गजानां गजयोधिनः। <br>अदृश्यन्ताचलाग्रेषु द्रुमा भग्नशिखा इव   ॥06-058-040॥</td></tr>
<tr><td>धृष्टद्युम्नहतानन्यानपश्याम महागजान्। <br>पतितान्पात्यमानांश्च पार्षतेन महात्मना   ॥06-058-041॥</td></tr>
<tr><td>मागधोऽथ महीपालो गजमैरावतोपमम्। <br>प्रेषयामास समरे सौभद्रस्य रथं प्रति   ॥06-058-042॥</td></tr>
<tr><td>तमापतन्तं संप्रेक्ष्य मागधस्य गजोत्तमम्। <br>जघानैकेषुणा वीरः सौभद्रः परवीरहा   ॥06-058-043॥</td></tr>
<tr><td>तस्यावर्जितनागस्य कार्ष्णिः परपुरंजयः। <br>राज्ञो रजतपुङ्खेन भल्लेनापहरच्छिरः   ॥06-058-044॥</td></tr>
<tr><td>विगाह्य तद्गजानीकं भीमसेनोऽपि पाण्डवः। <br>व्यचरत्समरे मृद्नन्गजानिन्द्रो गिरीनिव   ॥06-058-045॥</td></tr>
<tr><td>एकप्रहाराभिहतान्भीमसेनेन कुञ्जरान्। <br>अपश्याम रणे तस्मिन्गिरीन्वज्रहतानिव   ॥06-058-046॥</td></tr>
<tr><td>भग्नदन्तान्भग्नकटान्भग्नसक्थांश्च वारणान्। <br>भग्नपृष्ठान्भग्नकुम्भान्निहतान्पर्वतोपमान्   ॥06-058-047॥</td></tr>
<tr><td>नदतः सीदतश्चान्यान्विमुखान्समरे गजान्। <br>विमूत्रान्भग्नसंविग्नांस्तथा विशकृतोऽपरान्   ॥06-058-048॥</td></tr>
<tr><td>भीमसेनस्य मार्गेषु गतासून्पर्वतोपमान्। <br>अपश्याम हतान्नागान्निष्टनन्तस्तथापरे   ॥06-058-049॥</td></tr>
<tr><td>वमन्तो रुधिरं चान्ये भिन्नकुम्भा महागजाः। <br>विह्वलन्तो गता भूमिं शैला इव धरातले   ॥06-058-050॥</td></tr>
<tr><td>मेदोरुधिरदिग्धाङ्गो वसामज्जासमुक्षितः। <br>व्यचरत्समरे भीमो दण्डपाणिरिवान्तकः   ॥06-058-051॥</td></tr>
<tr><td>गजानां रुधिराक्तां तां गदां बिभ्रद्वृकोदरः। <br>घोरः प्रतिभयश्चासीत्पिनाकीव पिनाकधृक्   ॥06-058-052॥</td></tr>
<tr><td>निर्मथ्यमानाः क्रुद्धेन भीमसेनेन दन्तिनः। <br>सहसा प्राद्रवञ्शिष्टा मृद्नन्तस्तव वाहिनीम्   ॥06-058-053॥</td></tr>
<tr><td>तं हि वीरं महेष्वासाः सौभद्रप्रमुखा रथाः। <br>पर्यरक्षन्त युध्यन्तं वज्रायुधमिवामराः   ॥06-058-054॥</td></tr>
<tr><td>शोणिताक्तां गदां बिभ्रदुक्षितो गजशोणितैः। <br>कृतान्त इव रौद्रात्मा भीमसेनो व्यदृश्यत   ॥06-058-055॥</td></tr>
<tr><td>व्यायच्छमानं गदया दिक्षु सर्वासु भारत। <br>नृत्यमानमपश्याम नृत्यन्तमिव शंकरम्   ॥06-058-056॥</td></tr>
<tr><td>यमदण्डोपमां गुर्वीमिन्द्राशनिसमस्वनाम्। <br>अपश्याम महाराज रौद्रां विशसनीं गदाम्   ॥06-058-057॥</td></tr>
<tr><td>विमिश्रां केशमज्जाभिः प्रदिग्धां रुधिरेण च। <br>पिनाकमिव रुद्रस्य क्रुद्धस्याभिघ्नतः पशून्   ॥06-058-058॥</td></tr>
<tr><td>यथा पशूनां संघातं यष्ट्या पालः प्रकालयेत्। <br>तथा भीमो गजानीकं गदया पर्यकालयत्   ॥06-058-059॥</td></tr>
<tr><td>गदया वध्यमानास्ते मार्गणैश्च समन्ततः। <br>स्वान्यनीकानि मृद्नन्तः प्राद्रवन्कुञ्जरास्तव   ॥06-058-060॥</td></tr>
<tr><td>महावात इवाभ्राणि विधमित्वा स वारणान्। <br>अतिष्ठत्तुमुले भीमः श्मशान इव शूलभृत्   ॥06-058-061॥</td></tr>
</table>
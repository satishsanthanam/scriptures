<table border = "1"><tr><td>Verse</td></tr>
<tr><td> धृतराष्ट्र उवाच। <br>एवं व्यूढेष्वनीकेषु मामकेष्वितरेषु च। <br>के पूर्वं प्राहरंस्तत्र कुरवः पाण्डवास्तथा   ॥06-042-001॥</td></tr>
<tr><td> संजय उवाच। <br>भ्रातृभिः सहितो राजन्पुत्रो दुर्योधनस्तव। <br>भीष्मं प्रमुखतः कृत्वा प्रययौ सह सेनया   ॥06-042-002॥</td></tr>
<tr><td>तथैव पाण्डवाः सर्वे भीमसेनपुरोगमाः। <br>भीष्मेण युद्धमिच्छन्तः प्रययुर्हृष्टमानसाः   ॥06-042-003॥</td></tr>
<tr><td>क्ष्वेडाः किलकिलाशब्दाः क्रकचा गोविषाणिकाः। <br>भेरीमृदङ्गमुरजा हयकुञ्जरनिस्वनाः   ॥06-042-004॥</td></tr>
<tr><td>उभयोः सेनयो राजंस्ततस्तेऽस्मान्समाद्रवन्। <br>वयं प्रतिनदन्तश्च तदासीत्तुमुलं महत्   ॥06-042-005॥</td></tr>
<tr><td>महान्त्यनीकानि महासमुच्छ्रये; समागमे पाण्डवधार्तराष्ट्रयोः। <br>चकम्पिरे शङ्खमृदङ्गनिस्वनैः; प्रकम्पितानीव वनानि वायुना   ॥06-042-006॥</td></tr>
<tr><td>नरेन्द्रनागाश्वरथाकुलाना;मभ्यायतीनामशिवे मुहूर्ते। <br>बभूव घोषस्तुमुलश्चमूनां; वातोद्धुतानामिव सागराणाम्   ॥06-042-007॥</td></tr>
<tr><td>तस्मिन्समुत्थिते शब्दे तुमुले लोमहर्षणे। <br>भीमसेनो महाबाहुः प्राणदद्गोवृषो यथा   ॥06-042-008॥</td></tr>
<tr><td>शङ्खदुन्दुभिनिर्घोषं वारणानां च बृंहितम्। <br>सिंहनादं च सैन्यानां भीमसेनरवोऽभ्यभूत्   ॥06-042-009॥</td></tr>
<tr><td>हयानां हेषमाणानामनीकेषु सहस्रशः। <br>सर्वानभ्यभवच्छब्दान्भीमसेनस्य निस्वनः   ॥06-042-010॥</td></tr>
<tr><td>तं श्रुत्वा निनदं तस्य सैन्यास्तव वितत्रसुः। <br>जीमूतस्येव नदतः शक्राशनिसमस्वनम्   ॥06-042-011॥</td></tr>
<tr><td>वाहनानि च सर्वाणि शकृन्मूत्रं प्रसुस्रुवुः। <br>शब्देन तस्य वीरस्य सिंहस्येवेतरे मृगाः   ॥06-042-012॥</td></tr>
<tr><td>दर्शयन्घोरमात्मानं महाभ्रमिव नादयन्। <br>विभीषयंस्तव सुतांस्तव सेनां समभ्ययात्   ॥06-042-013॥</td></tr>
<tr><td>तमायान्तं महेष्वासं सोदर्याः पर्यवारयन्। <br>छादयन्तः शरव्रातैर्मेघा इव दिवाकरम्   ॥06-042-014॥</td></tr>
<tr><td>दुर्योधनश्च पुत्रस्ते दुर्मुखो दुःसहः शलः। <br>दुःशासनश्चातिरथस्तथा दुर्मर्षणो नृप   ॥06-042-015॥</td></tr>
<tr><td>विविंशतिश्चित्रसेनो विकर्णश्च महारथः। <br>पुरुमित्रो जयो भोजः सौमदत्तिश्च वीर्यवान्   ॥06-042-016॥</td></tr>
<tr><td>महाचापानि धुन्वन्तो जलदा इव विद्युतः। <br>आददानाश्च नाराचान्निर्मुक्ताशीविषोपमान्   ॥06-042-017॥</td></tr>
<tr><td>अथ तान्द्रौपदीपुत्राः सौभद्रश्च महारथः। <br>नकुलः सहदेवश्च धृष्टद्युम्नश्च पार्षतः   ॥06-042-018॥</td></tr>
<tr><td>धार्तराष्ट्रान्प्रतिययुरर्दयन्तः शितैः शरैः। <br>वज्रैरिव महावेगैः शिखराणि धराभृताम्   ॥06-042-019॥</td></tr>
<tr><td>तस्मिन्प्रथमसंमर्दे भीमज्यातलनिस्वने। <br>तावकानां परेषां च नासीत्कश्चित्पराङ्मुखः   ॥06-042-020॥</td></tr>
<tr><td>लाघवं द्रोणशिष्याणामपश्यं भरतर्षभ। <br>निमित्तवेधिनां राजञ्शरानुत्सृजतां भृशम्   ॥06-042-021॥</td></tr>
<tr><td>नोपशाम्यति निर्घोषो धनुषां कूजतां तथा। <br>विनिश्चेरुः शरा दीप्ता ज्योतींषीव नभस्तलात्   ॥06-042-022॥</td></tr>
<tr><td>सर्वे त्वन्ये महीपालाः प्रेक्षका इव भारत। <br>ददृशुर्दर्शनीयं तं भीमं ज्ञातिसमागमम्   ॥06-042-023॥</td></tr>
<tr><td>ततस्ते जातसंरम्भाः परस्परकृतागसः। <br>अन्योन्यस्पर्धया राजन्व्यायच्छन्त महारथाः   ॥06-042-024॥</td></tr>
<tr><td>कुरुपाण्डवसेने ते हस्त्यश्वरथसंकुले। <br>शुशुभाते रणेऽतीव पटे चित्रगते इव   ॥06-042-025॥</td></tr>
<tr><td>ततस्ते पार्थिवाः सर्वे प्रगृहीतशरासनाः। <br>सहसैन्याः समापेतुः पुत्रस्य तव शासनात्   ॥06-042-026॥</td></tr>
<tr><td>युधिष्ठिरेण चादिष्टाः पार्थिवास्ते सहस्रशः। <br>विनदन्तः समापेतुः पुत्रस्य तव वाहिनीम्   ॥06-042-027॥</td></tr>
<tr><td>उभयोः सेनयोस्तीव्रः सैन्यानां स समागमः। <br>अन्तर्धीयत चादित्यः सैन्येन रजसावृतः   ॥06-042-028॥</td></tr>
<tr><td>प्रयुद्धानां प्रभग्नानां पुनरावर्ततामपि। <br>नात्र स्वेषां परेषां वा विशेषः समजायत   ॥06-042-029॥</td></tr>
<tr><td>तस्मिंस्तु तुमुले युद्धे वर्तमाने महाभये। <br>अति सर्वाण्यनीकानि पिता तेऽभिव्यरोचत   ॥06-042-030॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>आर्जुनिं समरे शूरं विनिघ्नन्तं महारथम्। <br>अलम्बुसः कथं युद्धे प्रत्ययुध्यत संजय   ॥06-097-001॥</td></tr>
<tr><td>आर्श्यशृङ्गिं कथं चापि सौभद्रः परवीरहा। <br>तन्ममाचक्ष्व तत्त्वेन यथा वृत्तं स्म संयुगे   ॥06-097-002॥</td></tr>
<tr><td>धनंजयश्च किं चक्रे मम सैन्येषु संजय। <br>भीमो वा बलिनां श्रेष्ठो राक्षसो वा घटोत्कचः   ॥06-097-003॥</td></tr>
<tr><td>नकुलः सहदेवो वा सात्यकिर्वा महारथः। <br>एतदाचक्ष्व मे सर्वं कुशलो ह्यसि संजय   ॥06-097-004॥</td></tr>
<tr><td> संजय उवाच। <br>हन्त तेऽहं प्रवक्ष्यामि संग्रामं लोमहर्षणम्। <br>यथाभूद्राक्षसेन्द्रस्य सौभद्रस्य च मारिष   ॥06-097-005॥</td></tr>
<tr><td>अर्जुनश्च यथा संख्ये भीमसेनश्च पाण्डवः। <br>नकुलः सहदेवश्च रणे चक्रुः पराक्रमम्   ॥06-097-006॥</td></tr>
<tr><td>तथैव तावकाः सर्वे भीष्मद्रोणपुरोगमाः। <br>अद्भुतानि विचित्राणि चक्रुः कर्माण्यभीतवत्   ॥06-097-007॥</td></tr>
<tr><td>अलम्बुसस्तु समरे अभिमन्युं महारथम्। <br>विनद्य सुमहानादं तर्जयित्वा मुहुर्मुहुः। <br>अभिदुद्राव वेगेन तिष्ठ तिष्ठेति चाब्रवीत्   ॥06-097-008॥</td></tr>
<tr><td>सौभद्रोऽपि रणे राजन्सिंहवद्विनदन्मुहुः। <br>आर्श्यशृङ्गिं महेष्वासं पितुरत्यन्तवैरिणम्   ॥06-097-009॥</td></tr>
<tr><td>ततः समेयतुः संख्ये त्वरितौ नरराक्षसौ। <br>रथाभ्यां रथिनां श्रेष्ठौ यथा वै देवदानवौ। <br>मायावी राक्षसश्रेष्ठो दिव्यास्त्रज्ञश्च फाल्गुनिः   ॥06-097-010॥</td></tr>
<tr><td>ततः कार्ष्णिर्महाराज निशितैः सायकैस्त्रिभिः। <br>आर्श्यशृङ्गिं रणे विद्ध्वा पुनर्विव्याध पञ्चभिः   ॥06-097-011॥</td></tr>
<tr><td>अलम्बुसोऽपि संक्रुद्धः कार्ष्णिं नवभिराशुगैः। <br>हृदि विव्याध वेगेन तोत्त्रैरिव महाद्विपम्   ॥06-097-012॥</td></tr>
<tr><td>ततः शरसहस्रेण क्षिप्रकारी निशाचरः। <br>अर्जुनस्य सुतं संख्ये पीडयामास भारत   ॥06-097-013॥</td></tr>
<tr><td>अभिमन्युस्ततः क्रुद्धो नवतिं नतपर्वणाम्। <br>चिक्षेप निशितान्बाणान्राक्षसस्य महोरसि   ॥06-097-014॥</td></tr>
<tr><td>ते तस्य विविशुस्तूर्णं कायं निर्भिद्य मर्मणि। <br>स तैर्विभिन्नसर्वाङ्गः शुशुभे राक्षसोत्तमः। <br>पुष्पितैः किंशुकै राजन्संस्तीर्ण इव पर्वतः   ॥06-097-015॥</td></tr>
<tr><td>स धारयञ्शरान्हेमपुङ्खानपि महाबलः। <br>विबभौ राक्षसश्रेष्ठः सज्वाल इव पर्वतः   ॥06-097-016॥</td></tr>
<tr><td>ततः क्रुद्धो महाराज आर्श्यशृङ्गिर्महाबलः। <br>महेन्द्रप्रतिमं कार्ष्णिं छादयामास पत्रिभिः   ॥06-097-017॥</td></tr>
<tr><td>तेन ते विशिखा मुक्ता यमदण्डोपमाः शिताः। <br>अभिमन्युं विनिर्भिद्य प्राविशन्धरणीतलम्   ॥06-097-018॥</td></tr>
<tr><td>तथैवार्जुनिनिर्मुक्ताः शराः काञ्चनभूषणाः। <br>अलम्बुसं विनिर्भिद्य प्राविशन्त धरातलम्   ॥06-097-019॥</td></tr>
<tr><td>सौभद्रस्तु रणे रक्षः शरैः संनतपर्वभिः। <br>चक्रे विमुखमासाद्य मयं शक्र इवाहवे   ॥06-097-020॥</td></tr>
<tr><td>विमुखं च ततो रक्षो वध्यमानं रणेऽरिणा। <br>प्रादुश्चक्रे महामायां तामसीं परतापनः   ॥06-097-021॥</td></tr>
<tr><td>ततस्ते तमसा सर्वे हृता ह्यासन्महीतले। <br>नाभिमन्युमपश्यन्त नैव स्वान्न परान्रणे   ॥06-097-022॥</td></tr>
<tr><td>अभिमन्युश्च तद्दृष्ट्वा घोररूपं महत्तमः। <br>प्रादुश्चक्रेऽस्त्रमत्युग्रं भास्करं कुरुनन्दनः   ॥06-097-023॥</td></tr>
<tr><td>ततः प्रकाशमभवज्जगत्सर्वं महीपते। <br>तां चापि जघ्निवान्मायां राक्षसस्य दुरात्मनः   ॥06-097-024॥</td></tr>
<tr><td>संक्रुद्धश्च महावीर्यो राक्षसेन्द्रं नरोत्तमः। <br>छादयामास समरे शरैः संनतपर्वभिः   ॥06-097-025॥</td></tr>
<tr><td>बह्वीस्तथान्या मायाश्च प्रयुक्तास्तेन रक्षसा। <br>सर्वास्त्रविदमेयात्मा वारयामास फाल्गुनिः   ॥06-097-026॥</td></tr>
<tr><td>हतमायं ततो रक्षो वध्यमानं च सायकैः। <br>रथं तत्रैव संत्यज्य प्राद्रवन्महतो भयात्   ॥06-097-027॥</td></tr>
<tr><td>तस्मिन्विनिर्जिते तूर्णं कूटयोधिनि राक्षसे। <br>आर्जुनिः समरे सैन्यं तावकं संममर्द ह। <br>मदान्धो वन्यनागेन्द्रः सपद्मां पद्मिनीमिव   ॥06-097-028॥</td></tr>
<tr><td>ततः शांतनवो भीष्मः सैन्यं दृष्ट्वाभिविद्रुतम्। <br>महता रथवंशेन सौभद्रं पर्यवारयत्   ॥06-097-029॥</td></tr>
<tr><td>कोष्ठकीकृत्य तं वीरं धार्तराष्ट्रा महारथाः। <br>एकं सुबहवो युद्धे ततक्षुः सायकैर्दृढम्   ॥06-097-030॥</td></tr>
<tr><td>स तेषां रथिनां वीरः पितुस्तुल्यपराक्रमः। <br>सदृशो वासुदेवस्य विक्रमेण बलेन च   ॥06-097-031॥</td></tr>
<tr><td>उभयोः सदृशं कर्म स पितुर्मातुलस्य च। <br>रणे बहुविधं चक्रे सर्वशस्त्रभृतां वरः   ॥06-097-032॥</td></tr>
<tr><td>ततो धनंजयो राजन्विनिघ्नंस्तव सैनिकान्। <br>आससाद रणे भीष्मं पुत्रप्रेप्सुरमर्षणः   ॥06-097-033॥</td></tr>
<tr><td>तथैव समरे राजन्पिता देवव्रतस्तव। <br>आससाद रणे पार्थं स्वर्भानुरिव भास्करम्   ॥06-097-034॥</td></tr>
<tr><td>ततः सरथनागाश्वाः पुत्रास्तव विशां पते। <br>परिवव्रू रणे भीष्मं जुगुपुश्च समन्ततः   ॥06-097-035॥</td></tr>
<tr><td>तथैव पाण्डवा राजन्परिवार्य धनंजयम्। <br>रणाय महते युक्ता दंशिता भरतर्षभ   ॥06-097-036॥</td></tr>
<tr><td>शारद्वतस्ततो राजन्भीष्मस्य प्रमुखे स्थितम्। <br>अर्जुनं पञ्चविंशत्या सायकानां समाचिनोत्   ॥06-097-037॥</td></tr>
<tr><td>प्रत्युद्गम्याथ विव्याध सात्यकिस्तं शितैः शरैः। <br>पाण्डवप्रियकामार्थं शार्दूल इव कुञ्जरम्   ॥06-097-038॥</td></tr>
<tr><td>गौतमोऽपि त्वरायुक्तो माधवं नवभिः शरैः। <br>हृदि विव्याध संक्रुद्धः कङ्कपत्रपरिच्छदैः   ॥06-097-039॥</td></tr>
<tr><td>शैनेयोऽपि ततः क्रुद्धो भृशं विद्धो महारथः। <br>गौतमान्तकरं घोरं समादत्त शिलीमुखम्   ॥06-097-040॥</td></tr>
<tr><td>तमापतन्तं वेगेन शक्राशनिसमद्युतिम्। <br>द्विधा चिच्छेद संक्रुद्धो द्रौणिः परमकोपनः   ॥06-097-041॥</td></tr>
<tr><td>समुत्सृज्याथ शैनेयो गौतमं रथिनां वरम्। <br>अभ्यद्रवद्रणे द्रौणिं राहुः खे शशिनं यथा   ॥06-097-042॥</td></tr>
<tr><td>तस्य द्रोणसुतश्चापं द्विधा चिच्छेद भारत। <br>अथैनं छिन्नधन्वानं ताडयामास सायकैः   ॥06-097-043॥</td></tr>
<tr><td>सोऽन्यत्कार्मुकमादाय शत्रुघ्नं भारसाधनम्। <br>द्रौणिं षष्ट्या महाराज बाह्वोरुरसि चार्पयत्   ॥06-097-044॥</td></tr>
<tr><td>स विद्धो व्यथितश्चैव मुहूर्तं कश्मलायुतः। <br>निषसाद रथोपस्थे ध्वजयष्टिमुपाश्रितः   ॥06-097-045॥</td></tr>
<tr><td>प्रतिलभ्य ततः संज्ञां द्रोणपुत्रः प्रतापवान्। <br>वार्ष्णेयं समरे क्रुद्धो नाराचेन समर्दयत्   ॥06-097-046॥</td></tr>
<tr><td>शैनेयं स तु निर्भिद्य प्राविशद्धरणीतलम्। <br>वसन्तकाले बलवान्बिलं सर्पशिशुर्यथा   ॥06-097-047॥</td></tr>
<tr><td>ततोऽपरेण भल्लेन माधवस्य ध्वजोत्तमम्। <br>चिच्छेद समरे द्रौणिः सिंहनादं ननाद च   ॥06-097-048॥</td></tr>
<tr><td>पुनश्चैनं शरैर्घोरैश्छादयामास भारत। <br>निदाघान्ते महाराज यथा मेघो दिवाकरम्   ॥06-097-049॥</td></tr>
<tr><td>सात्यकिश्च महाराज शरजालं निहत्य तत्। <br>द्रौणिमभ्यपतत्तूर्णं शरजालैरनेकधा   ॥06-097-050॥</td></tr>
<tr><td>तापयामास च द्रौणिं शैनेयः परवीरहा। <br>विमुक्तो मेघजालेन यथैव तपनस्तथा   ॥06-097-051॥</td></tr>
<tr><td>शराणां च सहस्रेण पुनरेनं समुद्यतम्। <br>सात्यकिश्छादयामास ननाद च महाबलः   ॥06-097-052॥</td></tr>
<tr><td>दृष्ट्वा पुत्रं तथा ग्रस्तं राहुणेव निशाकरम्। <br>अभ्यद्रवत शैनेयं भारद्वाजः प्रतापवान्   ॥06-097-053॥</td></tr>
<tr><td>विव्याध च पृषत्केन सुतीक्ष्णेन महामृधे। <br>परीप्सन्स्वसुतं राजन्वार्ष्णेयेनाभितापितम्   ॥06-097-054॥</td></tr>
<tr><td>सात्यकिस्तु रणे जित्वा गुरुपुत्रं महारथम्। <br>द्रोणं विव्याध विंशत्या सर्वपारशवैः शरैः   ॥06-097-055॥</td></tr>
<tr><td>तदन्तरममेयात्मा कौन्तेयः श्वेतवाहनः। <br>अभ्यद्रवद्रणे क्रुद्धो द्रोणं प्रति महारथः   ॥06-097-056॥</td></tr>
<tr><td>ततो द्रोणश्च पार्थश्च समेयातां महामृधे। <br>यथा बुधश्च शुक्रश्च महाराज नभस्तले   ॥06-097-057॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>विरथं तं समासाद्य चित्रसेनं मनस्विनम्। <br>रथमारोपयामास विकर्णस्तनयस्तव   ॥06-082-001॥</td></tr>
<tr><td>तस्मिंस्तथा वर्तमाने तुमुले संकुले भृशम्। <br>भीष्मः शांतनवस्तूर्णं युधिष्ठिरमुपाद्रवत्   ॥06-082-002॥</td></tr>
<tr><td>ततः सरथनागाश्वाः समकम्पन्त सृञ्जयाः। <br>मृत्योरास्यमनुप्राप्तं मेनिरे च युधिष्ठिरम्   ॥06-082-003॥</td></tr>
<tr><td>युधिष्ठिरोऽपि कौरव्यो यमाभ्यां सहितः प्रभुः। <br>महेष्वासं नरव्याघ्रं भीष्मं शांतनवं ययौ   ॥06-082-004॥</td></tr>
<tr><td>ततः शरसहस्राणि प्रमुञ्चन्पाण्डवो युधि। <br>भीष्मं संछादयामास यथा मेघो दिवाकरम्   ॥06-082-005॥</td></tr>
<tr><td>तेन सम्यक्प्रणीतानि शरजालानि भारत। <br>प्रतिजग्राह गाङ्गेयः शतशोऽथ सहस्रशः   ॥06-082-006॥</td></tr>
<tr><td>तथैव शरजालानि भीष्मेणास्तानि मारिष। <br>आकाशे समदृश्यन्त खगमानां व्रजा इव   ॥06-082-007॥</td></tr>
<tr><td>निमेषार्धाच्च कौन्तेयं भीष्मः शांतनवो युधि। <br>अदृश्यं समरे चक्रे शरजालेन भागशः   ॥06-082-008॥</td></tr>
<tr><td>ततो युधिष्ठिरो राजा कौरव्यस्य महात्मनः। <br>नाराचं प्रेषयामास क्रुद्ध आशीविषोपमम्   ॥06-082-009॥</td></tr>
<tr><td>असंप्राप्तं ततस्तं तु क्षुरप्रेण महारथः। <br>चिच्छेद समरे राजन्भीष्मस्तस्य धनुश्च्युतम्   ॥06-082-010॥</td></tr>
<tr><td>तं तु छित्त्वा रणे भीष्मो नाराचं कालसंमितम्। <br>निजघ्ने कौरवेन्द्रस्य हयान्काञ्चनभूषणान्   ॥06-082-011॥</td></tr>
<tr><td>हताश्वं तु रथं त्यक्त्वा धर्मपुत्रो युधिष्ठिरः। <br>आरुरोह रथं तूर्णं नकुलस्य महात्मनः   ॥06-082-012॥</td></tr>
<tr><td>यमावपि सुसंक्रुद्धः समासाद्य रणे तदा। <br>शरैः संछादयामास भीष्मः परपुरंजयः   ॥06-082-013॥</td></tr>
<tr><td>तौ तु दृष्ट्वा महाराज भीष्मबाणप्रपीडितौ। <br>जगामाथ परां चिन्तां भीष्मस्य वधकाङ्क्षया   ॥06-082-014॥</td></tr>
<tr><td>ततो युधिष्ठिरो वश्यान्राज्ञस्तान्समचोदयत्। <br>भीष्मं शांतनवं सर्वे निहतेति सुहृद्गणान्   ॥06-082-015॥</td></tr>
<tr><td>ततस्ते पार्थिवाः सर्वे श्रुत्वा पार्थस्य भाषितम्। <br>महता रथवंशेन परिवव्रुः पितामहम्   ॥06-082-016॥</td></tr>
<tr><td>स समन्तात्परिवृतः पिता देवव्रतस्तव। <br>चिक्रीड धनुषा राजन्पातयानो महारथान्   ॥06-082-017॥</td></tr>
<tr><td>तं चरन्तं रणे पार्था ददृशुः कौरवं युधि। <br>मृगमध्यं प्रविश्येव यथा सिंहशिशुं वने   ॥06-082-018॥</td></tr>
<tr><td>तर्जयानं रणे शूरांस्त्रासयानं च सायकैः। <br>दृष्ट्वा त्रेसुर्महाराज सिंहं मृगगणा इव   ॥06-082-019॥</td></tr>
<tr><td>रणे भरतसिंहस्य ददृशुः क्षत्रिया गतिम्। <br>अग्नेर्वायुसहायस्य यथा कक्षं दिधक्षतः   ॥06-082-020॥</td></tr>
<tr><td>शिरांसि रथिनां भीष्मः पातयामास संयुगे। <br>तालेभ्य इव पक्वानि फलानि कुशलो नरः   ॥06-082-021॥</td></tr>
<tr><td>पतद्भिश्च महाराज शिरोभिर्धरणीतले। <br>बभूव तुमुलः शब्दः पततामश्मनामिव   ॥06-082-022॥</td></tr>
<tr><td>तस्मिंस्तु तुमुले युद्धे वर्तमाने सुदारुणे। <br>सर्वेषामेव सैन्यानामासीद्व्यतिकरो महान्   ॥06-082-023॥</td></tr>
<tr><td>भिन्नेषु तेषु व्यूहेषु क्षत्रिया इतरेतरम्। <br>एकमेकं समाहूय युद्धायैवोपतस्थिरे   ॥06-082-024॥</td></tr>
<tr><td>शिखण्डी तु समासाद्य भरतानां पितामहम्। <br>अभिदुद्राव वेगेन तिष्ठ तिष्ठेति चाब्रवीत्   ॥06-082-025॥</td></tr>
<tr><td>अनादृत्य ततो भीष्मस्तं शिखण्डिनमाहवे। <br>प्रययौ सृञ्जयान्क्रुद्धः स्त्रीत्वं चिन्त्य शिखण्डिनः   ॥06-082-026॥</td></tr>
<tr><td>सृञ्जयास्तु ततो हृष्टा दृष्ट्वा भीष्मं महारथम्। <br>सिंहनादान्बहुविधांश्चक्रुः शङ्खविमिश्रितान्   ॥06-082-027॥</td></tr>
<tr><td>ततः प्रववृते युद्धं व्यतिषक्तरथद्विपम्। <br>अपरां दिशमास्थाय स्थिते सवितरि प्रभो   ॥06-082-028॥</td></tr>
<tr><td>धृष्टद्युम्नोऽथ पाञ्चाल्यः सात्यकिश्च महारथः। <br>पीडयन्तौ भृशं सैन्यं शक्तितोमरवृष्टिभिः। <br>शस्त्रैश्च बहुभी राजञ्जघ्नतुस्तावकान्रणे   ॥06-082-029॥</td></tr>
<tr><td>ते हन्यमानाः समरे तावकाः पुरुषर्षभ। <br>आर्यां युद्धे मतिं कृत्वा न त्यजन्ति स्म संयुगम्। <br>यथोत्साहं च समरे जघ्नुर्लोकं महारथाः   ॥06-082-030॥</td></tr>
<tr><td>तत्राक्रन्दो महानासीत्तावकानां महात्मनाम्। <br>वध्यतां समरे राजन्पार्षतेन महात्मना   ॥06-082-031॥</td></tr>
<tr><td>तं श्रुत्वा निनदं घोरं तावकानां महारथौ। <br>विन्दानुविन्दावावन्त्यौ पार्षतं प्रत्युपस्थितौ   ॥06-082-032॥</td></tr>
<tr><td>तौ तस्य तुरगान्हत्वा त्वरमाणौ महारथौ। <br>छादयामासतुरुभौ शरवर्षेण पार्षतम्   ॥06-082-033॥</td></tr>
<tr><td>अवप्लुत्याथ पाञ्चाल्यो रथात्तूर्णं महाबलः। <br>आरुरोह रथं तूर्णं सात्यकेः सुमहात्मनः   ॥06-082-034॥</td></tr>
<tr><td>ततो युधिष्ठिरो राजा महत्या सेनया वृतः। <br>आवन्त्यौ समरे क्रुद्धावभ्ययात्स परंतपौ   ॥06-082-035॥</td></tr>
<tr><td>तथैव तव पुत्रोऽपि सर्वोद्योगेन मारिष। <br>विन्दानुविन्दावावन्त्यौ परिवार्योपतस्थिवान्   ॥06-082-036॥</td></tr>
<tr><td>अर्जुनश्चापि संक्रुद्धः क्षत्रियान्क्षत्रियर्षभ। <br>अयोधयत संग्रामे वज्रपाणिरिवासुरान्   ॥06-082-037॥</td></tr>
<tr><td>द्रोणश्च समरे क्रुद्धः पुत्रस्य प्रियकृत्तव। <br>व्यधमत्सर्वपाञ्चालांस्तूलराशिमिवानलः   ॥06-082-038॥</td></tr>
<tr><td>दुर्योधनपुरोगास्तु पुत्रास्तव विशां पते। <br>परिवार्य रणे भीष्मं युयुधुः पाण्डवैः सह   ॥06-082-039॥</td></tr>
<tr><td>ततो दुर्योधनो राजा लोहितायति भास्करे। <br>अब्रवीत्तावकान्सर्वांस्त्वरध्वमिति भारत   ॥06-082-040॥</td></tr>
<tr><td>युध्यतां तु तथा तेषां कुर्वतां कर्म दुष्करम्। <br>अस्तं गिरिमथारूढे नप्रकाशति भास्करे   ॥06-082-041॥</td></tr>
<tr><td>प्रावर्तत नदी घोरा शोणितौघतरङ्गिणी। <br>गोमायुगणसंकीर्णा क्षणेन रजनीमुखे   ॥06-082-042॥</td></tr>
<tr><td>शिवाभिरशिवाभिश्च रुवद्भिर्भैरवं रवम्। <br>घोरमायोधनं जज्ञे भूतसंघसमाकुलम्   ॥06-082-043॥</td></tr>
<tr><td>राक्षसाश्च पिशाचाश्च तथान्ये पिशिताशनाः। <br>समन्ततो व्यदृश्यन्त शतशोऽथ सहस्रशः   ॥06-082-044॥</td></tr>
<tr><td>अर्जुनोऽथ सुशर्मादीन्राज्ञस्तान्सपदानुगान्। <br>विजित्य पृतनामध्ये ययौ स्वशिबिरं प्रति   ॥06-082-045॥</td></tr>
<tr><td>युधिष्ठिरोऽपि कौरव्यो भ्रातृभ्यां सहितस्तदा। <br>ययौ स्वशिबिरं राजा निशायां सेनया वृतः   ॥06-082-046॥</td></tr>
<tr><td>भीमसेनोऽपि राजेन्द्र दुर्योधनमुखान्रथान्। <br>अवजित्य ततः संख्ये ययौ स्वशिबिरं प्रति   ॥06-082-047॥</td></tr>
<tr><td>दुर्योधनोऽपि नृपतिः परिवार्य महारणे। <br>भीष्मं शांतनवं तूर्णं प्रयातः शिबिरं प्रति   ॥06-082-048॥</td></tr>
<tr><td>द्रोणो द्रौणिः कृपः शल्यः कृतवर्मा च सात्वतः। <br>परिवार्य चमूं सर्वां प्रययुः शिबिरं प्रति   ॥06-082-049॥</td></tr>
<tr><td>तथैव सात्यकी राजन्धृष्टद्युम्नश्च पार्षतः। <br>परिवार्य रणे योधान्ययतुः शिबिरं प्रति   ॥06-082-050॥</td></tr>
<tr><td>एवमेते महाराज तावकाः पाण्डवैः सह। <br>पर्यवर्तन्त सहिता निशाकाले परंतपाः   ॥06-082-051॥</td></tr>
<tr><td>ततः स्वशिबिरं गत्वा पाण्डवाः कुरवस्तथा। <br>न्यविशन्त महाराज पूजयन्तः परस्परम्   ॥06-082-052॥</td></tr>
<tr><td>रक्षां कृत्वात्मनः शूरा न्यस्य गुल्मान्यथाविधि। <br>अपनीय च शल्यांस्ते स्नात्वा च विविधैर्जलैः   ॥06-082-053॥</td></tr>
<tr><td>कृतस्वस्त्ययनाः सर्वे संस्तूयन्तश्च बन्दिभिः। <br>गीतवादित्रशब्देन व्यक्रीडन्त यशस्विनः   ॥06-082-054॥</td></tr>
<tr><td>मुहूर्तमिव तत्सर्वमभवत्स्वर्गसंनिभम्। <br>न हि युद्धकथां कांचित्तत्र चक्रुर्महारथाः   ॥06-082-055॥</td></tr>
<tr><td>ते प्रसुप्ते बले तत्र परिश्रान्तजने नृप। <br>हस्त्यश्वबहुले राजन्प्रेक्षणीये बभूवतुः   ॥06-082-056॥</td></tr>
</table>
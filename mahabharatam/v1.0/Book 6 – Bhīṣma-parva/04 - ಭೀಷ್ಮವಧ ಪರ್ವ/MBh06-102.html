<table border = "1"><tr><td>Verse</td></tr>
<tr><td> संजय उवाच। <br>ततः पिता तव क्रुद्धो निशितैः सायकोत्तमैः। <br>आजघान रणे पार्थान्सहसेनान्समन्ततः   ॥06-102-001॥</td></tr>
<tr><td>भीमं द्वादशभिर्विद्ध्वा सात्यकिं नवभिः शरैः। <br>नकुलं च त्रिभिर्बाणैः सहदेवं च सप्तभिः   ॥06-102-002॥</td></tr>
<tr><td>युधिष्ठिरं द्वादशभिर्बाह्वोरुरसि चार्पयत्। <br>धृष्टद्युम्नं ततो विद्ध्वा विननाद महाबलः   ॥06-102-003॥</td></tr>
<tr><td>तं द्वादशार्धैर्नकुलो माधवश्च त्रिभिः शरैः। <br>धृष्टद्युम्नश्च सप्तत्या भीमसेनश्च पञ्चभिः। <br>युधिष्ठिरो द्वादशभिः प्रत्यविध्यत्पितामहम्   ॥06-102-004॥</td></tr>
<tr><td>द्रोणस्तु सात्यकिं विद्ध्वा भीमसेनमविध्यत। <br>एकैकं पञ्चभिर्बाणैर्यमदण्डोपमैः शितैः   ॥06-102-005॥</td></tr>
<tr><td>तौ च तं प्रत्यविध्येतां त्रिभिस्त्रिभिरजिह्मगैः। <br>तोत्त्रैरिव महानागं द्रोणं ब्राह्मणपुंगवम्   ॥06-102-006॥</td></tr>
<tr><td>सौवीराः कितवाः प्राच्याः प्रतीच्योदीच्यमालवाः। <br>अभीषाहाः शूरसेनाः शिबयोऽथ वसातयः। <br>संग्रामे नाजहुर्भीष्मं वध्यमानाः शितैः शरैः   ॥06-102-007॥</td></tr>
<tr><td>तथैवान्ये वध्यमानाः पाण्डवेयैर्महात्मभिः। <br>पाण्डवानभ्यवर्तन्त विविधायुधपाणयः। <br>तथैव पाण्डवा राजन्परिवव्रुः पितामहम्   ॥06-102-008॥</td></tr>
<tr><td>स समन्तात्परिवृतो रथौघैरपराजितः। <br>गहनेऽग्निरिवोत्सृष्टः प्रजज्वाल दहन्परान्   ॥06-102-009॥</td></tr>
<tr><td>रथाग्न्यगारश्चापार्चिरसिशक्तिगदेन्धनः। <br>शरस्फुलिङ्गो भीष्माग्निर्ददाह क्षत्रियर्षभान्   ॥06-102-010॥</td></tr>
<tr><td>सुवर्णपुङ्खैरिषुभिर्गार्ध्रपक्षैः सुतेजनैः। <br>कर्णिनालीकनाराचैश्छादयामास तद्बलम्   ॥06-102-011॥</td></tr>
<tr><td>अपातयद्ध्वजांश्चैव रथिनश्च शितैः शरैः। <br>मुण्डतालवनानीव चकार स रथव्रजान्   ॥06-102-012॥</td></tr>
<tr><td>निर्मनुष्यान्रथान्राजन्गजानश्वांश्च संयुगे। <br>अकरोत्स महाबाहुः सर्वशस्त्रभृतां वरः   ॥06-102-013॥</td></tr>
<tr><td>तस्य ज्यातलनिर्घोषं विस्फूर्जितमिवाशनेः। <br>निशम्य सर्वभूतानि समकम्पन्त भारत   ॥06-102-014॥</td></tr>
<tr><td>अमोघा ह्यपतन्बाणाः पितुस्ते भरतर्षभ। <br>नासज्जन्त तनुत्रेषु भीष्मचापच्युताः शराः   ॥06-102-015॥</td></tr>
<tr><td>हतवीरान्रथान्राजन्संयुक्ताञ्जवनैर्हयैः। <br>अपश्याम महाराज ह्रियमाणान्रणाजिरे   ॥06-102-016॥</td></tr>
<tr><td>चेदिकाशिकरूषाणां सहस्राणि चतुर्दश। <br>महारथाः समाख्याताः कुलपुत्रास्तनुत्यजः। <br>अपरावर्तिनः सर्वे सुवर्णविकृतध्वजाः   ॥06-102-017॥</td></tr>
<tr><td>संग्रामे भीष्ममासाद्य व्यादितास्यमिवान्तकम्। <br>निमग्नाः परलोकाय सवाजिरथकुञ्जराः   ॥06-102-018॥</td></tr>
<tr><td>भग्नाक्षोपस्करान्कांश्चिद्भग्नचक्रांश्च सर्वशः। <br>अपश्याम रथान्राजञ्शतशोऽथ सहस्रशः   ॥06-102-019॥</td></tr>
<tr><td>सवरूथै रथैर्भग्नै रथिभिश्च निपातितैः। <br>शरैः सुकवचैश्छिन्नैः पट्टिशैश्च विशां पते   ॥06-102-020॥</td></tr>
<tr><td>गदाभिर्मुसलैश्चैव निस्त्रिंशैश्च शिलीमुखैः। <br>अनुकर्षैरुपासङ्गैश्चक्रैर्भग्नैश्च मारिष   ॥06-102-021॥</td></tr>
<tr><td>बाहुभिः कार्मुकैः खड्गैः शिरोभिश्च सकुण्डलैः। <br>तलत्रैरङ्गुलित्रैश्च ध्वजैश्च विनिपातितैः। <br>चापैश्च बहुधा छिन्नैः समास्तीर्यत मेदिनी   ॥06-102-022॥</td></tr>
<tr><td>हतारोहा गजा राजन्हयाश्च हतसादिनः। <br>परिपेतुर्द्रुतं तत्र शतशोऽथ सहस्रशः   ॥06-102-023॥</td></tr>
<tr><td>यतमानाश्च ते वीरा द्रवमाणान्महारथान्। <br>नाशक्नुवन्वारयितुं भीष्मबाणप्रपीडितान्   ॥06-102-024॥</td></tr>
<tr><td>महेन्द्रसमवीर्येण वध्यमाना महाचमूः। <br>अभज्यत महाराज न च द्वौ सह धावतः   ॥06-102-025॥</td></tr>
<tr><td>आविद्धरथनागाश्वं पतितध्वजकूबरम्। <br>अनीकं पाण्डुपुत्राणां हाहाभूतमचेतनम्   ॥06-102-026॥</td></tr>
<tr><td>जघानात्र पिता पुत्रं पुत्रश्च पितरं तथा। <br>प्रियं सखायं चाक्रन्दे सखा दैवबलात्कृतः   ॥06-102-027॥</td></tr>
<tr><td>विमुच्य कवचानन्ये पाण्डुपुत्रस्य सैनिकाः। <br>प्रकीर्य केशान्धावन्तः प्रत्यदृश्यन्त भारत   ॥06-102-028॥</td></tr>
<tr><td>तद्गोकुलमिवोद्भ्रान्तमुद्भ्रान्तरथकुञ्जरम्। <br>ददृशे पाण्डुपुत्रस्य सैन्यमार्तस्वरं तदा   ॥06-102-029॥</td></tr>
<tr><td>प्रभज्यमानं सैन्यं तु दृष्ट्वा यादवनन्दनः। <br>उवाच पार्थं बीभत्सुं निगृह्य रथमुत्तमम्   ॥06-102-030॥</td></tr>
<tr><td>अयं स कालः संप्राप्तः पार्थ यः काङ्क्षितस्तव। <br>प्रहरास्मै नरव्याघ्र न चेन्मोहात्प्रमुह्यसे   ॥06-102-031॥</td></tr>
<tr><td>यत्पुरा कथितं वीर त्वया राज्ञां समागमे। <br>विराटनगरे पार्थ संजयस्य समीपतः   ॥06-102-032॥</td></tr>
<tr><td>भीष्मद्रोणमुखान्सर्वान्धार्तराष्ट्रस्य सैनिकान्। <br>सानुबन्धान्हनिष्यामि ये मां योत्स्यन्ति संयुगे   ॥06-102-033॥</td></tr>
<tr><td>इति तत्कुरु कौन्तेय सत्यं वाक्यमरिंदम। <br>क्षत्रधर्ममनुस्मृत्य युध्यस्व भरतर्षभ   ॥06-102-034॥</td></tr>
<tr><td>इत्युक्तो वासुदेवेन तिर्यग्दृष्टिरधोमुखः। <br>अकाम इव बीभत्सुरिदं वचनमब्रवीत्   ॥06-102-035॥</td></tr>
<tr><td>अवध्यानां वधं कृत्वा राज्यं वा नरकोत्तरम्। <br>दुःखानि वनवासे वा किं नु मे सुकृतं भवेत्   ॥06-102-036॥</td></tr>
<tr><td>चोदयाश्वान्यतो भीष्मः करिष्ये वचनं तव। <br>पातयिष्यामि दुर्धर्षं वृद्धं कुरुपितामहम्   ॥06-102-037॥</td></tr>
<tr><td>ततोऽश्वान्रजतप्रख्यांश्चोदयामास माधवः। <br>यतो भीष्मस्ततो राजन्दुष्प्रेक्ष्यो रश्मिवानिव   ॥06-102-038॥</td></tr>
<tr><td>ततस्तत्पुनरावृत्तं युधिष्ठिरबलं महत्। <br>दृष्ट्वा पार्थं महाबाहुं भीष्मायोद्यन्तमाहवे   ॥06-102-039॥</td></tr>
<tr><td>ततो भीष्मः कुरुश्रेष्ठः सिंहवद्विनदन्मुहुः। <br>धनंजयरथं शीघ्रं शरवर्षैरवाकिरत्   ॥06-102-040॥</td></tr>
<tr><td>क्षणेन स रथस्तस्य सहयः सहसारथिः। <br>शरवर्षेण महता न प्राज्ञायत किंचन   ॥06-102-041॥</td></tr>
<tr><td>वासुदेवस्त्वसंभ्रान्तो धैर्यमास्थाय सात्वतः। <br>चोदयामास तानश्वान्वितुन्नान्भीष्मसायकैः   ॥06-102-042॥</td></tr>
<tr><td>ततः पार्थो धनुर्गृह्य दिव्यं जलदनिस्वनम्। <br>पातयामास भीष्मस्य धनुश्छित्त्वा शितैः शरैः   ॥06-102-043॥</td></tr>
<tr><td>स च्छिन्नधन्वा कौरव्यः पुनरन्यन्महद्धनुः। <br>निमेषान्तरमात्रेण सज्यं चक्रे पिता तव   ॥06-102-044॥</td></tr>
<tr><td>विचकर्ष ततो दोर्भ्यां धनुर्जलदनिस्वनम्। <br>अथास्य तदपि क्रुद्धश्चिच्छेद धनुरर्जुनः   ॥06-102-045॥</td></tr>
<tr><td>तस्य तत्पूजयामास लाघवं शंतनोः सुतः। <br>साधु पार्थ महाबाहो साधु कुन्तीसुतेति च   ॥06-102-046॥</td></tr>
<tr><td>समाभाष्यैनमपरं प्रगृह्य रुचिरं धनुः। <br>मुमोच समरे भीष्मः शरान्पार्थरथं प्रति   ॥06-102-047॥</td></tr>
<tr><td>अदर्शयद्वासुदेवो हययाने परं बलम्। <br>मोघान्कुर्वञ्शरांस्तस्य मण्डलानि विदर्शयन्   ॥06-102-048॥</td></tr>
<tr><td>शुशुभाते नरव्याघ्रौ भीष्मपार्थौ शरक्षतौ। <br>गोवृषाविव संरब्धौ विषाणोल्लिखिताङ्कितौ   ॥06-102-049॥</td></tr>
<tr><td>वासुदेवस्तु संप्रेक्ष्य पार्थस्य मृदुयुद्धताम्। <br>भीष्मं च शरवर्षाणि सृजन्तमनिशं युधि   ॥06-102-050॥</td></tr>
<tr><td>प्रतपन्तमिवादित्यं मध्यमासाद्य सेनयोः। <br>वरान्वरान्विनिघ्नन्तं पाण्डुपुत्रस्य सैनिकान्   ॥06-102-051॥</td></tr>
<tr><td>युगान्तमिव कुर्वाणं भीष्मं यौधिष्ठिरे बले। <br>नामृष्यत महाबाहुर्माधवः परवीरहा   ॥06-102-052॥</td></tr>
<tr><td>उत्सृज्य रजतप्रख्यान्हयान्पार्थस्य मारिष। <br>क्रुद्धो नाम महायोगी प्रचस्कन्द महारथात्। <br>अभिदुद्राव भीष्मं स भुजप्रहरणो बली   ॥06-102-053॥</td></tr>
<tr><td>प्रतोदपाणिस्तेजस्वी सिंहवद्विनदन्मुहुः। <br>दारयन्निव पद्भ्यां स जगतीं जगतीश्वरः   ॥06-102-054॥</td></tr>
<tr><td>क्रोधताम्रेक्षणः कृष्णो जिघांसुरमितद्युतिः। <br>ग्रसन्निव च चेतांसि तावकानां महाहवे   ॥06-102-055॥</td></tr>
<tr><td>दृष्ट्वा माधवमाक्रन्दे भीष्मायोद्यन्तमाहवे। <br>हतो भीष्मो हतो भीष्म इति तत्र स्म सैनिकाः। <br>क्रोशन्तः प्राद्रवन्सर्वे वासुदेवभयान्नराः   ॥06-102-056॥</td></tr>
<tr><td>पीतकौशेयसंवीतो मणिश्यामो जनार्दनः। <br>शुशुभे विद्रवन्भीष्मं विद्युन्माली यथाम्बुदः   ॥06-102-057॥</td></tr>
<tr><td>स सिंह इव मातङ्गं यूथर्षभ इवर्षभम्। <br>अभिदुद्राव तेजस्वी विनदन्यादवर्षभः   ॥06-102-058॥</td></tr>
<tr><td>तमापतन्तं संप्रेक्ष्य पुण्डरीकाक्षमाहवे। <br>असंभ्रमं रणे भीष्मो विचकर्ष महद्धनुः। <br>उवाच चैनं गोविन्दमसंभ्रान्तेन चेतसा   ॥06-102-059॥</td></tr>
<tr><td>एह्येहि पुण्डरीकाक्ष देवदेव नमोऽस्तु ते। <br>मामद्य सात्वतश्रेष्ठ पातयस्व महाहवे   ॥06-102-060॥</td></tr>
<tr><td>त्वया हि देव संग्रामे हतस्यापि ममानघ। <br>श्रेय एव परं कृष्ण लोकेऽमुष्मिन्निहैव च। <br>संभावितोऽस्मि गोविन्द त्रैलोक्येनाद्य संयुगे   ॥06-102-061॥</td></tr>
<tr><td>अन्वगेव ततः पार्थस्तमनुद्रुत्य केशवम्। <br>निजग्राह महाबाहुर्बाहुभ्यां परिगृह्य वै   ॥06-102-062॥</td></tr>
<tr><td>निगृह्यमाणः पार्थेन कृष्णो राजीवलोचनः। <br>जगाम चैनमादाय वेगेन पुरुषोत्तमः   ॥06-102-063॥</td></tr>
<tr><td>पार्थस्तु विष्टभ्य बलाच्चरणौ परवीरहा। <br>निजघ्राह हृषीकेशं कथंचिद्दशमे पदे   ॥06-102-064॥</td></tr>
<tr><td>तत एनमुवाचार्तः क्रोधपर्याकुलेक्षणम्। <br>निःश्वसन्तं यथा नागमर्जुनः परवीरहा   ॥06-102-065॥</td></tr>
<tr><td>निवर्तस्व महाबाहो नानृतं कर्तुमर्हसि। <br>यत्त्वया कथितं पूर्वं न योत्स्यामीति केशव   ॥06-102-066॥</td></tr>
<tr><td>मिथ्यावादीति लोकस्त्वां कथयिष्यति माधव। <br>ममैष भारः सर्वो हि हनिष्यामि यतव्रतम्   ॥06-102-067॥</td></tr>
<tr><td>शपे माधव सख्येन सत्येन सुकृतेन च। <br>अन्तं यथा गमिष्यामि शत्रूणां शत्रुकर्शन   ॥06-102-068॥</td></tr>
<tr><td>अद्यैव पश्य दुर्धर्षं पात्यमानं महाव्रतम्। <br>तारापतिमिवापूर्णमन्तकाले यदृच्छया   ॥06-102-069॥</td></tr>
<tr><td>माधवस्तु वचः श्रुत्वा फल्गुनस्य महात्मनः। <br>नकिंचिदुक्त्वा सक्रोध आरुरोह रथं पुनः   ॥06-102-070॥</td></tr>
<tr><td>तौ रथस्थौ नरव्याघ्रौ भीष्मः शांतनवः पुनः। <br>ववर्ष शरवर्षेण मेघो वृष्ट्या यथाचलौ   ॥06-102-071॥</td></tr>
<tr><td>प्राणांश्चादत्त योधानां पिता देवव्रतस्तव। <br>गभस्तिभिरिवादित्यस्तेजांसि शिशिरात्यये   ॥06-102-072॥</td></tr>
<tr><td>यथा कुरूणां सैन्यानि बभञ्ज युधि पाण्डवः। <br>तथा पाण्डवसैन्यानि बभञ्ज युधि ते पिता   ॥06-102-073॥</td></tr>
<tr><td>हतविद्रुतसैन्यास्तु निरुत्साहा विचेतसः। <br>निरीक्षितुं न शेकुस्ते भीष्ममप्रतिमं रणे। <br>मध्यं गतमिवादित्यं प्रतपन्तं स्वतेजसा   ॥06-102-074॥</td></tr>
<tr><td>ते वध्यमाना भीष्मेण कालेनेव युगक्षये। <br>वीक्षां चक्रुर्महाराज पाण्डवा भयपीडिताः   ॥06-102-075॥</td></tr>
<tr><td>त्रातारं नाध्यगच्छन्त गावः पङ्कगता इव। <br>पिपीलिका इव क्षुण्णा दुर्बला बलिना रणे   ॥06-102-076॥</td></tr>
<tr><td>महारथं भारत दुष्प्रधर्षं; शरौघिणं प्रतपन्तं नरेन्द्रान्। <br>भीष्मं न शेकुः प्रतिवीक्षितुं ते; शरार्चिषं सूर्यमिवातपन्तम्   ॥06-102-077॥</td></tr>
<tr><td>विमृद्नतस्तस्य तु पाण्डुसेना;मस्तं जगामाथ सहस्ररश्मिः। <br>ततो बलानां श्रमकर्शितानां; मनोऽवहारं प्रति संबभूव   ॥06-102-078॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>प्रतिज्ञाते तु भीष्मेण तस्मिन्युद्धे सुदारुणे। <br>क्रोधितो मम पुत्रेण दुःखितेन विशेषतः   ॥06-055-001॥</td></tr>
<tr><td>भीष्मः किमकरोत्तत्र पाण्डवेयेषु संजय। <br>पितामहे वा पाञ्चालास्तन्ममाचक्ष्व संजय   ॥06-055-002॥</td></tr>
<tr><td> संजय उवाच। <br>गतपूर्वाह्णभूयिष्ठे तस्मिन्नहनि भारत। <br>जयं प्राप्तेषु हृष्टेषु पाण्डवेषु महात्मसु   ॥06-055-003॥</td></tr>
<tr><td>सर्वधर्मविशेषज्ञः पिता देवव्रतस्तव। <br>अभ्ययाज्जवनैरश्वैः पाण्डवानामनीकिनीम्। <br>महत्या सेनया गुप्तस्तव पुत्रैश्च सर्वशः   ॥06-055-004॥</td></tr>
<tr><td>प्रावर्तत ततो युद्धं तुमुलं लोमहर्षणम्। <br>अस्माकं पाण्डवैः सार्धमनयात्तव भारत   ॥06-055-005॥</td></tr>
<tr><td>धनुषां कूजतां तत्र तलानां चाभिहन्यताम्। <br>महान्समभवच्छब्दो गिरीणामिव दीर्यताम्   ॥06-055-006॥</td></tr>
<tr><td>तिष्ठ स्थितोऽस्मि विद्ध्येनं निवर्तस्व स्थिरो भव। <br>स्थितोऽस्मि प्रहरस्वेति शब्दाः श्रूयन्त सर्वशः   ॥06-055-007॥</td></tr>
<tr><td>काञ्चनेषु तनुत्रेषु किरीटेषु ध्वजेषु च। <br>शिलानामिव शैलेषु पतितानामभूत्स्वनः   ॥06-055-008॥</td></tr>
<tr><td>पतितान्युत्तमाङ्गानि बाहवश्च विभूषिताः। <br>व्यचेष्टन्त महीं प्राप्य शतशोऽथ सहस्रशः   ॥06-055-009॥</td></tr>
<tr><td>हृतोत्तमाङ्गाः केचित्तु तथैवोद्यतकार्मुकाः। <br>प्रगृहीतायुधाश्चापि तस्थुः पुरुषसत्तमाः   ॥06-055-010॥</td></tr>
<tr><td>प्रावर्तत महावेगा नदी रुधिरवाहिनी। <br>मातङ्गाङ्गशिलारौद्रा मांसशोणितकर्दमा   ॥06-055-011॥</td></tr>
<tr><td>वराश्वनरनागानां शरीरप्रभवा तदा। <br>परलोकार्णवमुखी गृध्रगोमायुमोदिनी   ॥06-055-012॥</td></tr>
<tr><td>न दृष्टं न श्रुतं चापि युद्धमेतादृशं नृप। <br>यथा तव सुतानां च पाण्डवानां च भारत   ॥06-055-013॥</td></tr>
<tr><td>नासीद्रथपथस्तत्र योधैर्युधि निपातितैः। <br>गजैश्च पतितैर्नीलैर्गिरिशृङ्गैरिवावृतम्   ॥06-055-014॥</td></tr>
<tr><td>विकीर्णैः कवचैश्चित्रैर्ध्वजैश्छत्रैश्च मारिष। <br>शुशुभे तद्रणस्थानं शरदीव नभस्तलम्   ॥06-055-015॥</td></tr>
<tr><td>विनिर्भिन्नाः शरैः केचिदन्तपीडाविकर्षिणः। <br>अभीताः समरे शत्रूनभ्यधावन्त दंशिताः   ॥06-055-016॥</td></tr>
<tr><td>तात भ्रातः सखे बन्धो वयस्य मम मातुल। <br>मा मां परित्यजेत्यन्ये चुक्रुशुः पतिता रणे   ॥06-055-017॥</td></tr>
<tr><td>आधावाभ्येहि मा गच्छ किं भीतोऽसि क्व यास्यसि। <br>स्थितोऽहं समरे मा भैरिति चान्ये विचुक्रुशुः   ॥06-055-018॥</td></tr>
<tr><td>तत्र भीष्मः शांतनवो नित्यं मण्डलकार्मुकः। <br>मुमोच बाणान्दीप्ताग्रानहीनाशीविषानिव   ॥06-055-019॥</td></tr>
<tr><td>शरैरेकायनीकुर्वन्दिशः सर्वा यतव्रतः। <br>जघान पाण्डवरथानादिश्यादिश्य भारत   ॥06-055-020॥</td></tr>
<tr><td>स नृत्यन्वै रथोपस्थे दर्शयन्पाणिलाघवम्। <br>अलातचक्रवद्राजंस्तत्र तत्र स्म दृश्यते   ॥06-055-021॥</td></tr>
<tr><td>तमेकं समरे शूरं पाण्डवाः सृञ्जयास्तथा। <br>अनेकशतसाहस्रं समपश्यन्त लाघवात्   ॥06-055-022॥</td></tr>
<tr><td>मायाकृतात्मानमिव भीष्मं तत्र स्म मेनिरे। <br>पूर्वस्यां दिशि तं दृष्ट्वा प्रतीच्यां ददृशुर्जनाः   ॥06-055-023॥</td></tr>
<tr><td>उदीच्यां चैनमालोक्य दक्षिणस्यां पुनः प्रभो। <br>एवं स समरे वीरो गाङ्गेयः प्रत्यदृश्यत   ॥06-055-024॥</td></tr>
<tr><td>न चैनं पाण्डवेयानां कश्चिच्छक्नोति वीक्षितुम्। <br>विशिखानेव पश्यन्ति भीष्मचापच्युतान्बहून्   ॥06-055-025॥</td></tr>
<tr><td>कुर्वाणं समरे कर्म सूदयानं च वाहिनीम्। <br>व्याक्रोशन्त रणे तत्र वीरा बहुविधं बहु। <br>अमानुषेण रूपेण चरन्तं पितरं तव   ॥06-055-026॥</td></tr>
<tr><td>शलभा इव राजानः पतन्ति विधिचोदिताः। <br>भीष्माग्निमभि संक्रुद्धं विनाशाय सहस्रशः   ॥06-055-027॥</td></tr>
<tr><td>न हि मोघः शरः कश्चिदासीद्भीष्मस्य संयुगे। <br>नरनागाश्वकायेषु बहुत्वाल्लघुवेधिनः   ॥06-055-028॥</td></tr>
<tr><td>भिनत्त्येकेन बाणेन सुमुक्तेन पतत्रिणा। <br>गजकङ्कटसंनाहं वज्रेणेवाचलोत्तमम्   ॥06-055-029॥</td></tr>
<tr><td>द्वौ त्रीनपि गजारोहान्पिण्डितान्वर्मितानपि। <br>नाराचेन सुतीक्ष्णेन निजघान पिता तव   ॥06-055-030॥</td></tr>
<tr><td>यो यो भीष्मं नरव्याघ्रमभ्येति युधि कश्चन। <br>मुहूर्तदृष्टः स मया पातितो भुवि दृश्यते   ॥06-055-031॥</td></tr>
<tr><td>एवं सा धर्मराजस्य वध्यमाना महाचमूः। <br>भीष्मेणातुलवीर्येण व्यशीर्यत सहस्रधा   ॥06-055-032॥</td></tr>
<tr><td>प्रकीर्यत महासेना शरवर्षाभितापिता। <br>पश्यतो वासुदेवस्य पार्थस्य च महात्मनः   ॥06-055-033॥</td></tr>
<tr><td>यतमानापि ते वीरा द्रवमाणान्महारथान्। <br>नाशक्नुवन्वारयितुं भीष्मबाणप्रपीडिताः   ॥06-055-034॥</td></tr>
<tr><td>महेन्द्रसमवीर्येण वध्यमाना महाचमूः। <br>अभज्यत महाराज न च द्वौ सह धावतः   ॥06-055-035॥</td></tr>
<tr><td>आविद्धनरनागाश्वं पतितध्वजकूबरम्। <br>अनीकं पाण्डुपुत्राणां हाहाभूतमचेतनम्   ॥06-055-036॥</td></tr>
<tr><td>जघानात्र पिता पुत्रं पुत्रश्च पितरं तथा। <br>प्रियं सखायं चाक्रन्दे सखा दैवबलात्कृतः   ॥06-055-037॥</td></tr>
<tr><td>विमुच्य कवचानन्ये पाण्डुपुत्रस्य सैनिकाः। <br>प्रकीर्य केशान्धावन्तः प्रत्यदृश्यन्त भारत   ॥06-055-038॥</td></tr>
<tr><td>तद्गोकुलमिवोद्भ्रान्तमुद्भ्रान्तरथयूथपम्। <br>ददृशे पाण्डुपुत्रस्य सैन्यमार्तस्वरं तदा   ॥06-055-039॥</td></tr>
<tr><td>प्रभज्यमानं तत्सैन्यं दृष्ट्वा देवकिनन्दनः। <br>उवाच पार्थं बीभत्सुं निगृह्य रथमुत्तमम्   ॥06-055-040॥</td></tr>
<tr><td>अयं स कालः संप्राप्तः पार्थ यः काङ्क्षितस्त्वया। <br>प्रहरास्मै नरव्याघ्र न चेन्मोहाद्विमुह्यसे   ॥06-055-041॥</td></tr>
<tr><td>यत्त्वया कथितं वीर पुरा राज्ञां समागमे। <br>भीष्मद्रोणमुखान्सर्वान्धार्तराष्ट्रस्य सैनिकान्   ॥06-055-042॥</td></tr>
<tr><td>सानुबन्धान्हनिष्यामि ये मां योत्स्यन्ति संयुगे। <br>इति तत्कुरु कौन्तेय सत्यं वाक्यमरिंदम   ॥06-055-043॥</td></tr>
<tr><td>बीभत्सो पश्य सैन्यं स्वं भज्यमानं समन्ततः। <br>द्रवतश्च महीपालान्सर्वान्यौधिष्ठिरे बले   ॥06-055-044॥</td></tr>
<tr><td>दृष्ट्वा हि समरे भीष्मं व्यात्ताननमिवान्तकम्। <br>भयार्ताः संप्रणश्यन्ति सिंहं क्षुद्रमृगा इव   ॥06-055-045॥</td></tr>
<tr><td>एवमुक्तः प्रत्युवाच वासुदेवं धनंजयः। <br>चोदयाश्वान्यतो भीष्मो विगाह्यैतद्बलार्णवम्   ॥06-055-046॥</td></tr>
<tr><td>ततोऽश्वान्रजतप्रख्यांश्चोदयामास माधवः। <br>यतो भीष्मरथो राजन्दुष्प्रेक्ष्यो रश्मिमानिव   ॥06-055-047॥</td></tr>
<tr><td>ततस्तत्पुनरावृत्तं युधिष्ठिरबलं महत्। <br>दृष्ट्वा पार्थं महाबाहुं भीष्मायोद्यन्तमाहवे   ॥06-055-048॥</td></tr>
<tr><td>ततो भीष्मः कुरुश्रेष्ठः सिंहवद्विनदन्मुहुः। <br>धनंजयरथं तूर्णं शरवर्षैरवाकिरत्   ॥06-055-049॥</td></tr>
<tr><td>क्षणेन स रथस्तस्य सहयः सहसारथिः। <br>शरवर्षेण महता संछन्नो न प्रकाशते   ॥06-055-050॥</td></tr>
<tr><td>वासुदेवस्त्वसंभ्रान्तो धैर्यमास्थाय सत्त्ववान्। <br>चोदयामास तानश्वान्वितुन्नान्भीष्मसायकैः   ॥06-055-051॥</td></tr>
<tr><td>ततः पार्थो धनुर्गृह्य दिव्यं जलदनिस्वनम्। <br>पातयामास भीष्मस्य धनुश्छित्त्वा त्रिभिः शरैः   ॥06-055-052॥</td></tr>
<tr><td>स च्छिन्नधन्वा कौरव्यः पुनरन्यन्महद्धनुः। <br>निमेषान्तरमात्रेण सज्यं चक्रे पिता तव   ॥06-055-053॥</td></tr>
<tr><td>विचकर्ष ततो दोर्भ्यां धनुर्जलदनिस्वनम्। <br>अथास्य तदपि क्रुद्धश्चिच्छेद धनुरर्जुनः   ॥06-055-054॥</td></tr>
<tr><td>तस्य तत्पूजयामास लाघवं शंतनोः सुतः। <br>साधु पार्थ महाबाहो साधु भो पाण्डुनन्दन   ॥06-055-055॥</td></tr>
<tr><td>त्वय्येवैतद्युक्तरूपं महत्कर्म धनंजय। <br>प्रीतोऽस्मि सुदृढं पुत्र कुरु युद्धं मया सह   ॥06-055-056॥</td></tr>
<tr><td>इति पार्थं प्रशस्याथ प्रगृह्यान्यन्महद्धनुः। <br>मुमोच समरे वीरः शरान्पार्थरथं प्रति   ॥06-055-057॥</td></tr>
<tr><td>अदर्शयद्वासुदेवो हययाने परं बलम्। <br>मोघान्कुर्वञ्शरांस्तस्य मण्डलान्यचरल्लघु   ॥06-055-058॥</td></tr>
<tr><td>तथापि भीष्मः सुदृढं वासुदेवधनंजयौ। <br>विव्याध निशितैर्बाणैः सर्वगात्रेषु मारिष   ॥06-055-059॥</td></tr>
<tr><td>शुशुभाते नरव्याघ्रौ तौ भीष्मशरविक्षतौ। <br>गोवृषाविव नर्दन्तौ विषाणोल्लिखिताङ्कितौ   ॥06-055-060॥</td></tr>
<tr><td>पुनश्चापि सुसंक्रुद्धः शरैः संनतपर्वभिः। <br>कृष्णयोर्युधि संरब्धो भीष्मो व्यावारयद्दिशः   ॥06-055-061॥</td></tr>
<tr><td>वार्ष्णेयं च शरैस्तीक्ष्णैः कम्पयामास रोषितः। <br>मुहुरभ्युत्स्मयन्भीष्मः प्रहस्य स्वनवत्तदा   ॥06-055-062॥</td></tr>
<tr><td>ततः कृष्णस्तु समरे दृष्ट्वा भीष्मपराक्रमम्। <br>संप्रेक्ष्य च महाबाहुः पार्थस्य मृदुयुद्धताम्   ॥06-055-063॥</td></tr>
<tr><td>भीष्मं च शरवर्षाणि सृजन्तमनिशं युधि। <br>प्रतपन्तमिवादित्यं मध्यमासाद्य सेनयोः   ॥06-055-064॥</td></tr>
<tr><td>वरान्वरान्विनिघ्नन्तं पाण्डुपुत्रस्य सैनिकान्। <br>युगान्तमिव कुर्वाणं भीष्मं यौधिष्ठिरे बले   ॥06-055-065॥</td></tr>
<tr><td>अमृष्यमाणो भगवान्केशवः परवीरहा। <br>अचिन्तयदमेयात्मा नास्ति यौधिष्ठिरं बलम्   ॥06-055-066॥</td></tr>
<tr><td>एकाह्ना हि रणे भीष्मो नाशयेद्देवदानवान्। <br>किमु पाण्डुसुतान्युद्धे सबलान्सपदानुगान्   ॥06-055-067॥</td></tr>
<tr><td>द्रवते च महत्सैन्यं पाण्डवस्य महात्मनः। <br>एते च कौरवास्तूर्णं प्रभग्नान्दृश्य सोमकान्। <br>आद्रवन्ति रणे हृष्टा हर्षयन्तः पितामहम्   ॥06-055-068॥</td></tr>
<tr><td>सोऽहं भीष्मं निहन्म्यद्य पाण्डवार्थाय दंशितः। <br>भारमेतं विनेष्यामि पाण्डवानां महात्मनाम्   ॥06-055-069॥</td></tr>
<tr><td>अर्जुनोऽपि शरैस्तीक्ष्णैर्वध्यमानो हि संयुगे। <br>कर्तव्यं नाभिजानाति रणे भीष्मस्य गौरवात्   ॥06-055-070॥</td></tr>
<tr><td>तथा चिन्तयतस्तस्य भूय एव पितामहः। <br>प्रेषयामास संक्रुद्धः शरान्पार्थरथं प्रति   ॥06-055-071॥</td></tr>
<tr><td>तेषां बहुत्वाद्धि भृशं शराणां; दिशोऽथ सर्वाः पिहिता बभूवुः। <br>न चान्तरिक्षं न दिशो न भूमि;र्न भास्करोऽदृश्यत रश्मिमाली। <br>ववुश्च वातास्तुमुलाः सधूमा; दिशश्च सर्वाः क्षुभिता बभूवुः   ॥06-055-072॥</td></tr>
<tr><td>द्रोणो विकर्णोऽथ जयद्रथश्च; भूरिश्रवाः कृतवर्मा कृपश्च। <br>श्रुतायुरम्बष्ठपतिश्च राजा; विन्दानुविन्दौ च सुदक्षिणश्च   ॥06-055-073॥</td></tr>
<tr><td>प्राच्याश्च सौवीरगणाश्च सर्वे; वसातयः क्षुद्रकमालवाश्च। <br>किरीटिनं त्वरमाणाभिसस्रु;र्निदेशगाः शांतनवस्य राज्ञः   ॥06-055-074॥</td></tr>
<tr><td>तं वाजिपादातरथौघजालै;रनेकसाहस्रशतैर्ददर्श। <br>किरीटिनं संपरिवार्यमाणं; शिनेर्नप्ता वारणयूथपैश्च   ॥06-055-075॥</td></tr>
<tr><td>ततस्तु दृष्ट्वार्जुनवासुदेवौ; पदातिनागाश्वरथैः समन्तात्। <br>अभिद्रुतौ शस्त्रभृतां वरिष्ठौ; शिनिप्रवीरोऽभिससार तूर्णम्   ॥06-055-076॥</td></tr>
<tr><td>स तान्यनीकानि महाधनुष्मा;ञ्शिनिप्रवीरः सहसाभिपत्य। <br>चकार साहाय्यमथार्जुनस्य; विष्णुर्यथा वृत्रनिषूदनस्य   ॥06-055-077॥</td></tr>
<tr><td>विशीर्णनागाश्वरथध्वजौघं; भीष्मेण वित्रासितसर्वयोधम्। <br>युधिष्ठिरानीकमभिद्रवन्तं; प्रोवाच संदृश्य शिनिप्रवीरः   ॥06-055-078॥</td></tr>
<tr><td>क्व क्षत्रिया यास्यथ नैष धर्मः; सतां पुरस्तात्कथितः पुराणैः। <br>मा स्वां प्रतिज्ञां जहत प्रवीराः; स्वं वीरधर्मं परिपालयध्वम्   ॥06-055-079॥</td></tr>
<tr><td>तान्वासवानन्तरजो निशम्य; नरेन्द्रमुख्यान्द्रवतः समन्तात्। <br>पार्थस्य दृष्ट्वा मृदुयुद्धतां च; भीष्मं च संख्ये समुदीर्यमाणम्   ॥06-055-080॥</td></tr>
<tr><td>अमृष्यमाणः स ततो महात्मा; यशस्विनं सर्वदशार्हभर्ता। <br>उवाच शैनेयमभिप्रशंस;न्दृष्ट्वा कुरूनापततः समन्तात्   ॥06-055-081॥</td></tr>
<tr><td>ये यान्ति यान्त्वेव शिनिप्रवीर; येऽपि स्थिताः सात्वत तेऽपि यान्तु। <br>भीष्मं रथात्पश्य निपात्यमानं; द्रोणं च संख्ये सगणं मयाद्य   ॥06-055-082॥</td></tr>
<tr><td>नासौ रथः सात्वत कौरवाणां; क्रुद्धस्य मुच्येत रणेऽद्य कश्चित्। <br>तस्मादहं गृह्य रथाङ्गमुग्रं; प्राणं हरिष्यामि महाव्रतस्य   ॥06-055-083॥</td></tr>
<tr><td>निहत्य भीष्मं सगणं तथाजौ; द्रोणं च शैनेय रथप्रवीरम्। <br>प्रीतिं करिष्यामि धनंजयस्य; राज्ञश्च भीमस्य तथाश्विनोश्च   ॥06-055-084॥</td></tr>
<tr><td>निहत्य सर्वान्धृतराष्ट्रपुत्रां;स्तत्पक्षिणो ये च नरेन्द्रमुख्याः। <br>राज्येन राजानमजातशत्रुं; संपादयिष्याम्यहमद्य हृष्टः   ॥06-055-085॥</td></tr>
<tr><td>ततः सुनाभं वसुदेवपुत्रः; सूर्यप्रभं वज्रसमप्रभावम्। <br>क्षुरान्तमुद्यम्य भुजेन चक्रं; रथादवप्लुत्य विसृज्य वाहान्   ॥06-055-086॥</td></tr>
<tr><td>संकम्पयन्गां चरणैर्महात्मा; वेगेन कृष्णः प्रससार भीष्मम्। <br>मदान्धमाजौ समुदीर्णदर्पः; सिंहो जिघांसन्निव वारणेन्द्रम्   ॥06-055-087॥</td></tr>
<tr><td>सोऽभ्यद्रवद्भीष्ममनीकमध्ये; क्रुद्धो महेन्द्रावरजः प्रमाथी। <br>व्यालम्बिपीतान्तपटश्चकाशे; घनो यथा खेऽचिरभापिनद्धः   ॥06-055-088॥</td></tr>
<tr><td>सुदर्शनं चास्य रराज शौरे;स्तच्चक्रपद्मं सुभुजोरुनालम्। <br>यथादिपद्मं तरुणार्कवर्णं; रराज नारायणनाभिजातम्   ॥06-055-089॥</td></tr>
<tr><td>तत्कृष्णकोपोदयसूर्यबुद्धं; क्षुरान्ततीक्ष्णाग्रसुजातपत्रम्। <br>तस्यैव देहोरुसरःप्ररूढं; रराज नारायणबाहुनालम्   ॥06-055-090॥</td></tr>
<tr><td>तमात्तचक्रं प्रणदन्तमुच्चैः; क्रुद्धं महेन्द्रावरजं समीक्ष्य। <br>सर्वाणि भूतानि भृशं विनेदुः; क्षयं कुरूणामिति चिन्तयित्वा   ॥06-055-091॥</td></tr>
<tr><td>स वासुदेवः प्रगृहीतचक्रः; संवर्तयिष्यन्निव जीवलोकम्। <br>अभ्युत्पतँल्लोकगुरुर्बभासे; भूतानि धक्ष्यन्निव कालवह्निः   ॥06-055-092॥</td></tr>
<tr><td>तमापतन्तं प्रगृहीतचक्रं; समीक्ष्य देवं द्विपदां वरिष्ठम्। <br>असंभ्रमात्कार्मुकबाणपाणी; रथे स्थितः शांतनवोऽभ्युवाच   ॥06-055-093॥</td></tr>
<tr><td>एह्येहि देवेश जगन्निवास; नमोऽस्तु ते शार्ङ्गरथाङ्गपाणे। <br>प्रसह्य मां पातय लोकनाथ; रथोत्तमाद्भूतशरण्य संख्ये   ॥06-055-094॥</td></tr>
<tr><td>त्वया हतस्येह ममाद्य कृष्ण; श्रेयः परस्मिन्निह चैव लोके। <br>संभावितोऽस्म्यन्धकवृष्णिनाथ; लोकैस्त्रिभिर्वीर तवाभियानात्   ॥06-055-095॥</td></tr>
<tr><td>रथादवप्लुत्य ततस्त्वरावा;न्पार्थोऽप्यनुद्रुत्य यदुप्रवीरम्। <br>जग्राह पीनोत्तमलम्बबाहुं; बाह्वोर्हरिं व्यायतपीनबाहुः   ॥06-055-096॥</td></tr>
<tr><td>निगृह्यमाणश्च तदादिदेवो; भृशं सरोषः किल नाम योगी। <br>आदाय वेगेन जगाम विष्णु;र्जिष्णुं महावात इवैकवृक्षम्   ॥06-055-097॥</td></tr>
<tr><td>पार्थस्तु विष्टभ्य बलेन पादौ; भीष्मान्तिकं तूर्णमभिद्रवन्तम्। <br>बलान्निजग्राह किरीटमाली; पदेऽथ राजन्दशमे कथंचित्   ॥06-055-098॥</td></tr>
<tr><td>अवस्थितं च प्रणिपत्य कृष्णं; प्रीतोऽर्जुनः काञ्चनचित्रमाली। <br>उवाच कोपं प्रतिसंहरेति; गतिर्भवान्केशव पाण्डवानाम्   ॥06-055-099॥</td></tr>
<tr><td>न हास्यते कर्म यथाप्रतिज्ञं; पुत्रैः शपे केशव सोदरैश्च। <br>अन्तं करिष्यामि यथा कुरूणां; त्वयाहमिन्द्रानुज संप्रयुक्तः   ॥06-055-100॥</td></tr>
<tr><td>ततः प्रतिज्ञां समयं च तस्मै; जनार्दनः प्रीतमना निशम्य। <br>स्थितः प्रिये कौरवसत्तमस्य; रथं सचक्रः पुनरारुरोह   ॥06-055-101॥</td></tr>
<tr><td>स तानभीषून्पुनराददानः; प्रगृह्य शङ्खं द्विषतां निहन्ता। <br>विनादयामास ततो दिशश्च; स पाञ्चजन्यस्य रवेण शौरिः   ॥06-055-102॥</td></tr>
<tr><td>व्याविद्धनिष्काङ्गदकुण्डलं तं; रजोविकीर्णाञ्चितपक्ष्मनेत्रम्। <br>विशुद्धदंष्ट्रं प्रगृहीतशङ्खं; विचुक्रुशुः प्रेक्ष्य कुरुप्रवीराः   ॥06-055-103॥</td></tr>
<tr><td>मृदङ्गभेरीपटहप्रणादा; नेमिस्वना दुन्दुभिनिस्वनाश्च। <br>ससिंहनादाश्च बभूवुरुग्राः; सर्वेष्वनीकेषु ततः कुरूणाम्   ॥06-055-104॥</td></tr>
<tr><td>गाण्डीवघोषः स्तनयित्नुकल्पो; जगाम पार्थस्य नभो दिशश्च। <br>जग्मुश्च बाणा विमलाः प्रसन्नाः; सर्वा दिशः पाण्डवचापमुक्ताः   ॥06-055-105॥</td></tr>
<tr><td>तं कौरवाणामधिपो बलेन; भीष्मेण भूरिश्रवसा च सार्धम्। <br>अभ्युद्ययावुद्यतबाणपाणिः; कक्षं दिधक्षन्निव धूमकेतुः   ॥06-055-106॥</td></tr>
<tr><td>अथार्जुनाय प्रजहार भल्ला;न्भूरिश्रवाः सप्त सुवर्णपुङ्खान्। <br>दुर्योधनस्तोमरमुग्रवेगं; शल्यो गदां शांतनवश्च शक्तिम्   ॥06-055-107॥</td></tr>
<tr><td>स सप्तभिः सप्त शरप्रवेका;न्संवार्य भूरिश्रवसा विसृष्टान्। <br>शितेन दुर्योधनबाहुमुक्तं; क्षुरेण तत्तोमरमुन्ममाथ   ॥06-055-108॥</td></tr>
<tr><td>ततः शुभामापततीं स शक्तिं; विद्युत्प्रभां शांतनवेन मुक्ताम्। <br>गदां च मद्राधिपबाहुमुक्तां; द्वाभ्यां शराभ्यां निचकर्त वीरः   ॥06-055-109॥</td></tr>
<tr><td>ततो भुजाभ्यां बलवद्विकृष्य; चित्रं धनुर्गाण्डिवमप्रमेयम्। <br>माहेन्द्रमस्त्रं विधिवत्सुघोरं; प्रादुश्चकाराद्भुतमन्तरिक्षे   ॥06-055-110॥</td></tr>
<tr><td>तेनोत्तमास्त्रेण ततो महात्मा; सर्वाण्यनीकानि महाधनुष्मान्। <br>शरौघजालैर्विमलाग्निवर्णै;र्निवारयामास किरीटमाली   ॥06-055-111॥</td></tr>
<tr><td>शिलीमुखाः पार्थधनुःप्रमुक्ता; रथान्ध्वजाग्राणि धनूंषि बाहून्। <br>निकृत्य देहान्विविशुः परेषां; नरेन्द्रनागेन्द्रतुरंगमाणाम्   ॥06-055-112॥</td></tr>
<tr><td>ततो दिशश्चानुदिशश्च पार्थः; शरैः सुधारैर्निशितैर्वितत्य। <br>गाण्डीवशब्देन मनांसि तेषां; किरीटमाली व्यथयां चकार   ॥06-055-113॥</td></tr>
<tr><td>तस्मिंस्तथा घोरतमे प्रवृत्ते; शङ्खस्वना दुन्दुभिनिस्वनाश्च। <br>अन्तर्हिता गाण्डिवनिस्वनेन; बभूवुरुग्राश्च रणप्रणादाः   ॥06-055-114॥</td></tr>
<tr><td>गाण्डीवशब्दं तमथो विदित्वा; विराटराजप्रमुखा नृवीराः। <br>पाञ्चालराजो द्रुपदश्च वीर;स्तं देशमाजग्मुरदीनसत्त्वाः   ॥06-055-115॥</td></tr>
<tr><td>सर्वाणि सैन्यानि तु तावकानि; यतो यतो गाण्डिवजः प्रणादः। <br>ततस्ततः संनतिमेव जग्मु;र्न तं प्रतीपोऽभिससार कश्चित्   ॥06-055-116॥</td></tr>
<tr><td>तस्मिन्सुघोरे नृपसंप्रहारे; हताः प्रवीराः सरथाः ससूताः। <br>गजाश्च नाराचनिपाततप्ता; महापताकाः शुभरुक्मकक्ष्याः   ॥06-055-117॥</td></tr>
<tr><td>परीतसत्त्वाः सहसा निपेतुः; किरीटिना भिन्नतनुत्रकायाः। <br>दृढाहताः पत्रिभिरुग्रवेगैः; पार्थेन भल्लैर्निशितैः शिताग्रैः   ॥06-055-118॥</td></tr>
<tr><td>निकृत्तयन्त्रा निहतेन्द्रकीला; ध्वजा महान्तो ध्वजिनीमुखेषु। <br>पदातिसंघाश्च रथाश्च संख्ये; हयाश्च नागाश्च धनंजयेन   ॥06-055-119॥</td></tr>
<tr><td>बाणाहतास्तूर्णमपेतसत्त्वा; विष्टभ्य गात्राणि निपेतुरुर्व्याम्। <br>ऐन्द्रेण तेनास्त्रवरेण राज;न्महाहवे भिन्नतनुत्रदेहाः   ॥06-055-120॥</td></tr>
<tr><td>ततः शरौघैर्निशितैः किरीटिना; नृदेहशस्त्रक्षतलोहितोदा। <br>नदी सुघोरा नरदेहफेना; प्रवर्तिता तत्र रणाजिरे वै   ॥06-055-121॥</td></tr>
<tr><td>वेगेन सातीव पृथुप्रवाहा; प्रसुस्रुता भैरवारावरूपा। <br>परेतनागाश्वशरीररोधा; नरान्त्रमज्जाभृतमांसपङ्का   ॥06-055-122॥</td></tr>
<tr><td>प्रभूतरक्षोगणभूतसेविता; शिरःकपालाकुलकेशशाद्वला। <br>शरीरसंघातसहस्रवाहिनी; विशीर्णनानाकवचोर्मिसंकुला   ॥06-055-123॥</td></tr>
<tr><td>नराश्वनागास्थिनिकृत्तशर्करा; विनाशपातालवती भयावहा। <br>तां कङ्कमालावृतगृध्रकह्वैः; क्रव्यादसंघैश्च तरक्षुभिश्च   ॥06-055-124॥</td></tr>
<tr><td>उपेतकूलां ददृशुः समन्ता;त्क्रूरां महावैतरणीप्रकाशाम्। <br>प्रवर्तितामर्जुनबाणसंघै;र्मेदोवसासृक्प्रवहां सुभीमाम्   ॥06-055-125॥</td></tr>
<tr><td>ते चेदिपाञ्चालकरूषमत्स्याः; पार्थाश्च सर्वे सहिताः प्रणेदुः। <br>वित्रास्य सेनां ध्वजिनीपतीनां; सिंहो मृगाणामिव यूथसंघान्। <br>विनेदतुस्तावतिहर्षयुक्तौ; गाण्डीवधन्वा च जनार्दनश्च   ॥06-055-126॥</td></tr>
<tr><td>ततो रविं संहृतरश्मिजालं; दृष्ट्वा भृशं शस्त्रपरिक्षताङ्गाः। <br>तदैन्द्रमस्त्रं विततं सुघोर;मसह्यमुद्वीक्ष्य युगान्तकल्पम्   ॥06-055-127॥</td></tr>
<tr><td>अथापयानं कुरवः सभीष्माः; सद्रोणदुर्योधनबाह्लिकाश्च। <br>चक्रुर्निशां संधिगतां समीक्ष्य; विभावसोर्लोहितराजियुक्ताम्   ॥06-055-128॥</td></tr>
<tr><td>अवाप्य कीर्तिं च यशश्च लोके; विजित्य शत्रूंश्च धनंजयोऽपि। <br>ययौ नरेन्द्रैः सह सोदरैश्च; समाप्तकर्मा शिबिरं निशायाम्। <br>ततः प्रजज्ञे तुमुलः कुरूणां; निशामुखे घोरतरः प्रणादः   ॥06-055-129॥</td></tr>
<tr><td>रणे रथानामयुतं निहत्य; हता गजाः सप्तशतार्जुनेन। <br>प्राच्याश्च सौवीरगणाश्च सर्वे; निपातिताः क्षुद्रकमालवाश्च। <br>महत्कृतं कर्म धनंजयेन; कर्तुं यथा नार्हति कश्चिदन्यः   ॥06-055-130॥</td></tr>
<tr><td>श्रुतायुरम्बष्ठपतिश्च राजा; तथैव दुर्मर्षणचित्रसेनौ। <br>द्रोणः कृपः सैन्धवबाह्लिकौ च; भूरिश्रवाः शल्यशलौ च राजन्। <br>स्वबाहुवीर्येण जिताः सभीष्माः; किरीटिना लोकमहारथेन   ॥06-055-131॥</td></tr>
<tr><td>इति ब्रुवन्तः शिबिराणि जग्मुः; सर्वे गणा भारत ये त्वदीयाः। <br>उल्कासहस्रैश्च सुसंप्रदीप्तै;र्विभ्राजमानैश्च तथा प्रदीपैः। <br>किरीटिवित्रासितसर्वयोधा; चक्रे निवेशं ध्वजिनी कुरूणाम्   ॥06-055-132॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>अथ शूरा महाराज परस्परकृतागसः। <br>जग्मुः स्वशिबिराण्येव रुधिरेण समुक्षिताः   ॥06-076-001॥</td></tr>
<tr><td>विश्रम्य च यथान्यायं पूजयित्वा परस्परम्। <br>संनद्धाः समदृश्यन्त भूयो युद्धचिकीर्षया   ॥06-076-002॥</td></tr>
<tr><td>ततस्तव सुतो राजंश्चिन्तयाभिपरिप्लुतः। <br>विस्रवच्छोणिताक्ताङ्गः पप्रच्छेदं पितामहम्   ॥06-076-003॥</td></tr>
<tr><td>सैन्यानि रौद्राणि भयानकानि; व्यूढानि सम्यग्बहुलध्वजानि। <br>विदार्य हत्वा च निपीड्य शूरा;स्ते पाण्डवानां त्वरिता रथौघाः   ॥06-076-004॥</td></tr>
<tr><td>संमोह्य सर्वान्युधि कीर्तिमन्तो; व्यूहं च तं मकरं वज्रकल्पम्। <br>प्रविश्य भीमेन निबर्हितोऽस्मि; घोरैः शरैर्मृत्युदण्डप्रकाशैः   ॥06-076-005॥</td></tr>
<tr><td>क्रुद्धं तमुद्वीक्ष्य भयेन राज;न्संमूर्छितो नालभं शान्तिमद्य। <br>इच्छे प्रसादात्तव सत्यसंध; प्राप्तुं जयं पाण्डवेयांश्च हन्तुम्   ॥06-076-006॥</td></tr>
<tr><td>तेनैवमुक्तः प्रहसन्महात्मा; दुर्योधनं जातमन्युं विदित्वा। <br>तं प्रत्युवाचाविमना मनस्वी; गङ्गासुतः शस्त्रभृतां वरिष्ठः   ॥06-076-007॥</td></tr>
<tr><td>परेण यत्नेन विगाह्य सेनां; सर्वात्मनाहं तव राजपुत्र। <br>इच्छामि दातुं विजयं सुखं च; न चात्मानं छादयेऽहं त्वदर्थे   ॥06-076-008॥</td></tr>
<tr><td>एते तु रौद्रा बहवो महारथा; यशस्विनः शूरतमाः कृतास्त्राः। <br>ये पाण्डवानां समरे सहाया; जितक्लमाः क्रोधविषं वमन्ति   ॥06-076-009॥</td></tr>
<tr><td>ते नेह शक्याः सहसा विजेतुं; वीर्योन्नद्धाः कृतवैरास्त्वया च। <br>अहं ह्येतान्प्रतियोत्स्यामि राज;न्सर्वात्मना जीवितं त्यज्य वीर   ॥06-076-010॥</td></tr>
<tr><td>रणे तवार्थाय महानुभाव; न जीवितं रक्ष्यतमं ममाद्य। <br>सर्वांस्तवार्थाय सदेवदैत्याँ;ल्लोकान्दहेयं किमु शत्रूंस्तवेह   ॥06-076-011॥</td></tr>
<tr><td>तत्पाण्डवान्योधयिष्यामि राज;न्प्रियं च ते सर्वमहं करिष्ये। <br>श्रुत्वैव चैतत्परमप्रतीतो; दुर्योधनः प्रीतमना बभूव   ॥06-076-012॥</td></tr>
<tr><td>सर्वाणि सैन्यानि ततः प्रहृष्टो; निर्गच्छतेत्याह नृपांश्च सर्वान्। <br>तदाज्ञया तानि विनिर्ययुर्द्रुतं; रथाश्वपादातगजायुतानि   ॥06-076-013॥</td></tr>
<tr><td>प्रहर्षयुक्तानि तु तानि राज;न्महान्ति नानाविधशस्त्रवन्ति। <br>स्थितानि नागाश्वपदातिमन्ति; विरेजुराजौ तव राजन्बलानि   ॥06-076-014॥</td></tr>
<tr><td>वृन्दैः स्थिताश्चापि सुसंप्रयुक्ता;श्चकाशिरे दन्तिगणाः समन्तात्। <br>शस्त्रास्त्रविद्भिर्नरदेव योधै;रधिष्ठिताः सैन्यगणास्त्वदीयाः   ॥06-076-015॥</td></tr>
<tr><td>रथैश्च पादातगजाश्वसंघैः; प्रयाद्भिराजौ विधिवत्प्रणुन्नैः। <br>समुद्धतं वै तरुणार्कवर्णं; रजो बभौ छादयत्सूर्यरश्मीन्   ॥06-076-016॥</td></tr>
<tr><td>रेजुः पताका रथदन्तिसंस्था; वातेरिता भ्राम्यमाणाः समन्तात्। <br>नानारङ्गाः समरे तत्र राज;न्मेघैर्युक्ता विद्युतः खे यथैव   ॥06-076-017॥</td></tr>
<tr><td>धनूंषि विस्फारयतां नृपाणां; बभूव शब्दस्तुमुलोऽतिघोरः। <br>विमथ्यतो देवमहासुरौघै;र्यथार्णवस्यादियुगे तदानीम्   ॥06-076-018॥</td></tr>
<tr><td>तदुग्रनादं बहुरूपवर्णं; तवात्मजानां समुदीर्णमेवम्। <br>बभूव सैन्यं रिपुसैन्यहन्तृ; युगान्तमेघौघनिभं तदानीम्   ॥06-076-019॥</td></tr>
</table>
Verse
 संजय उवाच। <br>अभिमन्युर्महाराज तव पुत्रमयोधयत्। <br>महत्या सेनया युक्तो भीष्महेतोः पराक्रमी   ॥06-112-001॥
दुर्योधनो रणे कार्ष्णिं नवभिर्नतपर्वभिः। <br>आजघान रणे क्रुद्धः पुनश्चैनं त्रिभिः शरैः   ॥06-112-002॥
तस्य शक्तिं रणे कार्ष्णिर्मृत्योर्घोरामिव स्वसाम्। <br>प्रेषयामास संक्रुद्धो दुर्योधनरथं प्रति   ॥06-112-003॥
तामापतन्तीं सहसा घोररूपां विशां पते। <br>द्विधा चिच्छेद ते पुत्रः क्षुरप्रेण महारथः   ॥06-112-004॥
तां शक्तिं पतितां दृष्ट्वा कार्ष्णिः परमकोपनः। <br>दुर्योधनं त्रिभिर्बाणैर्बाह्वोरुरसि चार्पयत्   ॥06-112-005॥
पुनश्चैनं शरैर्घोरैराजघान स्तनान्तरे। <br>दशभिर्भरतश्रेष्ठ दुर्योधनममर्षणम्   ॥06-112-006॥
तद्युद्धमभवद्घोरं चित्ररूपं च भारत। <br>ईक्षितृप्रीतिजननं सर्वपार्थिवपूजितम्   ॥06-112-007॥
भीष्मस्य निधनार्थाय पार्थस्य विजयाय च। <br>युयुधाते रणे वीरौ सौभद्रकुरुपुंगवौ   ॥06-112-008॥
सात्यकिं रभसं युद्धे द्रौणिर्ब्राह्मणपुंगवः। <br>आजघानोरसि क्रुद्धो नाराचेन परंतपः   ॥06-112-009॥
शैनेयोऽपि गुरोः पुत्रं सर्वमर्मसु भारत। <br>अताडयदमेयात्मा नवभिः कङ्कपत्रिभिः   ॥06-112-010॥
अश्वत्थामा तु समरे सात्यकिं नवभिः शरैः। <br>त्रिंशता च पुनस्तूर्णं बाह्वोरुरसि चार्पयत्   ॥06-112-011॥
सोऽतिविद्धो महेष्वासो द्रोणपुत्रेण सात्वतः। <br>द्रोणपुत्रं त्रिभिर्बाणैराजघान महायशाः   ॥06-112-012॥
पौरवो धृष्टकेतुं च शरैरासाद्य संयुगे। <br>बहुधा दारयां चक्रे महेष्वासं महारथम्   ॥06-112-013॥
तथैव पौरवं युद्धे धृष्टकेतुर्महारथः। <br>त्रिंशता निशितैर्बाणैर्विव्याध सुमहाबलः   ॥06-112-014॥
पौरवस्तु धनुश्छित्त्वा धृष्टकेतोर्महारथः। <br>ननाद बलवन्नादं विव्याध दशभिः शरैः   ॥06-112-015॥
सोऽन्यत्कार्मुकमादाय पौरवं निशितैः शरैः। <br>आजघान महाराज त्रिसप्तत्या शिलीमुखैः   ॥06-112-016॥
तौ तु तत्र महेष्वासौ महामात्रौ महारथौ। <br>महता शरवर्षेण परस्परमवर्षताम्   ॥06-112-017॥
अन्योन्यस्य धनुश्छित्त्वा हयान्हत्वा च भारत। <br>विरथावसियुद्धाय संगतौ तौ महारथौ   ॥06-112-018॥
आर्षभे चर्मणी चित्रे शतचन्द्रपरिष्कृते। <br>तारकाशतचित्रौ च निस्त्रिंशौ सुमहाप्रभौ   ॥06-112-019॥
प्रगृह्य विमलौ राजंस्तावन्योन्यमभिद्रुतौ। <br>वाशितासंगमे यत्तौ सिंहाविव महावने   ॥06-112-020॥
मण्डलानि विचित्राणि गतप्रत्यागतानि च। <br>चेरतुर्दर्शयन्तौ च प्रार्थयन्तौ परस्परम्   ॥06-112-021॥
पौरवो धृष्टकेतुं तु शङ्खदेशे महासिना। <br>ताडयामास संक्रुद्धस्तिष्ठ तिष्ठेति चाब्रवीत्   ॥06-112-022॥
चेदिराजोऽपि समरे पौरवं पुरुषर्षभम्। <br>आजघान शिताग्रेण जत्रुदेशे महासिना   ॥06-112-023॥
तावन्योन्यं महाराज समासाद्य महाहवे। <br>अन्योन्यवेगाभिहतौ निपेततुररिंदमौ   ॥06-112-024॥
ततः स्वरथमारोप्य पौरवं तनयस्तव। <br>जयत्सेनो रथे राजन्नपोवाह रणाजिरात्   ॥06-112-025॥
धृष्टकेतुं च समरे माद्रीपुत्रः परंतपः। <br>अपोवाह रणे राजन्सहदेवः प्रतापवान्   ॥06-112-026॥
चित्रसेनः सुशर्माणं विद्ध्वा नवभिराशुगैः। <br>पुनर्विव्याध तं षष्ट्या पुनश्च नवभिः शरैः   ॥06-112-027॥
सुशर्मा तु रणे क्रुद्धस्तव पुत्रं विशां पते। <br>दशभिर्दशभिश्चैव विव्याध निशितैः शरैः   ॥06-112-028॥
चित्रसेनश्च तं राजंस्त्रिंशता नतपर्वणाम्। <br>आजघान रणे क्रुद्धः स च तं प्रत्यविध्यत। <br>भीष्मस्य समरे राजन्यशो मानं च वर्धयन्   ॥06-112-029॥
सौभद्रो राजपुत्रं तु बृहद्बलमयोधयत्। <br>आर्जुनिं कोसलेन्द्रस्तु विद्ध्वा पञ्चभिरायसैः। <br>पुनर्विव्याध विंशत्या शरैः संनतपर्वभिः   ॥06-112-030॥
बृहद्बलं च सौभद्रो विद्ध्वा नवभिरायसैः। <br>नाकम्पयत संग्रामे विव्याध च पुनः पुनः   ॥06-112-031॥
कौसल्यस्य पुनश्चापि धनुश्चिच्छेद फाल्गुणिः। <br>आजघान शरैश्चैव त्रिंशता कङ्कपत्रिभिः   ॥06-112-032॥
सोऽन्यत्कार्मुकमादाय राजपुत्रो बृहद्बलः। <br>फाल्गुनिं समरे क्रुद्धो विव्याध बहुभिः शरैः   ॥06-112-033॥
तयोर्युद्धं समभवद्भीष्महेतोः परंतप। <br>संरब्धयोर्महाराज समरे चित्रयोधिनोः। <br>यथा देवासुरे युद्धे मयवासवयोरभूत्   ॥06-112-034॥
भीमसेनो गजानीकं योधयन्बह्वशोभत। <br>यथा शक्रो वज्रपाणिर्दारयन्पर्वतोत्तमान्   ॥06-112-035॥
ते वध्यमाना भीमेन मातङ्गा गिरिसंनिभाः। <br>निपेतुरुर्व्यां सहिता नादयन्तो वसुंधराम्   ॥06-112-036॥
गिरिमात्रा हि ते नागा भिन्नाञ्जनचयोपमाः। <br>विरेजुर्वसुधां प्राप्य विकीर्णा इव पर्वताः   ॥06-112-037॥
युधिष्ठिरो महेष्वासो मद्रराजानमाहवे। <br>महत्या सेनया गुप्तं पीडयामास संगतः   ॥06-112-038॥
मद्रेश्वरश्च समरे धर्मपुत्रं महारथम्। <br>पीडयामास संरब्धो भीष्महेतोः पराक्रमी   ॥06-112-039॥
विराटं सैन्धवो राजा विद्ध्वा संनतपर्वभिः। <br>नवभिः सायकैस्तीक्ष्णैस्त्रिंशता पुनरर्दयत्   ॥06-112-040॥
विराटश्च महाराज सैन्धवं वाहिनीमुखे। <br>त्रिंशता निशितैर्बाणैराजघान स्तनान्तरे   ॥06-112-041॥
चित्रकार्मुकनिस्त्रिंशौ चित्रवर्मायुधध्वजौ। <br>रेजतुश्चित्ररूपौ तौ संग्रामे मत्स्यसैन्धवौ   ॥06-112-042॥
द्रोणः पाञ्चालपुत्रेण समागम्य महारणे। <br>महासमुदयं चक्रे शरैः संनतपर्वभिः   ॥06-112-043॥
ततो द्रोणो महाराज पार्षतस्य महद्धनुः। <br>छित्त्वा पञ्चाशतेषूणां पार्षतं समविध्यत   ॥06-112-044॥
सोऽन्यत्कार्मुकमादाय पार्षतः परवीरहा। <br>द्रोणस्य मिषतो युद्धे प्रेषयामास सायकान्   ॥06-112-045॥
ताञ्शराञ्शरसंघैस्तु संनिवार्य महारथः। <br>द्रोणो द्रुपदपुत्राय प्राहिणोत्पञ्च सायकान्   ॥06-112-046॥
तस्य क्रुद्धो महाराज पार्षतः परवीरहा। <br>द्रोणाय चिक्षेप गदां यमदण्डोपमां रणे   ॥06-112-047॥
तामापतन्तीं सहसा हेमपट्टविभूषिताम्। <br>शरैः पञ्चाशता द्रोणो वारयामास संयुगे   ॥06-112-048॥
सा छिन्ना बहुधा राजन्द्रोणचापच्युतैः शरैः। <br>चूर्णीकृता विशीर्यन्ती पपात वसुधातले   ॥06-112-049॥
गदां विनिहतां दृष्ट्वा पार्षतः शत्रुसूदनः। <br>द्रोणाय शक्तिं चिक्षेप सर्वपारशवीं शुभाम्   ॥06-112-050॥
तां द्रोणो नवभिर्बाणैश्चिच्छेद युधि भारत। <br>पार्षतं च महेष्वासं पीडयामास संयुगे   ॥06-112-051॥
एवमेतन्महद्युद्धं द्रोणपार्षतयोरभूत्। <br>भीष्मं प्रति महाराज घोररूपं भयानकम्   ॥06-112-052॥
अर्जुनः प्राप्य गाङ्गेयं पीडयन्निशितैः शरैः। <br>अभ्यद्रवत संयत्तं वने मत्तमिव द्विपम्   ॥06-112-053॥
प्रत्युद्ययौ च तं पार्थं भगदत्तः प्रतापवान्। <br>त्रिधा भिन्नेन नागेन मदान्धेन महाबलः   ॥06-112-054॥
तमापतन्तं सहसा महेन्द्रगजसंनिभम्। <br>परं यत्नं समास्थाय बीभत्सुः प्रत्यपद्यत   ॥06-112-055॥
ततो गजगतो राजा भगदत्तः प्रतापवान्। <br>अर्जुनं शरवर्षेण वारयामास संयुगे   ॥06-112-056॥
अर्जुनस्तु रणे नागमायान्तं रजतोपमम्। <br>विमलैरायसैस्तीक्ष्णैरविध्यत महारणे   ॥06-112-057॥
शिखण्डिनं च कौन्तेयो याहि याहीत्यचोदयत्। <br>भीष्मं प्रति महाराज जह्येनमिति चाब्रवीत्   ॥06-112-058॥
प्राग्ज्योतिषस्ततो हित्वा पाण्डवं पाण्डुपूर्वज। <br>प्रययौ त्वरितो राजन्द्रुपदस्य रथं प्रति   ॥06-112-059॥
ततोऽर्जुनो महाराज भीष्ममभ्यद्रवद्द्रुतम्। <br>शिखण्डिनं पुरस्कृत्य ततो युद्धमवर्तत   ॥06-112-060॥
ततस्ते तावकाः शूराः पाण्डवं रभसं रणे। <br>सर्वेऽभ्यधावन्क्रोशन्तस्तदद्भुतमिवाभवत्   ॥06-112-061॥
नानाविधान्यनीकानि पुत्राणां ते जनाधिप। <br>अर्जुनो व्यधमत्काले दिवीवाभ्राणि मारुतः   ॥06-112-062॥
शिखण्डी तु समासाद्य भरतानां पितामहम्। <br>इषुभिस्तूर्णमव्यग्रो बहुभिः स समाचिनोत्   ॥06-112-063॥
सोमकांश्च रणे भीष्मो जघ्ने पार्थपदानुगान्। <br>न्यवारयत सैन्यं च पाण्डवानां महारथः   ॥06-112-064॥
रथाग्न्यगारश्चापार्चिरसिशक्तिगदेन्धनः। <br>शरसंघमहाज्वालः क्षत्रियान्समरेऽदहत्   ॥06-112-065॥
यथा हि सुमहानग्निः कक्षे चरति सानिलः। <br>तथा जज्वाल भीष्मोऽपि दिव्यान्यस्त्राण्युदीरयन्   ॥06-112-066॥
सुवर्णपुङ्खैरिषुभिः शितैः संनतपर्वभिः। <br>नादयन्स दिशो भीष्मः प्रदिशश्च महायशाः   ॥06-112-067॥
पातयन्रथिनो राजन्गजांश्च सह सादिभिः। <br>मुण्डतालवनानीव चकार स रथव्रजान्   ॥06-112-068॥
निर्मनुष्यान्रथान्राजन्गजानश्वांश्च संयुगे। <br>चकार स तदा भीष्मः सर्वशस्त्रभृतां वरः   ॥06-112-069॥
तस्य ज्यातलनिर्घोषं विस्फूर्जितमिवाशनेः। <br>निशम्य सर्वतो राजन्समकम्पन्त सैनिकाः   ॥06-112-070॥
अमोघा ह्यपतन्बाणाः पितुस्ते मनुजेश्वर। <br>नासज्जन्त शरीरेषु भीष्मचापच्युताः शराः   ॥06-112-071॥
निर्मनुष्यान्रथान्राजन्सुयुक्ताञ्जवनैर्हयैः। <br>वातायमानान्पश्याम ह्रियमाणान्विशां पते   ॥06-112-072॥
चेदिकाशिकरूषाणां सहस्राणि चतुर्दश। <br>महारथाः समाख्याताः कुलपुत्रास्तनुत्यजः   ॥06-112-073॥
अपरावर्तिनः शूराः सुवर्णविकृतध्वजाः। <br>संग्रामे भीष्ममासाद्य सवाजिरथकुञ्जराः। <br>जग्मुस्ते परलोकाय व्यादितास्यमिवान्तकम्   ॥06-112-074॥
न तत्रासीन्महाराज सोमकानां महारथः। <br>यः संप्राप्य रणे भीष्मं जीविते स्म मनो दधे   ॥06-112-075॥
तांश्च सर्वान्रणे योधान्प्रेतराजपुरं प्रति। <br>नीतानमन्यन्त जना दृष्ट्वा भीष्मस्य विक्रमम्   ॥06-112-076॥
न कश्चिदेनं समरे प्रत्युद्याति महारथः। <br>ऋते पाण्डुसुतं वीरं श्वेताश्वं कृष्णसारथिम्। <br>शिखण्डिनं च समरे पाञ्चाल्यममितौजसम्   ॥06-112-077॥
शिखण्डी तु रणे भीष्ममासाद्य भरतर्षभ। <br>दशभिर्दशभिर्बाणैराजघान महाहवे   ॥06-112-078॥
शिखण्डिनं तु गाङ्गेयः क्रोधदीप्तेन चक्षुषा। <br>अवैक्षत कटाक्षेण निर्दहन्निव भारत   ॥06-112-079॥
स्त्रीत्वं तत्संस्मरन्राजन्सर्वलोकस्य पश्यतः। <br>न जघान रणे भीष्मः स च तं नावबुद्धवान्   ॥06-112-080॥
अर्जुनस्तु महाराज शिखण्डिनमभाषत। <br>अभित्वरस्व त्वरितो जहि चैनं पितामहम्   ॥06-112-081॥
किं ते विवक्षया वीर जहि भीष्मं महारथम्। <br>न ह्यन्यमनुपश्यामि कंचिद्यौधिष्ठिरे बले   ॥06-112-082॥
यः शक्तः समरे भीष्मं योधयेत पितामहम्। <br>ऋते त्वां पुरुषव्याघ्र सत्यमेतद्ब्रवीमि ते   ॥06-112-083॥
एवमुक्तस्तु पार्थेन शिखण्डी भरतर्षभ। <br>शरैर्नानाविधैस्तूर्णं पितामहमुपाद्रवत्   ॥06-112-084॥
अचिन्तयित्वा तान्बाणान्पिता देवव्रतस्तव। <br>अर्जुनं समरे क्रुद्धं वारयामास सायकैः   ॥06-112-085॥
तथैव च चमूं सर्वां पाण्डवानां महारथः। <br>अप्रैषीत्समरे तीक्ष्णैः परलोकाय मारिष   ॥06-112-086॥
तथैव पाण्डवा राजन्सैन्येन महता वृताः। <br>भीष्मं प्रच्छादयामासुर्मेघा इव दिवाकरम्   ॥06-112-087॥
स समन्तात्परिवृतो भारतो भरतर्षभ। <br>निर्ददाह रणे शूरान्वनं वह्निरिव ज्वलन्   ॥06-112-088॥
तत्राद्भुतमपश्याम तव पुत्रस्य पौरुषम्। <br>अयोधयत यत्पार्थं जुगोप च यतव्रतम्   ॥06-112-089॥
कर्मणा तेन समरे तव पुत्रस्य धन्विनः। <br>दुःशासनस्य तुतुषुः सर्वे लोका महात्मनः   ॥06-112-090॥
यदेकः समरे पार्थान्सानुगान्समयोधयत्। <br>न चैनं पाण्डवा युद्धे वारयामासुरुल्बणम्   ॥06-112-091॥
दुःशासनेन समरे रथिनो विरथीकृताः। <br>सादिनश्च महाराज दन्तिनश्च महाबलाः   ॥06-112-092॥
विनिर्भिन्नाः शरैस्तीक्ष्णैर्निपेतुर्धरणीतले। <br>शरातुरास्तथैवान्ये दन्तिनो विद्रुता दिशः   ॥06-112-093॥
यथाग्निरिन्धनं प्राप्य ज्वलेद्दीप्तार्चिरुल्बणः। <br>तथा जज्वाल पुत्रस्ते पाण्डवान्वै विनिर्दहन्   ॥06-112-094॥
तं भारतमहामात्रं पाण्डवानां महारथः। <br>जेतुं नोत्सहते कश्चिन्नाप्युद्यातुं कथंचन। <br>ऋते महेन्द्रतनयं श्वेताश्वं कृष्णसारथिम्   ॥06-112-095॥
स हि तं समरे राजन्विजित्य विजयोऽर्जुनः। <br>भीष्ममेवाभिदुद्राव सर्वसैन्यस्य पश्यतः   ॥06-112-096॥
विजितस्तव पुत्रोऽपि भीष्मबाहुव्यपाश्रयः। <br>पुनः पुनः समाश्वस्य प्रायुध्यत रणोत्कटः। <br>अर्जुनं च रणे राजन्योधयन्स व्यराजत   ॥06-112-097॥
शिखण्डी तु रणे राजन्विव्याधैव पितामहम्। <br>शरैरशनिसंस्पर्शैस्तथा सर्पविषोपमैः   ॥06-112-098॥
न च तेऽस्य रुजं चक्रुः पितुस्तव जनेश्वर। <br>स्मयमानश्च गाङ्गेयस्तान्बाणाञ्जगृहे तदा   ॥06-112-099॥
उष्णार्तो हि नरो यद्वज्जलधाराः प्रतीच्छति। <br>तथा जग्राह गाङ्गेयः शरधाराः शिखण्डिनः   ॥06-112-100॥
तं क्षत्रिया महाराज ददृशुर्घोरमाहवे। <br>भीष्मं दहन्तं सैन्यानि पाण्डवानां महात्मनाम्   ॥06-112-101॥
ततोऽब्रवीत्तव सुतः सर्वसैन्यानि मारिष। <br>अभिद्रवत संग्रामे फल्गुनं सर्वतो रथैः   ॥06-112-102॥
भीष्मो वः समरे सर्वान्पालयिष्यति धर्मवित्। <br>ते भयं सुमहत्त्यक्त्वा पाण्डवान्प्रतियुध्यत   ॥06-112-103॥
एष तालेन दीप्तेन भीष्मस्तिष्ठति पालयन्। <br>सर्वेषां धार्तराष्ट्राणां रणे शर्म च वर्म च   ॥06-112-104॥
त्रिदशापि समुद्युक्ता नालं भीष्मं समासितुम्। <br>किमु पार्था महात्मानं मर्त्यभूतास्तथाबलाः। <br>तस्माद्द्रवत हे योधाः फल्गुनं प्राप्य संयुगे   ॥06-112-105॥
अहमद्य रणे यत्तो योधयिष्यामि फल्गुनम्। <br>सहितः सर्वतो यत्तैर्भवद्भिर्वसुधाधिपाः   ॥06-112-106॥
तच्छ्रुत्वा तु वचो राजंस्तव पुत्रस्य धन्विनः। <br>अर्जुनं प्रति संयत्ता बलवन्तो महारथाः   ॥06-112-107॥
ते विदेहाः कलिङ्गाश्च दाशेरकगणैः सह। <br>अभिपेतुर्निषादाश्च सौवीराश्च महारणे   ॥06-112-108॥
बाह्लिका दरदाश्चैव प्राच्योदीच्याश्च मालवाः। <br>अभीषाहाः शूरसेनाः शिबयोऽथ वसातयः   ॥06-112-109॥
शाल्वाश्रयास्त्रिगर्ताश्च अम्बष्ठाः केकयैः सह। <br>अभिपेतू रणे पार्थं पतंगा इव पावकम्   ॥06-112-110॥
स तान्सर्वान्सहानीकान्महाराज महारथान्। <br>दिव्यान्यस्त्राणि संचिन्त्य प्रसंधाय धनंजयः   ॥06-112-111॥
स तैरस्त्रैर्महावेगैर्ददाहाशु महाबलः। <br>शरप्रतापैर्बीभत्सुः पतंगानिव पावकः   ॥06-112-112॥
तस्य बाणसहस्राणि सृजतो दृढधन्विनः। <br>दीप्यमानमिवाकाशे गाण्डीवं समदृश्यत   ॥06-112-113॥
ते शरार्ता महाराज विप्रकीर्णरथध्वजाः। <br>नाभ्यवर्तन्त राजानः सहिता वानरध्वजम्   ॥06-112-114॥
सध्वजा रथिनः पेतुर्हयारोहा हयैः सह। <br>गजाः सह गजारोहैः किरीटिशरताडिताः   ॥06-112-115॥
ततोऽर्जुनभुजोत्सृष्टैरावृतासीद्वसुंधरा। <br>विद्रवद्भिश्च बहुधा बलै राज्ञां समन्ततः   ॥06-112-116॥
अथ पार्थो महाबाहुर्द्रावयित्वा वरूथिनीम्। <br>दुःशासनाय समरे प्रेषयामास सायकान्   ॥06-112-117॥
ते तु भित्त्वा तव सुतं दुःशासनमयोमुखाः। <br>धरणीं विविशुः सर्वे वल्मीकमिव पन्नगाः। <br>हयांश्चास्य ततो जघ्ने सारथिं च न्यपातयत्   ॥06-112-118॥
विविंशतिं च विंशत्या विरथं कृतवान्प्रभो। <br>आजघान भृशं चैव पञ्चभिर्नतपर्वभिः   ॥06-112-119॥
कृपं शल्यं विकर्णं च विद्ध्वा बहुभिरायसैः। <br>चकार विरथांश्चैव कौन्तेयः श्वेतवाहनः   ॥06-112-120॥
एवं ते विरथाः पञ्च कृपः शल्यश्च मारिष। <br>दुःशासनो विकर्णश्च तथैव च विविंशतिः। <br>संप्राद्रवन्त समरे निर्जिताः सव्यसाचिना   ॥06-112-121॥
पूर्वाह्णे तु तथा राजन्पराजित्य महारथान्। <br>प्रजज्वाल रणे पार्थो विधूम इव पावकः   ॥06-112-122॥
तथैव शरवर्षेण भास्करो रश्मिवानिव। <br>अन्यानपि महाराज पातयामास पार्थिवान्   ॥06-112-123॥
पराङ्मुखीकृत्य तदा शरवर्षैर्महारथान्। <br>प्रावर्तयत संग्रामे शोणितोदां महानदीम्। <br>मध्येन कुरुसैन्यानां पाण्डवानां च भारत   ॥06-112-124॥
गजाश्च रथसंघाश्च बहुधा रथिभिर्हताः। <br>रथाश्च निहता नागैर्नागा हयपदातिभिः   ॥06-112-125॥
अन्तरा छिध्यमानानि शरीराणि शिरांसि च। <br>निपेतुर्दिक्षु सर्वासु गजाश्वरथयोधिनाम्   ॥06-112-126॥
छन्नमायोधनं रेजे कुण्डलाङ्गदधारिभिः। <br>पतितैः पात्यमानैश्च राजपुत्रैर्महारथैः   ॥06-112-127॥
रथनेमिनिकृत्ताश्च गजैश्चैवावपोथिताः। <br>पादाताश्चाप्यदृश्यन्त साश्वाः सहयसादिनः   ॥06-112-128॥
गजाश्वरथसंघाश्च परिपेतुः समन्ततः। <br>विशीर्णाश्च रथा भूमौ भग्नचक्रयुगध्वजाः   ॥06-112-129॥
तद्गजाश्वरथौघानां रुधिरेण समुक्षितम्। <br>छन्नमायोधनं रेजे रक्ताभ्रमिव शारदम्   ॥06-112-130॥
श्वानः काकाश्च गृध्राश्च वृका गोमायुभिः सह। <br>प्रणेदुर्भक्ष्यमासाद्य विकृताश्च मृगद्विजाः   ॥06-112-131॥
ववुर्बहुविधाश्चैव दिक्षु सर्वासु मारुताः। <br>दृश्यमानेषु रक्षःसु भूतेषु विनदत्सु च   ॥06-112-132॥
काञ्चनानि च दामानि पताकाश्च महाधनाः। <br>धूमायमाना दृश्यन्ते सहसा मारुतेरिताः   ॥06-112-133॥
श्वेतच्छत्रसहस्राणि सध्वजाश्च महारथाः। <br>विनिकीर्णाः स्म दृश्यन्ते शतशोऽथ सहस्रशः। <br>सपताकाश्च मातङ्गा दिशो जग्मुः शरातुराः   ॥06-112-134॥
क्षत्रियाश्च मनुष्येन्द्र गदाशक्तिधनुर्धराः। <br>समन्ततो व्यदृश्यन्त पतिता धरणीतले   ॥06-112-135॥
ततो भीष्मो महाराज दिव्यमस्त्रमुदीरयन्। <br>अभ्यधावत कौन्तेयं मिषतां सर्वधन्विनाम्   ॥06-112-136॥
तं शिखण्डी रणे यत्तमभ्यधावत दंशितः। <br>संजहार ततो भीष्मस्तदस्त्रं पावकोपमम्   ॥06-112-137॥
एतस्मिन्नेव काले तु कौन्तेयः श्वेतवाहनः। <br>निजघ्ने तावकं सैन्यं मोहयित्वा पितामहम्   ॥06-112-138॥

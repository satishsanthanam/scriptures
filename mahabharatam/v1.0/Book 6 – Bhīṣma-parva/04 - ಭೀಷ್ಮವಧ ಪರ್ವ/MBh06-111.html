<table border = "1"><tr><td>Verse</td></tr>
<tr><td> धृतराष्ट्र उवाच। <br>कथं शांतनवो भीष्मो दशमेऽहनि संजय। <br>अयुध्यत महावीर्यैः पाण्डवैः सहसृञ्जयैः   ॥06-111-001॥</td></tr>
<tr><td>कुरवश्च कथं युद्धे पाण्डवान्प्रत्यवारयन्। <br>आचक्ष्व मे महायुद्धं भीष्मस्याहवशोभिनः   ॥06-111-002॥</td></tr>
<tr><td> संजय उवाच। <br>कुरवः पाण्डवैः सार्धं यथायुध्यन्त भारत। <br>यथा च तदभूद्युद्धं तत्ते वक्ष्यामि शृण्वतः   ॥06-111-003॥</td></tr>
<tr><td>प्रेषिताः परलोकाय परमास्त्रैः किरीटिना। <br>अहन्यहनि संप्राप्तास्तावकानां रथव्रजाः   ॥06-111-004॥</td></tr>
<tr><td>यथाप्रतिज्ञं कौरव्यः स चापि समितिंजयः। <br>पार्थानामकरोद्भीष्मः सततं समितिक्षयम्   ॥06-111-005॥</td></tr>
<tr><td>कुरुभिः सहितं भीष्मं युध्यमानं महारथम्। <br>अर्जुनं च सपाञ्चाल्यं दृष्ट्वा संशयिता जनाः   ॥06-111-006॥</td></tr>
<tr><td>दशमेऽहनि तस्मिंस्तु भीष्मार्जुनसमागमे। <br>अवर्तत महारौद्रः सततं समितिक्षयः   ॥06-111-007॥</td></tr>
<tr><td>तस्मिन्नयुतशो राजन्भूयश्च स परंतपः। <br>भीष्मः शांतनवो योधाञ्जघान परमास्त्रवित्   ॥06-111-008॥</td></tr>
<tr><td>येषामज्ञातकल्पानि नामगोत्राणि पार्थिव। <br>ते हतास्तत्र भीष्मेण शूराः सर्वेऽनिवर्तिनः   ॥06-111-009॥</td></tr>
<tr><td>दशाहानि ततस्तप्त्वा भीष्मः पाण्डववाहिनीम्। <br>निरविद्यत धर्मात्मा जीवितेन परंतपः   ॥06-111-010॥</td></tr>
<tr><td>स क्षिप्रं वधमन्विच्छन्नात्मनोऽभिमुखं रणे। <br>न हन्यां मानवश्रेष्ठान्संग्रामेऽभिमुखानिति   ॥06-111-011॥</td></tr>
<tr><td>चिन्तयित्वा महाबाहुः पिता देवव्रतस्तव। <br>अभ्याशस्थं महाराज पाण्डवं वाक्यमब्रवीत्   ॥06-111-012॥</td></tr>
<tr><td>युधिष्ठिर महाप्राज्ञ सर्वशास्त्रविशारद। <br>शृणु मे वचनं तात धर्म्यं स्वर्ग्यं च जल्पतः   ॥06-111-013॥</td></tr>
<tr><td>निर्विण्णोऽस्मि भृशं तात देहेनानेन भारत। <br>घ्नतश्च मे गतः कालः सुबहून्प्राणिनो रणे   ॥06-111-014॥</td></tr>
<tr><td>तस्मात्पार्थं पुरोधाय पाञ्चालान्सृञ्जयांस्तथा। <br>मद्वधे क्रियतां यत्नो मम चेदिच्छसि प्रियम्   ॥06-111-015॥</td></tr>
<tr><td>तस्य तन्मतमाज्ञाय पाण्डवः सत्यदर्शनः। <br>भीष्मं प्रतिययौ यत्तः संग्रामे सह सृञ्जयैः   ॥06-111-016॥</td></tr>
<tr><td>धृष्टद्युम्नस्ततो राजन्पाण्डवश्च युधिष्ठिरः। <br>श्रुत्वा भीष्मस्य तां वाचं चोदयामासतुर्बलम्   ॥06-111-017॥</td></tr>
<tr><td>अभिद्रवत युध्यध्वं भीष्मं जयत संयुगे। <br>रक्षिताः सत्यसंधेन जिष्णुना रिपुजिष्णुना   ॥06-111-018॥</td></tr>
<tr><td>अयं चापि महेष्वासः पार्षतो वाहिनीपतिः। <br>भीमसेनश्च समरे पालयिष्यति वो ध्रुवम्   ॥06-111-019॥</td></tr>
<tr><td>न वै भीष्माद्भयं किंचित्कर्तव्यं युधि सृञ्जयाः। <br>ध्रुवं भीष्मं विजेष्यामः पुरस्कृत्य शिखण्डिनम्   ॥06-111-020॥</td></tr>
<tr><td>तथा तु समयं कृत्वा दशमेऽहनि पाण्डवाः। <br>ब्रह्मलोकपरा भूत्वा संजग्मुः क्रोधमूर्छिताः   ॥06-111-021॥</td></tr>
<tr><td>शिखण्डिनं पुरस्कृत्य पाण्डवं च धनंजयम्। <br>भीष्मस्य पातने यत्नं परमं ते समास्थिताः   ॥06-111-022॥</td></tr>
<tr><td>ततस्तव सुतादिष्टा नानाजनपदेश्वराः। <br>द्रोणेन सहपुत्रेण सहसेना महाबलाः   ॥06-111-023॥</td></tr>
<tr><td>दुःशासनश्च बलवान्सह सर्वैः सहोदरैः। <br>भीष्मं समरमध्यस्थं पालयां चक्रिरे तदा   ॥06-111-024॥</td></tr>
<tr><td>ततस्तु तावकाः शूराः पुरस्कृत्य यतव्रतम्। <br>शिखण्डिप्रमुखान्पार्थान्योधयन्ति स्म संयुगे   ॥06-111-025॥</td></tr>
<tr><td>चेदिभिश्च सपाञ्चालैः सहितो वानरध्वजः। <br>ययौ शांतनवं भीष्मं पुरस्कृत्य शिखण्डिनम्   ॥06-111-026॥</td></tr>
<tr><td>द्रोणपुत्रं शिनेर्नप्ता धृष्टकेतुस्तु पौरवम्। <br>युधामन्युः सहामात्यं दुर्योधनमयोधयत्   ॥06-111-027॥</td></tr>
<tr><td>विराटस्तु सहानीकः सहसेनं जयद्रथम्। <br>वृद्धक्षत्रस्य दायादमाससाद परंतपः   ॥06-111-028॥</td></tr>
<tr><td>मद्रराजं महेष्वासं सहसैन्यं युधिष्ठिरः। <br>भीमसेनाभिगुप्तश्च नागानीकमुपाद्रवत्   ॥06-111-029॥</td></tr>
<tr><td>अप्रधृष्यमनावार्यं सर्वशस्त्रभृतां वरम्। <br>द्रोणं प्रति ययौ यत्तः पाञ्चाल्यः सह सोमकैः   ॥06-111-030॥</td></tr>
<tr><td>कर्णिकारध्वजं चापि सिंहकेतुररिंदमः। <br>प्रत्युज्जगाम सौभद्रं राजपुत्रो बृहद्बलः   ॥06-111-031॥</td></tr>
<tr><td>शिखण्डिनं च पुत्रास्ते पाण्डवं च धनंजयम्। <br>राजभिः समरे सार्धमभिपेतुर्जिघांसवः   ॥06-111-032॥</td></tr>
<tr><td>तस्मिन्नतिमहाभीमे सेनयोर्वै पराक्रमे। <br>संप्रधावत्स्वनीकेषु मेदिनी समकम्पत   ॥06-111-033॥</td></tr>
<tr><td>तान्यनीकान्यनीकेषु समसज्जन्त भारत। <br>तावकानां परेषां च दृष्ट्वा शांतनवं रणे   ॥06-111-034॥</td></tr>
<tr><td>ततस्तेषां प्रयततामन्योन्यमभिधावताम्। <br>प्रादुरासीन्महाञ्शब्दो दिक्षु सर्वासु भारत   ॥06-111-035॥</td></tr>
<tr><td>शङ्खदुन्दुभिघोषैश्च वारणानां च बृंहितैः। <br>सिंहनादैश्च सैन्यानां दारुणः समपद्यत   ॥06-111-036॥</td></tr>
<tr><td>सा च सर्वनरेन्द्राणां चन्द्रार्कसदृशी प्रभा। <br>वीराङ्गदकिरीटेषु निष्प्रभा समपद्यत   ॥06-111-037॥</td></tr>
<tr><td>रजोमेघाश्च संजज्ञुः शस्त्रविद्युद्भिरावृताः। <br>धनुषां चैव निर्घोषो दारुणः समपद्यत   ॥06-111-038॥</td></tr>
<tr><td>बाणशङ्खप्रणादाश्च भेरीणां च महास्वनाः। <br>रथघोषश्च संजग्मुः सेनयोरुभयोरपि   ॥06-111-039॥</td></tr>
<tr><td>प्रासशक्त्यृष्टिसंघैश्च बाणौघैश्च समाकुलम्। <br>निष्प्रकाशमिवाकाशं सेनयोः समपद्यत   ॥06-111-040॥</td></tr>
<tr><td>अन्योन्यं रथिनः पेतुर्वाजिनश्च महाहवे। <br>कुञ्जराः कुञ्जराञ्जघ्नुः पदातींश्च पदातयः   ॥06-111-041॥</td></tr>
<tr><td>तदासीत्सुमहद्युद्धं कुरूणां पाण्डवैः सह। <br>भीष्महेतोर्नरव्याघ्र श्येनयोरामिषे यथा   ॥06-111-042॥</td></tr>
<tr><td>तयोः समागमो घोरो बभूव युधि भारत। <br>अन्योन्यस्य वधार्थाय जिगीषूणां रणाजिरे   ॥06-111-043॥</td></tr>
</table>
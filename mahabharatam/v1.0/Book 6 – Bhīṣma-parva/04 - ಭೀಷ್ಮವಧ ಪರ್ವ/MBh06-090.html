<table border = "1"><tr><td>Verse</td></tr>
<tr><td> संजय उवाच। <br>स्वसैन्यं निहतं दृष्ट्वा राजा दुर्योधनः स्वयम्। <br>अभ्यधावत संक्रुद्धो भीमसेनमरिंदमम्   ॥06-090-001॥</td></tr>
<tr><td>प्रगृह्य सुमहच्चापमिन्द्राशनिसमस्वनम्। <br>महता शरवर्षेण पाण्डवं समवाकिरत्   ॥06-090-002॥</td></tr>
<tr><td>अर्धचन्द्रं च संधाय सुतीक्ष्णं लोमवाहिनम्। <br>भीमसेनस्य चिच्छेद चापं क्रोधसमन्वितः   ॥06-090-003॥</td></tr>
<tr><td>तदन्तरं च संप्रेक्ष्य त्वरमाणो महारथः। <br>संदधे निशितं बाणं गिरीणामपि दारणम्। <br>तेनोरसि महाबाहुर्भीमसेनमताडयत्   ॥06-090-004॥</td></tr>
<tr><td>स गाढविद्धो व्यथितः सृक्किणी परिसंलिहन्। <br>समाललम्बे तेजस्वी ध्वजं हेमपरिष्कृतम्   ॥06-090-005॥</td></tr>
<tr><td>तथा विमनसं दृष्ट्वा भीमसेनं घटोत्कचः। <br>क्रोधेनाभिप्रजज्वाल दिधक्षन्निव पावकः   ॥06-090-006॥</td></tr>
<tr><td>अभिमन्युमुखाश्चैव पाण्डवानां महारथाः। <br>समभ्यधावन्क्रोशन्तो राजानं जातसंभ्रमाः   ॥06-090-007॥</td></tr>
<tr><td>संप्रेक्ष्य तानापततः संक्रुद्धाञ्जातसंभ्रमान्। <br>भारद्वाजोऽब्रवीद्वाक्यं तावकानां महारथान्   ॥06-090-008॥</td></tr>
<tr><td>क्षिप्रं गच्छत भद्रं वो राजानं परिरक्षत। <br>संशयं परमं प्राप्तं मज्जन्तं व्यसनार्णवे   ॥06-090-009॥</td></tr>
<tr><td>एते क्रुद्धा महेष्वासाः पाण्डवानां महारथाः। <br>भीमसेनं पुरस्कृत्य दुर्योधनमुपद्रुताः   ॥06-090-010॥</td></tr>
<tr><td>नानाविधानि शस्त्राणि विसृजन्तो जये रताः। <br>नदन्तो भैरवान्नादांस्त्रासयन्तश्च भूमिमाम्   ॥06-090-011॥</td></tr>
<tr><td>तदाचार्यवचः श्रुत्वा सोमदत्तपुरोगमाः। <br>तावकाः समवर्तन्त पाण्डवानामनीकिनीम्   ॥06-090-012॥</td></tr>
<tr><td>कृपो भूरिश्रवाः शल्यो द्रोणपुत्रो विविंशतिः। <br>चित्रसेनो विकर्णश्च सैन्धवोऽथ बृहद्बलः। <br>आवन्त्यौ च महेष्वासौ कौरवं पर्यवारयन्   ॥06-090-013॥</td></tr>
<tr><td>ते विंशतिपदं गत्वा संप्रहारं प्रचक्रिरे। <br>पाण्डवा धार्तराष्ट्राश्च परस्परजिघांसवः   ॥06-090-014॥</td></tr>
<tr><td>एवमुक्त्वा महाबाहुर्महद्विस्फार्य कार्मुकम्। <br>भारद्वाजस्ततो भीमं षड्विंशत्या समार्पयत्   ॥06-090-015॥</td></tr>
<tr><td>भूयश्चैनं महाबाहुः शरैः शीघ्रमवाकिरत्। <br>पर्वतं वारिधाराभिः शरदीव बलाहकः   ॥06-090-016॥</td></tr>
<tr><td>तं प्रत्यविध्यद्दशभिर्भीमसेनः शिलीमुखैः। <br>त्वरमाणो महेष्वासः सव्ये पार्श्वे महाबलः   ॥06-090-017॥</td></tr>
<tr><td>स गाढविद्धो व्यथितो वयोवृद्धश्च भारत। <br>प्रनष्टसंज्ञः सहसा रथोपस्थ उपाविशत्   ॥06-090-018॥</td></tr>
<tr><td>गुरुं प्रव्यथितं दृष्ट्वा राजा दुर्योधनः स्वयम्। <br>द्रौणायनिश्च संक्रुद्धौ भीमसेनमभिद्रुतौ   ॥06-090-019॥</td></tr>
<tr><td>तावापतन्तौ संप्रेक्ष्य कालान्तकयमोपमौ। <br>भीमसेनो महाबाहुर्गदामादाय सत्वरः   ॥06-090-020॥</td></tr>
<tr><td>अवप्लुत्य रथात्तूर्णं तस्थौ गिरिरिवाचलः। <br>समुद्यम्य गदां गुर्वीं यमदण्डोपमां रणे   ॥06-090-021॥</td></tr>
<tr><td>तमुद्यतगदं दृष्ट्वा कैलासमिव शृङ्गिणम्। <br>कौरवो द्रोणपुत्रश्च सहितावभ्यधावताम्   ॥06-090-022॥</td></tr>
<tr><td>तावापतन्तौ सहितौ त्वरितौ बलिनां वरौ। <br>अभ्यधावत वेगेन त्वरमाणो वृकोदरः   ॥06-090-023॥</td></tr>
<tr><td>तमापतन्तं संप्रेक्ष्य संक्रुद्धं भीमदर्शनम्। <br>समभ्यधावंस्त्वरिताः कौरवाणां महारथाः   ॥06-090-024॥</td></tr>
<tr><td>भारद्वाजमुखाः सर्वे भीमसेनजिघांसया। <br>नानाविधानि शस्त्राणि भीमस्योरस्यपातयन्। <br>सहिताः पाण्डवं सर्वे पीडयन्तः समन्ततः   ॥06-090-025॥</td></tr>
<tr><td>तं दृष्ट्वा संशयं प्राप्तं पीड्यमानं महारथम्। <br>अभिमन्युप्रभृतयः पाण्डवानां महारथाः। <br>अभ्यधावन्परीप्सन्तः प्राणांस्त्यक्त्वा सुदुस्त्यजान्   ॥06-090-026॥</td></tr>
<tr><td>अनूपाधिपतिः शूरो भीमस्य दयितः सखा। <br>नीलो नीलाम्बुदप्रख्यः संक्रुद्धो द्रौणिमभ्ययात्। <br>स्पर्धते हि महेष्वासो नित्यं द्रोणसुतेन यः   ॥06-090-027॥</td></tr>
<tr><td>स विस्फार्य महच्चापं द्रौणिं विव्याध पत्रिणा। <br>यथा शक्रो महाराज पुरा विव्याध दानवम्   ॥06-090-028॥</td></tr>
<tr><td>विप्रचित्तिं दुराधर्षं देवतानां भयंकरम्। <br>येन लोकत्रयं क्रोधात्त्रासितं स्वेन तेजसा   ॥06-090-029॥</td></tr>
<tr><td>तथा नीलेन निर्भिन्नः सुमुखेन पतत्रिणा। <br>संजातरुधिरोत्पीडो द्रौणिः क्रोधसमन्वितः   ॥06-090-030॥</td></tr>
<tr><td>स विस्फार्य धनुश्चित्रमिन्द्राशनिसमस्वनम्। <br>दध्रे नीलविनाशाय मतिं मतिमतां वरः   ॥06-090-031॥</td></tr>
<tr><td>ततः संधाय विमलान्भल्लान्कर्मारपायितान्। <br>जघान चतुरो वाहान्पातयामास च ध्वजम्   ॥06-090-032॥</td></tr>
<tr><td>सप्तमेन च भल्लेन नीलं विव्याध वक्षसि। <br>स गाढविद्धो व्यथितो रथोपस्थ उपाविशत्   ॥06-090-033॥</td></tr>
<tr><td>मोहितं वीक्ष्य राजानं नीलमभ्रचयोपमम्। <br>घटोत्कचोऽपि संक्रुद्धो भ्रातृभिः परिवारितः   ॥06-090-034॥</td></tr>
<tr><td>अभिदुद्राव वेगेन द्रौणिमाहवशोभिनम्। <br>तथेतरे अभ्यधावन्राक्षसा युद्धदुर्मदाः   ॥06-090-035॥</td></tr>
<tr><td>तमापतन्तं संप्रेक्ष्य राक्षसं घोरदर्शनम्। <br>अभ्यधावत तेजस्वी भारद्वाजात्मजस्त्वरन्   ॥06-090-036॥</td></tr>
<tr><td>निजघान च संक्रुद्धो राक्षसान्भीमदर्शनान्। <br>येऽभवन्नग्रतः क्रुद्धा राक्षसस्य पुरःसराः   ॥06-090-037॥</td></tr>
<tr><td>विमुखांश्चैव तान्दृष्ट्वा द्रौणिचापच्युतैः शरैः। <br>अक्रुध्यत महाकायो भैमसेनिर्घटोत्कचः   ॥06-090-038॥</td></tr>
<tr><td>प्रादुश्चक्रे महामायां घोररूपां सुदारुणाम्। <br>मोहयन्समरे द्रौणिं मायावी राक्षसाधिपः   ॥06-090-039॥</td></tr>
<tr><td>ततस्ते तावकाः सर्वे मायया विमुखीकृताः। <br>अन्योन्यं समपश्यन्त निकृत्तान्मेदिनीतले। <br>विचेष्टमानान्कृपणाञ्शोणितेन समुक्षितान्   ॥06-090-040॥</td></tr>
<tr><td>द्रोणं दुर्योधनं शल्यमश्वत्थामानमेव च। <br>प्रायशश्च महेष्वासा ये प्रधानाश्च कौरवाः   ॥06-090-041॥</td></tr>
<tr><td>विध्वस्ता रथिनः सर्वे गजाश्च विनिपातिताः। <br>हयाश्च सहयारोहा विनिकृत्ताः सहस्रशः   ॥06-090-042॥</td></tr>
<tr><td>तद्दृष्ट्वा तावकं सैन्यं विद्रुतं शिबिरं प्रति। <br>मम प्राक्रोशतो राजंस्तथा देवव्रतस्य च   ॥06-090-043॥</td></tr>
<tr><td>युध्यध्वं मा पलायध्वं मायैषा राक्षसी रणे। <br>घटोत्कचप्रयुक्तेति नातिष्ठन्त विमोहिताः। <br>नैव ते श्रद्दधुर्भीता वदतोरावयोर्वचः   ॥06-090-044॥</td></tr>
<tr><td>तांश्च प्रद्रवतो दृष्ट्वा जयं प्राप्ताश्च पाण्डवाः। <br>घटोत्कचेन सहिताः सिंहनादान्प्रचक्रिरे। <br>शङ्खदुन्दुभिघोषाश्च समन्तात्सस्वनुर्भृशम्   ॥06-090-045॥</td></tr>
<tr><td>एवं तव बलं सर्वं हैडिम्बेन दुरात्मना। <br>सूर्यास्तमनवेलायां प्रभग्नं विद्रुतं दिशः   ॥06-090-046॥</td></tr>
</table>
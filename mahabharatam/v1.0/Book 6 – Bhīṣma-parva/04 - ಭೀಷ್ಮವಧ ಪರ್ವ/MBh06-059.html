<table border = "1"><tr><td>Verse</td></tr>
<tr><td> संजय उवाच। <br>तस्मिन्हते गजानीके पुत्रो दुर्योधनस्तव। <br>भीमसेनं घ्नतेत्येवं सर्वसैन्यान्यचोदयत्   ॥06-059-001॥</td></tr>
<tr><td>ततः सर्वाण्यनीकानि तव पुत्रस्य शासनात्। <br>अभ्यद्रवन्भीमसेनं नदन्तं भैरवान्रवान्   ॥06-059-002॥</td></tr>
<tr><td>तं बलौघमपर्यन्तं देवैरपि दुरुत्सहम्। <br>आपतन्तं सुदुष्पारं समुद्रमिव पर्वणि   ॥06-059-003॥</td></tr>
<tr><td>रथनागाश्वकलिलं शङ्खदुन्दुभिनादितम्। <br>अथानन्तमपारं च नरेन्द्रस्तिमितह्रदम्   ॥06-059-004॥</td></tr>
<tr><td>तं भीमसेनः समरे महोदधिमिवापरम्। <br>सेनासागरमक्षोभ्यं वेलेव समवारयत्   ॥06-059-005॥</td></tr>
<tr><td>तदाश्चर्यमपश्याम श्रद्धेयमपि चाद्भुतम्। <br>भीमसेनस्य समरे राजन्कर्मातिमानुषम्   ॥06-059-006॥</td></tr>
<tr><td>उदीर्णां पृथिवीं सर्वां साश्वां सरथकुञ्जराम्। <br>असंभ्रमं भीमसेनो गदया समताडयत्   ॥06-059-007॥</td></tr>
<tr><td>स संवार्य बलौघांस्तान्गदया रथिनां वरः। <br>अतिष्ठत्तुमुले भीमो गिरिर्मेरुरिवाचलः   ॥06-059-008॥</td></tr>
<tr><td>तस्मिन्सुतुमुले घोरे काले परमदारुणे। <br>भ्रातरश्चैव पुत्राश्च धृष्टद्युम्नश्च पार्षतः   ॥06-059-009॥</td></tr>
<tr><td>द्रौपदेयाभिमन्युश्च शिखण्डी च महारथः। <br>न प्राजहन्भीमसेनं भये जाते महाबलम्   ॥06-059-010॥</td></tr>
<tr><td>ततः शैक्यायसीं गुर्वीं प्रगृह्य महतीं गदाम्। <br>अवधीत्तावकान्योधान्दण्डपाणिरिवान्तकः। <br>पोथयन्रथवृन्दानि वाजिवृन्दानि चाभिभूः   ॥06-059-011॥</td></tr>
<tr><td>व्यचरत्समरे भीमो युगान्ते पावको यथा। <br>विनिघ्नन्समरे सर्वान्युगान्ते कालवद्विभुः   ॥06-059-012॥</td></tr>
<tr><td>ऊरुवेगेन संकर्षन्रथजालानि पाण्डवः। <br>प्रमर्दयन्गजान्सर्वान्नड्वलानीव कुञ्जरः   ॥06-059-013॥</td></tr>
<tr><td>मृद्नन्रथेभ्यो रथिनो गजेभ्यो गजयोधिनः। <br>सादिनश्चाश्वपृष्ठेभ्यो भूमौ चैव पदातिनः   ॥06-059-014॥</td></tr>
<tr><td>तत्र तत्र हतैश्चापि मनुष्यगजवाजिभिः। <br>रणाङ्गणं तदभवन्मृत्योराघातसंनिभम्   ॥06-059-015॥</td></tr>
<tr><td>पिनाकमिव रुद्रस्य क्रुद्धस्याभिघ्नतः पशून्। <br>यमदण्डोपमामुग्रामिन्द्राशनिसमस्वनाम्। <br>ददृशुर्भीमसेनस्य रौद्रां विशसनीं गदाम्   ॥06-059-016॥</td></tr>
<tr><td>आविध्यतो गदां तस्य कौन्तेयस्य महात्मनः। <br>बभौ रूपं महाघोरं कालस्येव युगक्षये   ॥06-059-017॥</td></tr>
<tr><td>तं तथा महतीं सेनां द्रावयन्तं पुनः पुनः। <br>दृष्ट्वा मृत्युमिवायान्तं सर्वे विमनसोऽभवन्   ॥06-059-018॥</td></tr>
<tr><td>यतो यतः प्रेक्षते स्म गदामुद्यम्य पाण्डवः। <br>तेन तेन स्म दीर्यन्ते सर्वसैन्यानि भारत   ॥06-059-019॥</td></tr>
<tr><td>प्रदारयन्तं सैन्यानि बलौघेनापराजितम्। <br>ग्रसमानमनीकानि व्यादितास्यमिवान्तकम्   ॥06-059-020॥</td></tr>
<tr><td>तं तथा भीमकर्माणं प्रगृहीतमहागदम्। <br>दृष्ट्वा वृकोदरं भीष्मः सहसैव समभ्ययात्   ॥06-059-021॥</td></tr>
<tr><td>महता मेघघोषेण रथेनादित्यवर्चसा। <br>छादयञ्शरवर्षेण पर्जन्य इव वृष्टिमान्   ॥06-059-022॥</td></tr>
<tr><td>तमायान्तं तथा दृष्ट्वा व्यात्ताननमिवान्तकम्। <br>भीष्मं भीमो महाबाहुः प्रत्युदीयादमर्षणः   ॥06-059-023॥</td></tr>
<tr><td>तस्मिन्क्षणे सात्यकिः सत्यसंधः; शिनिप्रवीरोऽभ्यपतत्पितामहम्। <br>निघ्नन्नमित्रान्धनुषा दृढेन; स कम्पयंस्तव पुत्रस्य सेनाम्   ॥06-059-024॥</td></tr>
<tr><td>तं यान्तमश्वै रजतप्रकाशैः; शरान्धमन्तं धनुषा दृढेन। <br>नाशक्नुवन्वारयितुं तदानीं; सर्वे गणा भारत ये त्वदीयाः   ॥06-059-025॥</td></tr>
<tr><td>अविध्यदेनं निशितैः शराग्रै;रलम्बुसो राजवरार्श्यशृङ्गिः। <br>तं वै चतुर्भिः प्रतिविध्य वीरो; नप्ता शिनेरभ्यपतद्रथेन   ॥06-059-026॥</td></tr>
<tr><td>अन्वागतं वृष्णिवरं निशम्य; मध्ये रिपूणां परिवर्तमानम्। <br>प्रावर्तयन्तं कुरुपुंगवांश्च; पुनः पुनश्च प्रणदन्तमाजौ   ॥06-059-027॥</td></tr>
<tr><td>नाशक्नुवन्वारयितुं वरिष्ठं; मध्यंदिने सूर्यमिवातपन्तम्। <br>न तत्र कश्चिन्नविषण्ण आसी;दृते राजन्सोमदत्तस्य पुत्रात्   ॥06-059-028॥</td></tr>
<tr><td>स ह्याददानो धनुरुग्रवेगं; भूरिश्रवा भारत सौमदत्तिः। <br>दृष्ट्वा रथान्स्वान्व्यपनीयमाना;न्प्रत्युद्ययौ सात्यकिं योद्धुमिच्छन्   ॥06-059-029॥</td></tr>
</table>
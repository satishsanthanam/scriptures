<table border = "1"><tr><td>Verse</td></tr>
<tr><td> संजय उवाच। <br>पुत्रं तु निहतं श्रुत्वा इरावन्तं धनंजयः। <br>दुःखेन महताविष्टो निःश्वसन्पन्नगो यथा   ॥06-092-001॥</td></tr>
<tr><td>अब्रवीत्समरे राजन्वासुदेवमिदं वचः। <br>इदं नूनं महाप्राज्ञो विदुरो दृष्टवान्पुरा   ॥06-092-002॥</td></tr>
<tr><td>कुरूणां पाण्डवानां च क्षयं घोरं महामतिः। <br>ततो निवारयितवान्धृतराष्ट्रं जनेश्वरम्   ॥06-092-003॥</td></tr>
<tr><td>अवध्या बहवो वीराः संग्रामे मधुसूदन। <br>निहताः कौरवैः संख्ये तथास्माभिश्च ते हताः   ॥06-092-004॥</td></tr>
<tr><td>अर्थहेतोर्नरश्रेष्ठ क्रियते कर्म कुत्सितम्। <br>धिगर्थान्यत्कृते ह्येवं क्रियते ज्ञातिसंक्षयः   ॥06-092-005॥</td></tr>
<tr><td>अधनस्य मृतं श्रेयो न च ज्ञातिवधाद्धनम्। <br>किं नु प्राप्स्यामहे कृष्ण हत्वा ज्ञातीन्समागतान्   ॥06-092-006॥</td></tr>
<tr><td>दुर्योधनापराधेन शकुनेः सौबलस्य च। <br>क्षत्रिया निधनं यान्ति कर्णदुर्मन्त्रितेन च   ॥06-092-007॥</td></tr>
<tr><td>इदानीं च विजानामि सुकृतं मधुसूदन। <br>कृतं राज्ञा महाबाहो याचता स्म सुयोधनम्। <br>राज्यार्धं पञ्च वा ग्रामान्नाकार्षीत्स च दुर्मतिः   ॥06-092-008॥</td></tr>
<tr><td>दृष्ट्वा हि क्षत्रियाञ्शूराञ्शयानान्धरणीतले। <br>निन्दामि भृशमात्मानं धिगस्तु क्षत्रजीविकाम्   ॥06-092-009॥</td></tr>
<tr><td>अशक्तमिति मामेते ज्ञास्यन्ति क्षत्रिया रणे। <br>युद्धं ममैभिरुचितं ज्ञातिभिर्मधुसूदन   ॥06-092-010॥</td></tr>
<tr><td>संचोदय हयान्क्षिप्रं धार्तराष्ट्रचमूं प्रति। <br>प्रतरिष्ये महापारं भुजाभ्यां समरोदधिम्। <br>नायं क्लीबयितुं कालो विद्यते माधव क्वचित्   ॥06-092-011॥</td></tr>
<tr><td>एवमुक्तस्तु पार्थेन केशवः परवीरहा। <br>चोदयामास तानश्वान्पाण्डुरान्वातरंहसः   ॥06-092-012॥</td></tr>
<tr><td>अथ शब्दो महानासीत्तव सैन्यस्य भारत। <br>मारुतोद्धूतवेगस्य सागरस्येव पर्वणि   ॥06-092-013॥</td></tr>
<tr><td>अपराह्णे महाराज संग्रामः समपद्यत। <br>पर्जन्यसमनिर्घोषो भीष्मस्य सह पाण्डवैः   ॥06-092-014॥</td></tr>
<tr><td>ततो राजंस्तव सुता भीमसेनमुपाद्रवन्। <br>परिवार्य रणे द्रोणं वसवो वासवं यथा   ॥06-092-015॥</td></tr>
<tr><td>ततः शांतनवो भीष्मः कृपश्च रथिनां वरः। <br>भगदत्तः सुशर्मा च धनंजयमुपाद्रवन्   ॥06-092-016॥</td></tr>
<tr><td>हार्दिक्यो बाह्लिकश्चैव सात्यकिं समभिद्रुतौ। <br>अम्बष्ठकस्तु नृपतिरभिमन्युमवारयत्   ॥06-092-017॥</td></tr>
<tr><td>शेषास्त्वन्ये महाराज शेषानेव महारथान्। <br>ततः प्रववृते युद्धं घोररूपं भयावहम्   ॥06-092-018॥</td></tr>
<tr><td>भीमसेनस्तु संप्रेक्ष्य पुत्रांस्तव जनेश्वर। <br>प्रजज्वाल रणे क्रुद्धो हविषा हव्यवाडिव   ॥06-092-019॥</td></tr>
<tr><td>पुत्रास्तु तव कौन्तेयं छादयां चक्रिरे शरैः। <br>प्रावृषीव महाराज जलदाः पर्वतं यथा   ॥06-092-020॥</td></tr>
<tr><td>स च्छाद्यमानो बहुधा पुत्रैस्तव विशां पते। <br>सृक्किणी विलिहन्वीरः शार्दूल इव दर्पितः   ॥06-092-021॥</td></tr>
<tr><td>व्यूढोरस्कं ततो भीमः पातयामास पार्थिव। <br>क्षुरप्रेण सुतीक्ष्णेन सोऽभवद्गतजीवितः   ॥06-092-022॥</td></tr>
<tr><td>अपरेण तु भल्लेन पीतेन निशितेन च। <br>अपातयत्कुण्डलिनं सिंहः क्षुद्रमृगं यथा   ॥06-092-023॥</td></tr>
<tr><td>ततः सुनिशितान्पीतान्समादत्त शिलीमुखान्। <br>स सप्त त्वरया युक्तः पुत्रांस्ते प्राप्य मारिष   ॥06-092-024॥</td></tr>
<tr><td>प्रेषिता भीमसेनेन शरास्ते दृढधन्वना। <br>अपातयन्त पुत्रांस्ते रथेभ्यः सुमहारथान्   ॥06-092-025॥</td></tr>
<tr><td>अनाधृष्टिं कुण्डभेदं वैराटं दीर्घलोचनम्। <br>दीर्घबाहुं सुबाहुं च तथैव कनकध्वजम्   ॥06-092-026॥</td></tr>
<tr><td>प्रपतन्त स्म ते वीरा विरेजुर्भरतर्षभ। <br>वसन्ते पुष्पशबलाश्चूताः प्रपतिता इव   ॥06-092-027॥</td></tr>
<tr><td>ततः प्रदुद्रुवुः शेषाः पुत्रास्तव विशां पते। <br>तं कालमिव मन्यन्तो भीमसेनं महाबलम्   ॥06-092-028॥</td></tr>
<tr><td>द्रोणस्तु समरे वीरं निर्दहन्तं सुतांस्तव। <br>यथाद्रिं वारिधाराभिः समन्ताद्व्यकिरच्छरैः   ॥06-092-029॥</td></tr>
<tr><td>तत्राद्भुतमपश्याम कुन्तीपुत्रस्य पौरुषम्। <br>द्रोणेन वार्यमाणोऽपि निजघ्ने यत्सुतांस्तव   ॥06-092-030॥</td></tr>
<tr><td>यथा हि गोवृषो वर्षं संधारयति खात्पतत्। <br>भीमस्तथा द्रोणमुक्तं शरवर्षमदीधरत्   ॥06-092-031॥</td></tr>
<tr><td>अद्भुतं च महाराज तत्र चक्रे वृकोदरः। <br>यत्पुत्रांस्तेऽवधीत्संख्ये द्रोणं चैव न्ययोधयत्   ॥06-092-032॥</td></tr>
<tr><td>पुत्रेषु तव वीरेषु चिक्रीडार्जुनपूर्वजः। <br>मृगेष्विव महाराज चरन्व्याघ्रो महाबलः   ॥06-092-033॥</td></tr>
<tr><td>यथा वा पशुमध्यस्थो द्रावयेत पशून्वृकः। <br>वृकोदरस्तव सुतांस्तथा व्यद्रावयद्रणे   ॥06-092-034॥</td></tr>
<tr><td>गाङ्गेयो भगदत्तश्च गौतमश्च महारथः। <br>पाण्डवं रभसं युद्धे वारयामासुरर्जुनम्   ॥06-092-035॥</td></tr>
<tr><td>अस्त्रैरस्त्राणि संवार्य तेषां सोऽतिरथो रणे। <br>प्रवीरांस्तव सैन्येषु प्रेषयामास मृत्यवे   ॥06-092-036॥</td></tr>
<tr><td>अभिमन्युश्च राजानमम्बष्ठं लोकविश्रुतम्। <br>विरथं रथिनां श्रेष्ठं कारयामास सायकैः   ॥06-092-037॥</td></tr>
<tr><td>विरथो वध्यमानः स सौभद्रेण यशस्विना। <br>अवप्लुत्य रथात्तूर्णं सव्रीडो मनुजाधिपः   ॥06-092-038॥</td></tr>
<tr><td>असिं चिक्षेप समरे सौभद्रस्य महात्मनः। <br>आरुरोह रथं चैव हार्दिक्यस्य महात्मनः   ॥06-092-039॥</td></tr>
<tr><td>आपतन्तं तु निस्त्रिंशं युद्धमार्गविशारदः। <br>लाघवाद्व्यंसयामास सौभद्रः परवीरहा   ॥06-092-040॥</td></tr>
<tr><td>व्यंसितं वीक्ष्य निस्त्रिंशं सौभद्रेण रणे तदा। <br>साधु साध्विति सैन्यानां प्रणादोऽभूद्विशां पते   ॥06-092-041॥</td></tr>
<tr><td>धृष्टद्युम्नमुखास्त्वन्ये तव सैन्यमयोधयन्। <br>तथैव तावकाः सर्वे पाण्डुसैन्यमयोधयन्   ॥06-092-042॥</td></tr>
<tr><td>तत्राक्रन्दो महानासीत्तव तेषां च भारत। <br>निघ्नतां भृशमन्योन्यं कुर्वतां कर्म दुष्करम्   ॥06-092-043॥</td></tr>
<tr><td>अन्योन्यं हि रणे शूराः केशेष्वाक्षिप्य मारिष। <br>नखैर्दन्तैरयुध्यन्त मुष्टिभिर्जानुभिस्तथा   ॥06-092-044॥</td></tr>
<tr><td>बाहुभिश्च तलैश्चैव निस्त्रिंशैश्च सुसंशितैः। <br>विवरं प्राप्य चान्योन्यमनयन्यमसादनम्   ॥06-092-045॥</td></tr>
<tr><td>न्यहनच्च पिता पुत्रं पुत्रश्च पितरं रणे। <br>व्याकुलीकृतसंकल्पा युयुधुस्तत्र मानवाः   ॥06-092-046॥</td></tr>
<tr><td>रणे चारूणि चापानि हेमपृष्ठानि भारत। <br>हतानामपविद्धानि कलापाश्च महाधनाः   ॥06-092-047॥</td></tr>
<tr><td>जातरूपमयैः पुङ्खै राजतैश्च शिताः शराः। <br>तैलधौता व्यराजन्त निर्मुक्तभुजगोपमाः   ॥06-092-048॥</td></tr>
<tr><td>हस्तिदन्तत्सरून्खड्गाञ्जातरूपपरिष्कृतान्। <br>चर्माणि चापविद्धानि रुक्मपृष्ठानि धन्विनाम्   ॥06-092-049॥</td></tr>
<tr><td>सुवर्णविकृतप्रासान्पट्टिशान्हेमभूषितान्। <br>जातरूपमयाश्चर्ष्टीः शक्त्यश्च कनकोज्ज्वलाः   ॥06-092-050॥</td></tr>
<tr><td>अपकृत्ताश्च पतिता मुसलानि गुरूणि च। <br>परिघान्पट्टिशांश्चैव भिण्डिपालांश्च मारिष   ॥06-092-051॥</td></tr>
<tr><td>पतितांस्तोमरांश्चापि चित्रा हेमपरिष्कृताः। <br>कुथाश्च बहुधाकाराश्चामरव्यजनानि च   ॥06-092-052॥</td></tr>
<tr><td>नानाविधानि शस्त्राणि विसृज्य पतिता नराः। <br>जीवन्त इव दृश्यन्ते गतसत्त्वा महारथाः   ॥06-092-053॥</td></tr>
<tr><td>गदाविमथितैर्गात्रैर्मुसलैर्भिन्नमस्तकाः। <br>गजवाजिरथक्षुण्णाः शेरते स्म नराः क्षितौ   ॥06-092-054॥</td></tr>
<tr><td>तथैवाश्वनृनागानां शरीरैराबभौ तदा। <br>संछन्ना वसुधा राजन्पर्वतैरिव सर्वतः   ॥06-092-055॥</td></tr>
<tr><td>समरे पतितैश्चैव शक्त्यृष्टिशरतोमरैः। <br>निस्त्रिंशैः पट्टिशैः प्रासैरयस्कुन्तैः परश्वधैः   ॥06-092-056॥</td></tr>
<tr><td>परिघैर्भिण्डिपालैश्च शतघ्नीभिस्तथैव च। <br>शरीरैः शस्त्रभिन्नैश्च समास्तीर्यत मेदिनी   ॥06-092-057॥</td></tr>
<tr><td>निःशब्दैरल्पशब्दैश्च शोणितौघपरिप्लुतैः। <br>गतासुभिरमित्रघ्न विबभौ संवृता मही   ॥06-092-058॥</td></tr>
<tr><td>सतलत्रैः सकेयूरैर्बाहुभिश्चन्दनोक्षितैः। <br>हस्तिहस्तोपमैश्छिन्नैरूरुभिश्च तरस्विनाम्   ॥06-092-059॥</td></tr>
<tr><td>बद्धचूडामणिधरैः शिरोभिश्च सकुण्डलैः। <br>पतितैर्वृषभाक्षाणां बभौ भारत मेदिनी   ॥06-092-060॥</td></tr>
<tr><td>कवचैः शोणितादिग्धैर्विप्रकीर्णैश्च काञ्चनैः। <br>रराज सुभृशं भूमिः शान्तार्चिभिरिवानलैः   ॥06-092-061॥</td></tr>
<tr><td>विप्रविद्धैः कलापैश्च पतितैश्च शरासनैः। <br>विप्रकीर्णैः शरैश्चापि रुक्मपुङ्खैः समन्ततः   ॥06-092-062॥</td></tr>
<tr><td>रथैश्च बहुभिर्भग्नैः किङ्किणीजालमालिभिः। <br>वाजिभिश्च हतैः कीर्णैः स्रस्तजिह्वैः सशोणितैः   ॥06-092-063॥</td></tr>
<tr><td>अनुकर्षैः पताकाभिरुपासङ्गैर्ध्वजैरपि। <br>प्रवीराणां महाशङ्खैर्विप्रकीर्णैश्च पाण्डुरैः   ॥06-092-064॥</td></tr>
<tr><td>स्रस्तहस्तैश्च मातङ्गैः शयानैर्विबभौ मही। <br>नानारूपैरलंकारैः प्रमदेवाभ्यलंकृता   ॥06-092-065॥</td></tr>
<tr><td>दन्तिभिश्चापरैस्तत्र सप्रासैर्गाढवेदनैः। <br>करैः शब्दं विमुञ्चद्भिः शीकरं च मुहुर्मुहुः। <br>विबभौ तद्रणस्थानं धम्यमानैरिवाचलैः   ॥06-092-066॥</td></tr>
<tr><td>नानारागैः कम्बलैश्च परिस्तोमैश्च दन्तिनाम्। <br>वैडूर्यमणिदण्डैश्च पतितैरङ्कुशैः शुभैः   ॥06-092-067॥</td></tr>
<tr><td>घण्टाभिश्च गजेन्द्राणां पतिताभिः समन्ततः। <br>विघाटितविचित्राभिः कुथाभी राङ्कवैस्तथा   ॥06-092-068॥</td></tr>
<tr><td>ग्रैवेयैश्चित्ररूपैश्च रुक्मकक्ष्याभिरेव च। <br>यन्त्रैश्च बहुधा छिन्नैस्तोमरैश्च सकम्पनैः   ॥06-092-069॥</td></tr>
<tr><td>अश्वानां रेणुकपिलै रुक्मच्छन्नैरुरश्छदैः। <br>सादिनां च भुजैश्छिन्नैः पतितैः साङ्गदैस्तथा   ॥06-092-070॥</td></tr>
<tr><td>प्रासैश्च विमलैस्तीक्ष्णैर्विमलाभिस्तथर्ष्टिभिः। <br>उष्णीषैश्च तथा छिन्नैः प्रविद्धैश्च ततस्ततः   ॥06-092-071॥</td></tr>
<tr><td>विचित्रैरर्धचन्द्रैश्च जातरूपपरिष्कृतैः। <br>अश्वास्तरपरिस्तोमै राङ्कवैर्मृदितैस्तथा   ॥06-092-072॥</td></tr>
<tr><td>नरेन्द्रचूडामणिभिर्विचित्रैश्च महाधनैः। <br>छत्रैस्तथापविद्धैश्च चामरव्यजनैरपि   ॥06-092-073॥</td></tr>
<tr><td>पद्मेन्दुद्युतिभिश्चैव वदनैश्चारुकुण्डलैः। <br>कॢप्तश्मश्रुभिरत्यर्थं वीराणां समलंकृतैः   ॥06-092-074॥</td></tr>
<tr><td>अपविद्धैर्महाराज सुवर्णोज्ज्वलकुण्डलैः। <br>ग्रहनक्षत्रशबला द्यौरिवासीद्वसुंधरा   ॥06-092-075॥</td></tr>
<tr><td>एवमेते महासेने मृदिते तत्र भारत। <br>परस्परं समासाद्य तव तेषां च संयुगे   ॥06-092-076॥</td></tr>
<tr><td>तेषु श्रान्तेषु भग्नेषु मृदितेषु च भारत। <br>रात्रिः समभवद्घोरा नापश्याम ततो रणम्   ॥06-092-077॥</td></tr>
<tr><td>ततोऽवहारं सैन्यानां प्रचक्रुः कुरुपाण्डवाः। <br>घोरे निशामुखे रौद्रे वर्तमाने सुदारुणे   ॥06-092-078॥</td></tr>
<tr><td>अवहारं ततः कृत्वा सहिताः कुरुपाण्डवाः। <br>न्यविशन्त यथाकालं गत्वा स्वशिबिरं तदा   ॥06-092-079॥</td></tr>
</table>
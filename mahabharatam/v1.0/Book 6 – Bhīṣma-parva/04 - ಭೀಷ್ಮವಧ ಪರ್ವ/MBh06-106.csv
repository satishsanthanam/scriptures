Verse
 संजय उवाच। <br>अर्जुनस्तु रणे राजन्दृष्ट्वा भीष्मस्य विक्रमम्। <br>शिखण्डिनमथोवाच समभ्येहि पितामहम्   ॥06-106-001॥
न चापि भीस्त्वया कार्या भीष्मादद्य कथंचन। <br>अहमेनं शरैस्तीक्ष्णैः पातयिष्ये रथोत्तमात्   ॥06-106-002॥
एवमुक्तस्तु पार्थेन शिखण्डी भरतर्षभ। <br>अभ्यद्रवत गाङ्गेयं श्रुत्वा पार्थस्य भाषितम्   ॥06-106-003॥
धृष्टद्युम्नस्तथा राजन्सौभद्रश्च महारथः। <br>हृष्टावाद्रवतां भीष्मं श्रुत्वा पार्थस्य भाषितम्   ॥06-106-004॥
विराटद्रुपदौ वृद्धौ कुन्तिभोजश्च दंशितः। <br>अभ्यद्रवत गाङ्गेयं पुत्रस्य तव पश्यतः   ॥06-106-005॥
नकुलः सहदेवश्च धर्मराजश्च वीर्यवान्। <br>तथेतराणि सैन्यानि सर्वाण्येव विशां पते। <br>समाद्रवन्त गाङ्गेयं श्रुत्वा पार्थस्य भाषितम्   ॥06-106-006॥
प्रत्युद्ययुस्तावकाश्च समेतास्तान्महारथान्। <br>यथाशक्ति यथोत्साहं तन्मे निगदतः शृणु   ॥06-106-007॥
चित्रसेनो महाराज चेकितानं समभ्ययात्। <br>भीष्मप्रेप्सुं रणे यान्तं वृषं व्याघ्रशिशुर्यथा   ॥06-106-008॥
धृष्टद्युम्नं महाराज भीष्मान्तिकमुपागतम्। <br>त्वरमाणो रणे यत्तं कृतवर्मा न्यवारयत्   ॥06-106-009॥
भीमसेनं सुसंक्रुद्धं गाङ्गेयस्य वधैषिणम्। <br>त्वरमाणो महाराज सौमदत्तिर्न्यवारयत्   ॥06-106-010॥
तथैव नकुलं वीरं किरन्तं सायकान्बहून्। <br>विकर्णो वारयामास इच्छन्भीष्मस्य जीवितम्   ॥06-106-011॥
सहदेवं तथा यान्तं यत्तं भीष्मरथं प्रति। <br>वारयामास संक्रुद्धः कृपः शारद्वतो युधि   ॥06-106-012॥
राक्षसं क्रूरकर्माणं भैमसेनिं महाबलम्। <br>भीष्मस्य निधनं प्रेप्सुं दुर्मुखोऽभ्यद्रवद्बली   ॥06-106-013॥
सात्यकिं समरे क्रुद्धमार्श्यशृङ्गिरवारयत्। <br>अभिमन्युं महाराज यान्तं भीष्मरथं प्रति। <br>सुदक्षिणो महाराज काम्बोजः प्रत्यवारयत्   ॥06-106-014॥
विराटद्रुपदौ वृद्धौ समेतावरिमर्दनौ। <br>अश्वत्थामा ततः क्रुद्धो वारयामास भारत   ॥06-106-015॥
तथा पाण्डुसुतं ज्येष्ठं भीष्मस्य वधकाङ्क्षिणम्। <br>भारद्वाजो रणे यत्तो धर्मपुत्रमवारयत्   ॥06-106-016॥
अर्जुनं रभसं युद्धे पुरस्कृत्य शिखण्डिनम्। <br>भीष्मप्रेप्सुं महाराज तापयन्तं दिशो दश। <br>दुःशासनो महेष्वासो वारयामास संयुगे   ॥06-106-017॥
अन्ये च तावका योधाः पाण्डवानां महारथान्। <br>भीष्मायाभिमुखं यातान्वारयामासुराहवे   ॥06-106-018॥
धृष्टद्युम्नस्तु सैन्यानि प्राक्रोशत पुनः पुनः। <br>अभिद्रवत संरब्धा भीष्ममेकं महाबलम्   ॥06-106-019॥
एषोऽर्जुनो रणे भीष्मं प्रयाति कुरुनन्दनः। <br>अभिद्रवत मा भैष्ट भीष्मो न प्राप्स्यते हि वः   ॥06-106-020॥
अर्जुनं समरे योद्धुं नोत्सहेतापि वासवः। <br>किमु भीष्मो रणे वीरा गतसत्त्वोऽल्पजीवितः   ॥06-106-021॥
इति सेनापतेः श्रुत्वा पाण्डवानां महारथाः। <br>अभ्यद्रवन्त संहृष्टा गाङ्गेयस्य रथं प्रति   ॥06-106-022॥
आगच्छतस्तान्समरे वार्योघान्प्रबलानिव। <br>न्यवारयन्त संहृष्टास्तावकाः पुरुषर्षभाः   ॥06-106-023॥
दुःशासनो महाराज भयं त्यक्त्वा महारथः। <br>भीष्मस्य जीविताकाङ्क्षी धनंजयमुपाद्रवत्   ॥06-106-024॥
तथैव पाण्डवाः शूरा गाङ्गेयस्य रथं प्रति। <br>अभ्यद्रवन्त संग्रामे तव पुत्रान्महारथान्   ॥06-106-025॥
तत्राद्भुतमपश्याम चित्ररूपं विशां पते। <br>दुःशासनरथं प्राप्तो यत्पार्थो नात्यवर्तत   ॥06-106-026॥
यथा वारयते वेला क्षुभितं वै महार्णवम्। <br>तथैव पाण्डवं क्रुद्धं तव पुत्रो न्यवारयत्   ॥06-106-027॥
उभौ हि रथिनां श्रेष्ठावुभौ भारत दुर्जयौ। <br>उभौ चन्द्रार्कसदृशौ कान्त्या दीप्त्या च भारत   ॥06-106-028॥
तौ तथा जातसंरम्भावन्योन्यवधकाङ्क्षिणौ। <br>समीयतुर्महासंख्ये मयशक्रौ यथा पुरा   ॥06-106-029॥
दुःशासनो महाराज पाण्डवं विशिखैस्त्रिभिः। <br>वासुदेवं च विंशत्या ताडयामास संयुगे   ॥06-106-030॥
ततोऽर्जुनो जातमन्युर्वार्ष्णेयं वीक्ष्य पीडितम्। <br>दुःशासनं शतेनाजौ नाराचानां समार्पयत्। <br>ते तस्य कवचं भित्त्वा पपुः शोणितमाहवे   ॥06-106-031॥
दुःशासनस्ततः क्रुद्धः पार्थं विव्याध पञ्चभिः। <br>ललाटे भरतश्रेष्ठ शरैः संनतपर्वभिः   ॥06-106-032॥
ललाटस्थैस्तु तैर्बाणैः शुशुभे पाण्डवोत्तमः। <br>यथा मेरुर्महाराज शृङ्गैरत्यर्थमुच्छ्रितैः   ॥06-106-033॥
सोऽतिविद्धो महेष्वासः पुत्रेण तव धन्विना। <br>व्यराजत रणे पार्थः किंशुकः पुष्पवानिव   ॥06-106-034॥
दुःशासनं ततः क्रुद्धः पीडयामास पाण्डवः। <br>पर्वणीव सुसंक्रुद्धो राहुरुग्रो निशाकरम्   ॥06-106-035॥
पीड्यमानो बलवता पुत्रस्तव विशां पते। <br>विव्याध समरे पार्थं कङ्कपत्रैः शिलाशितैः   ॥06-106-036॥
तस्य पार्थो धनुश्छित्त्वा त्वरमाणः पराक्रमी। <br>आजघान ततः पश्चात्पुत्रं ते नवभिः शरैः   ॥06-106-037॥
सोऽन्यत्कार्मुकमादाय भीष्मस्य प्रमुखे स्थितः। <br>अर्जुनं पञ्चविंशत्या बाह्वोरुरसि चार्पयत्   ॥06-106-038॥
तस्य क्रुद्धो महाराज पाण्डवः शत्रुकर्शनः। <br>अप्रैषीद्विशिखान्घोरान्यमदण्डोपमान्बहून्   ॥06-106-039॥
अप्राप्तानेव तान्बाणांश्चिच्छेद तनयस्तव। <br>यतमानस्य पार्थस्य तदद्भुतमिवाभवत्। <br>पार्थं च निशितैर्बाणैरविध्यत्तनयस्तव   ॥06-106-040॥
ततः क्रुद्धो रणे पार्थः शरान्संधाय कार्मुके। <br>प्रेषयामास समरे स्वर्णपुङ्खाञ्शिलाशितान्   ॥06-106-041॥
न्यमज्जंस्ते महाराज तस्य काये महात्मनः। <br>यथा हंसा महाराज तडागं प्राप्य भारत   ॥06-106-042॥
पीडितश्चैव पुत्रस्ते पाण्डवेन महात्मना। <br>हित्वा पार्थं रणे तूर्णं भीष्मस्य रथमाश्रयत्। <br>अगाधे मज्जतस्तस्य द्वीपो भीष्मोऽभवत्तदा   ॥06-106-043॥
प्रतिलभ्य ततः संज्ञां पुत्रस्तव विशां पते। <br>अवारयत्ततः शूरो भूय एव पराक्रमी   ॥06-106-044॥
शरैः सुनिशितैः पार्थं यथा वृत्रः पुरंदरम्। <br>निर्बिभेद महावीर्यो विव्यथे नैव चार्जुनात्   ॥06-106-045॥

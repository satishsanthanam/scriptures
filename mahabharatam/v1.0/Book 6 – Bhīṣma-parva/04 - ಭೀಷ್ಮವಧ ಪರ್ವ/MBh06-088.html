<table border = "1"><tr><td>Verse</td></tr>
<tr><td> संजय उवाच। <br>ततस्तद्बाणवर्षं तु दुःसहं दानवैरपि। <br>दधार युधि राजेन्द्रो यथा वर्षं महाद्विपः   ॥06-088-001॥</td></tr>
<tr><td>ततः क्रोधसमाविष्टो निःश्वसन्निव पन्नगः। <br>संशयं परमं प्राप्तः पुत्रस्ते भरतर्षभ   ॥06-088-002॥</td></tr>
<tr><td>मुमोच निशितांस्तीक्ष्णान्नाराचान्पञ्चविंशतिम्। <br>तेऽपतन्सहसा राजंस्तस्मिन्राक्षसपुंगवे। <br>आशीविषा इव क्रुद्धाः पर्वते गन्धमादने   ॥06-088-003॥</td></tr>
<tr><td>स तैर्विद्धः स्रवन्रक्तं प्रभिन्न इव कुञ्जरः। <br>दध्रे मतिं विनाशाय राज्ञः स पिशिताशनः। <br>जग्राह च महाशक्तिं गिरीणामपि दारणीम्   ॥06-088-004॥</td></tr>
<tr><td>संप्रदीप्तां महोल्काभामशनीं मघवानिव। <br>समुद्यच्छन्महाबाहुर्जिघांसुस्तनयं तव   ॥06-088-005॥</td></tr>
<tr><td>तामुद्यतामभिप्रेक्ष्य वङ्गानामधिपस्त्वरन्। <br>कुञ्जरं गिरिसंकाशं राक्षसं प्रत्यचोदयत्   ॥06-088-006॥</td></tr>
<tr><td>स नागप्रवरेणाजौ बलिना शीघ्रगामिना। <br>यतो दुर्योधनरथस्तं मार्गं प्रत्यपद्यत। <br>रथं च वारयामास कुञ्जरेण सुतस्य ते   ॥06-088-007॥</td></tr>
<tr><td>मार्गमावारितं दृष्ट्वा राज्ञा वङ्गेन धीमता। <br>घटोत्कचो महाराज क्रोधसंरक्तलोचनः। <br>उद्यतां तां महाशक्तिं तस्मिंश्चिक्षेप वारणे   ॥06-088-008॥</td></tr>
<tr><td>स तयाभिहतो राजंस्तेन बाहुविमुक्तया। <br>संजातरुधिरोत्पीडः पपात च ममार च   ॥06-088-009॥</td></tr>
<tr><td>पतत्यथ गजे चापि वङ्गानामीश्वरो बली। <br>जवेन समभिद्रुत्य जगाम धरणीतलम्   ॥06-088-010॥</td></tr>
<tr><td>दुर्योधनोऽपि संप्रेक्ष्य पातितं वरवारणम्। <br>प्रभग्नं च बलं दृष्ट्वा जगाम परमां व्यथाम्   ॥06-088-011॥</td></tr>
<tr><td>क्षत्रधर्मं पुरस्कृत्य आत्मनश्चाभिमानिताम्। <br>प्राप्तेऽपक्रमणे राजा तस्थौ गिरिरिवाचलः   ॥06-088-012॥</td></tr>
<tr><td>संधाय च शितं बाणं कालाग्निसमतेजसम्। <br>मुमोच परमक्रुद्धस्तस्मिन्घोरे निशाचरे   ॥06-088-013॥</td></tr>
<tr><td>तमापतन्तं संप्रेक्ष्य बाणमिन्द्राशनिप्रभम्। <br>लाघवाद्वञ्चयामास महाकायो घटोत्कचः   ॥06-088-014॥</td></tr>
<tr><td>भूय एव ननादोग्रः क्रोधसंरक्तलोचनः। <br>त्रासयन्सर्वभूतानि युगान्ते जलदो यथा   ॥06-088-015॥</td></tr>
<tr><td>तं श्रुत्वा निनदं घोरं तस्य भीष्मस्य रक्षसः। <br>आचार्यमुपसंगम्य भीष्मः शांतनवोऽब्रवीत्   ॥06-088-016॥</td></tr>
<tr><td>यथैष निनदो घोरः श्रूयते राक्षसेरितः। <br>हैडिम्बो युध्यते नूनं राज्ञा दुर्योधनेन ह   ॥06-088-017॥</td></tr>
<tr><td>नैष शक्यो हि संग्रामे जेतुं भूतेन केनचित्। <br>तत्र गच्छत भद्रं वो राजानं परिरक्षत   ॥06-088-018॥</td></tr>
<tr><td>अभिद्रुतं महाभागं राक्षसेन दुरात्मना। <br>एतद्धि परमं कृत्यं सर्वेषां नः परंतपाः   ॥06-088-019॥</td></tr>
<tr><td>पितामहवचः श्रुत्वा त्वरमाणा महारथाः। <br>उत्तमं जवमास्थाय प्रययुर्यत्र कौरवः   ॥06-088-020॥</td></tr>
<tr><td>द्रोणश्च सोमदत्तश्च बाह्लिकश्च जयद्रथः। <br>कृपो भूरिश्रवाः शल्यश्चित्रसेनो विविंशतिः   ॥06-088-021॥</td></tr>
<tr><td>अश्वत्थामा विकर्णश्च आवन्त्यश्च बृहद्बलः। <br>रथाश्चानेकसाहस्रा ये तेषामनुयायिनः। <br>अभिद्रुतं परीप्सन्तः पुत्रं दुर्योधनं तव   ॥06-088-022॥</td></tr>
<tr><td>तदनीकमनाधृष्यं पालितं लोकसत्तमैः। <br>आततायिनमायान्तं प्रेक्ष्य राक्षससत्तमः। <br>नाकम्पत महाबाहुर्मैनाक इव पर्वतः   ॥06-088-023॥</td></tr>
<tr><td>प्रगृह्य विपुलं चापं ज्ञातिभिः परिवारितः। <br>शूलमुद्गरहस्तैश्च नानाप्रहरणैरपि   ॥06-088-024॥</td></tr>
<tr><td>ततः समभवद्युद्धं तुमुलं लोमहर्षणम्। <br>राक्षसानां च मुख्यस्य दुर्योधनबलस्य च   ॥06-088-025॥</td></tr>
<tr><td>धनुषां कूजतां शब्दः सर्वतस्तुमुलोऽभवत्। <br>अश्रूयत महाराज वंशानां दह्यतामिव   ॥06-088-026॥</td></tr>
<tr><td>शस्त्राणां पात्यमानानां कवचेषु शरीरिणाम्। <br>शब्दः समभवद्राजन्नद्रीणामिव दीर्यताम्   ॥06-088-027॥</td></tr>
<tr><td>वीरबाहुविसृष्टानां तोमराणां विशां पते। <br>रूपमासीद्वियत्स्थानां सर्पाणां सर्पतामिव   ॥06-088-028॥</td></tr>
<tr><td>ततः परमसंक्रुद्धो विस्फार्य सुमहद्धनुः। <br>राक्षसेन्द्रो महाबाहुर्विनदन्भैरवं रवम्   ॥06-088-029॥</td></tr>
<tr><td>आचार्यस्यार्धचन्द्रेण क्रुद्धश्चिच्छेद कार्मुकम्। <br>सोमदत्तस्य भल्लेन ध्वजमुन्मथ्य चानदत्   ॥06-088-030॥</td></tr>
<tr><td>बाह्लिकं च त्रिभिर्बाणैरभ्यविध्यत्स्तनान्तरे। <br>कृपमेकेन विव्याध चित्रसेनं त्रिभिः शरैः   ॥06-088-031॥</td></tr>
<tr><td>पूर्णायतविसृष्टेन सम्यक्प्रणिहितेन च। <br>जत्रुदेशे समासाद्य विकर्णं समताडयत्। <br>न्यषीदत्स रथोपस्थे शोणितेन परिप्लुतः   ॥06-088-032॥</td></tr>
<tr><td>ततः पुनरमेयात्मा नाराचान्दश पञ्च च। <br>भूरिश्रवसि संक्रुद्धः प्राहिणोद्भरतर्षभ। <br>ते वर्म भित्त्वा तस्याशु प्राविशन्मेदिनीतलम्   ॥06-088-033॥</td></tr>
<tr><td>विविंशतेश्च द्रौणेश्च यन्तारौ समताडयत्। <br>तौ पेततू रथोपस्थे रश्मीनुत्सृज्य वाजिनाम्   ॥06-088-034॥</td></tr>
<tr><td>सिन्धुराज्ञोऽर्धचन्द्रेण वाराहं स्वर्णभूषितम्। <br>उन्ममाथ महाराज द्वितीयेनाच्छिनद्धनुः   ॥06-088-035॥</td></tr>
<tr><td>चतुर्भिरथ नाराचैरावन्त्यस्य महात्मनः। <br>जघान चतुरो वाहान्क्रोधसंरक्तलोचनः   ॥06-088-036॥</td></tr>
<tr><td>पूर्णायतविसृष्टेन पीतेन निशितेन च। <br>निर्बिभेद महाराज राजपुत्रं बृहद्बलम्। <br>स गाढविद्धो व्यथितो रथोपस्थ उपाविशत्   ॥06-088-037॥</td></tr>
<tr><td>भृशं क्रोधेन चाविष्टो रथस्थो राक्षसाधिपः। <br>चिक्षेप निशितांस्तीक्ष्णाञ्शरानाशीविषोपमान्। <br>बिभिदुस्ते महाराज शल्यं युद्धविशारदम्   ॥06-088-038॥</td></tr>
</table>
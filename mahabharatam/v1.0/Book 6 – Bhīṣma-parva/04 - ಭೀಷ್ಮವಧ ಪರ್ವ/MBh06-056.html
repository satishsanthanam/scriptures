<table border = "1"><tr><td>Verse</td></tr>
<tr><td> संजय उवाच। <br>व्युष्टां निशां भारत भारताना;मनीकिनीनां प्रमुखे महात्मा। <br>ययौ सपत्नान्प्रति जातकोपो; वृतः समग्रेण बलेन भीष्मः   ॥06-056-001॥</td></tr>
<tr><td>तं द्रोणदुर्योधनबाह्लिकाश्च; तथैव दुर्मर्षणचित्रसेनौ। <br>जयद्रथश्चातिबलो बलौघै;र्नृपास्तथान्येऽनुययुः समन्तात्   ॥06-056-002॥</td></tr>
<tr><td>स तैर्महद्भिश्च महारथैश्च; तेजस्विभिर्वीर्यवद्भिश्च राजन्। <br>रराज राजोत्तम राजमुख्यै;र्वृतः स देवैरिव वज्रपाणिः   ॥06-056-003॥</td></tr>
<tr><td>तस्मिन्ननीकप्रमुखे विषक्ता; दोधूयमानाश्च महापताकाः। <br>सुरक्तपीतासितपाण्डुराभा; महागजस्कन्धगता विरेजुः   ॥06-056-004॥</td></tr>
<tr><td>सा वाहिनी शांतनवेन राज्ञा; महारथैर्वारणवाजिभिश्च। <br>बभौ सविद्युत्स्तनयित्नुकल्पा; जलागमे द्यौरिव जातमेघा   ॥06-056-005॥</td></tr>
<tr><td>ततो रणायाभिमुखी प्रयाता; प्रत्यर्जुनं शांतनवाभिगुप्ता। <br>सेना महोग्रा सहसा कुरूणां; वेगो यथा भीम इवापगायाः   ॥06-056-006॥</td></tr>
<tr><td>तं व्यालनानाविधगूढसारं; गजाश्वपादातरथौघपक्षम्। <br>व्यूहं महामेघसमं महात्मा; ददर्श दूरात्कपिराजकेतुः   ॥06-056-007॥</td></tr>
<tr><td>स निर्ययौ केतुमता रथेन; नरर्षभः श्वेतहयेन वीरः। <br>वरूथिना सैन्यमुखे महात्मा; वधे धृतः सर्वसपत्नयूनाम्   ॥06-056-008॥</td></tr>
<tr><td>सूपस्करं सोत्तरबन्धुरेषं; यत्तं यदूनामृषभेण संख्ये। <br>कपिध्वजं प्रेक्ष्य विषेदुराजौ; सहैव पुत्रैस्तव कौरवेयाः   ॥06-056-009॥</td></tr>
<tr><td>प्रकर्षता गुप्तमुदायुधेन; किरीटिना लोकमहारथेन। <br>तं व्यूहराजं ददृशुस्त्वदीया;श्चतुश्चतुर्व्यालसहस्रकीर्णम्   ॥06-056-010॥</td></tr>
<tr><td>यथा हि पूर्वेऽहनि धर्मराज्ञा; व्यूहः कृतः कौरवनन्दनेन। <br>तथा तथोद्देशमुपेत्य तस्थुः; पाञ्चालमुख्यैः सह चेदिमुख्याः   ॥06-056-011॥</td></tr>
<tr><td>ततो महावेगसमाहतानि; भेरीसहस्राणि विनेदुराजौ। <br>शङ्खस्वना दुन्दुभिनिस्वनाश्च; सर्वेष्वनीकेषु ससिंहनादाः   ॥06-056-012॥</td></tr>
<tr><td>ततः सबाणानि महास्वनानि; विस्फार्यमाणानि धनूंषि वीरैः। <br>क्षणेन भेरीपणवप्रणादा;नन्तर्दधुः शङ्खमहास्वनाश्च   ॥06-056-013॥</td></tr>
<tr><td>तच्छङ्खशब्दावृतमन्तरिक्ष;मुद्धूतभौमद्रुतरेणुजालम्। <br>महावितानावततप्रकाश;मालोक्य वीराः सहसाभिपेतुः   ॥06-056-014॥</td></tr>
<tr><td>रथी रथेनाभिहतः ससूतः; पपात साश्वः सरथः सकेतुः। <br>गजो गजेनाभिहतः पपात; पदातिना चाभिहतः पदातिः   ॥06-056-015॥</td></tr>
<tr><td>आवर्तमानान्यभिवर्तमानै;र्बाणैः क्षतान्यद्भुतदर्शनानि। <br>प्रासैश्च खड्गैश्च समाहतानि; सदश्ववृन्दानि सदश्ववृन्दैः   ॥06-056-016॥</td></tr>
<tr><td>सुवर्णतारागणभूषितानि; शरावराणि प्रहितानि वीरैः। <br>विदार्यमाणानि परश्वधैश्च; प्रासैश्च खड्गैश्च निपेतुरुर्व्याम्   ॥06-056-017॥</td></tr>
<tr><td>गजैर्विषाणैर्वरहस्तरुग्णाः; केचित्ससूता रथिनः प्रपेतुः। <br>गजर्षभाश्चापि रथर्षभेण; निपेतिरे बाणहताः पृथिव्याम्   ॥06-056-018॥</td></tr>
<tr><td>गजौघवेगोद्धतसादितानां; श्रुत्वा निषेदुर्वसुधां मनुष्याः। <br>आर्तस्वरं सादिपदातियूनां; विषाणगात्रावरताडितानाम्   ॥06-056-019॥</td></tr>
<tr><td>संभ्रान्तनागाश्वरथे प्रसूते; महाभये सादिपदातियूनाम्। <br>महारथैः संपरिवार्यमाणं; ददर्श भीष्मः कपिराजकेतुम्   ॥06-056-020॥</td></tr>
<tr><td>तं पञ्चतालोच्छ्रिततालकेतुः; सदश्ववेगोद्धतवीर्ययातः। <br>महास्त्रबाणाशनिदीप्तमार्गं; किरीटिनं शांतनवोऽभ्यधावत्   ॥06-056-021॥</td></tr>
<tr><td>तथैव शक्रप्रतिमानकल्प;मिन्द्रात्मजं द्रोणमुखाभिसस्रुः। <br>कृपश्च शल्यश्च विविंशतिश्च; दुर्योधनः सौमदत्तिश्च राजन्   ॥06-056-022॥</td></tr>
<tr><td>ततो रथानीकमुखादुपेत्य; सर्वास्त्रवित्काञ्चनचित्रवर्मा। <br>जवेन शूरोऽभिससार सर्वां;स्तथार्जुनस्यात्र सुतोऽभिमन्युः   ॥06-056-023॥</td></tr>
<tr><td>तेषां महास्त्राणि महारथाना;मसक्तकर्मा विनिहत्य कार्ष्णिः। <br>बभौ महामन्त्रहुतार्चिमाली; सदोगतः सन्भगवानिवाग्निः   ॥06-056-024॥</td></tr>
<tr><td>ततः स तूर्णं रुधिरोदफेनां; कृत्वा नदीं वैशसने रिपूणाम्। <br>जगाम सौभद्रमतीत्य भीष्मो; महारथं पार्थमदीनसत्त्वः   ॥06-056-025॥</td></tr>
<tr><td>ततः प्रहस्याद्भुतदर्शनेन; गाण्डीवनिर्ह्रादमहास्वनेन। <br>विपाठजालेन महास्त्रजालं; विनाशयामास किरीटमाली   ॥06-056-026॥</td></tr>
<tr><td>तमुत्तमं सर्वधनुर्धराणा;मसक्तकर्मा कपिराजकेतुः। <br>भीष्मं महात्माभिववर्ष तूर्णं; शरौघजालैर्विमलैश्च भल्लैः   ॥06-056-027॥</td></tr>
<tr><td>एवंविधं कार्मुकभीमनाद;मदीनवत्सत्पुरुषोत्तमाभ्याम्। <br>ददर्श लोकः कुरुसृञ्जयाश्च; तद्द्वैरथं भीष्मधनंजयाभ्याम्   ॥06-056-028॥</td></tr>
</table>
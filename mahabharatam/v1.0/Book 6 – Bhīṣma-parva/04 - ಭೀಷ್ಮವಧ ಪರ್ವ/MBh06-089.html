<table border = "1"><tr><td>Verse</td></tr>
<tr><td> संजय उवाच। <br>विमुखीकृत्य तान्सर्वांस्तावकान्युधि राक्षसः। <br>जिघांसुर्भरतश्रेष्ठ दुर्योधनमुपाद्रवत्   ॥06-089-001॥</td></tr>
<tr><td>तमापतन्तं संप्रेक्ष्य राजानं प्रति वेगितम्। <br>अभ्यधावञ्जिघांसन्तस्तावका युद्धदुर्मदाः   ॥06-089-002॥</td></tr>
<tr><td>तालमात्राणि चापानि विकर्षन्तो महाबलाः। <br>तमेकमभ्यधावन्त नदन्तः सिंहसंघवत्   ॥06-089-003॥</td></tr>
<tr><td>अथैनं शरवर्षेण समन्तात्पर्यवारयन्। <br>पर्वतं वारिधाराभिः शरदीव बलाहकाः   ॥06-089-004॥</td></tr>
<tr><td>स गाढविद्धो व्यथितस्तोत्त्रार्दित इव द्विपः। <br>उत्पपात तदाकाशं समन्ताद्वैनतेयवत्   ॥06-089-005॥</td></tr>
<tr><td>व्यनदत्सुमहानादं जीमूत इव शारदः। <br>दिशः खं प्रदिशश्चैव नादयन्भैरवस्वनः   ॥06-089-006॥</td></tr>
<tr><td>राक्षसस्य तु तं शब्दं श्रुत्वा राजा युधिष्ठिरः। <br>उवाच भरतश्रेष्ठो भीमसेनमिदं वचः   ॥06-089-007॥</td></tr>
<tr><td>युध्यते राक्षसो नूनं धार्तराष्ट्रैर्महारथैः। <br>यथास्य श्रूयते शब्दो नदतो भैरवं स्वनम्। <br>अतिभारं च पश्यामि तत्र तात समाहितम्   ॥06-089-008॥</td></tr>
<tr><td>पितामहश्च संक्रुद्धः पाञ्चालान्हन्तुमुद्यतः। <br>तेषां च रक्षणार्थाय युध्यते फल्गुनः परैः   ॥06-089-009॥</td></tr>
<tr><td>एतच्छ्रुत्वा महाबाहो कार्यद्वयमुपस्थितम्। <br>गच्छ रक्षस्व हैडिम्बं संशयं परमं गतम्   ॥06-089-010॥</td></tr>
<tr><td>भ्रातुर्वचनमाज्ञाय त्वरमाणो वृकोदरः। <br>प्रययौ सिंहनादेन त्रासयन्सर्वपार्थिवान्। <br>वेगेन महता राजन्पर्वकाले यथोदधिः   ॥06-089-011॥</td></tr>
<tr><td>तमन्वयात्सत्यधृतिः सौचित्तिर्युद्धदुर्मदः। <br>श्रेणिमान्वसुदानश्च पुत्रः काश्यस्य चाभिभूः   ॥06-089-012॥</td></tr>
<tr><td>अभिमन्युमुखाश्चैव द्रौपदेया महारथाः। <br>क्षत्रदेवश्च विक्रान्तः क्षत्रधर्मा तथैव च   ॥06-089-013॥</td></tr>
<tr><td>अनूपाधिपतिश्चैव नीलः स्वबलमास्थितः। <br>महता रथवंशेन हैडिम्बं पर्यवारयन्   ॥06-089-014॥</td></tr>
<tr><td>कुञ्जरैश्च सदा मत्तैः षट्सहस्रैः प्रहारिभिः। <br>अभ्यरक्षन्त सहिता राक्षसेन्द्रं घटोत्कचम्   ॥06-089-015॥</td></tr>
<tr><td>सिंहनादेन महता नेमिघोषेण चैव हि। <br>खुरशब्दनिनादैश्च कम्पयन्तो वसुंधराम्   ॥06-089-016॥</td></tr>
<tr><td>तेषामापततां श्रुत्वा शब्दं तं तावकं बलम्। <br>भीमसेनभयोद्विग्नं विवर्णवदनं तथा। <br>परिवृत्तं महाराज परित्यज्य घटोत्कचम्   ॥06-089-017॥</td></tr>
<tr><td>ततः प्रववृते युद्धं तत्र तत्र महात्मनाम्। <br>तावकानां परेषां च संग्रामेष्वनिवर्तिनाम्   ॥06-089-018॥</td></tr>
<tr><td>नानारूपाणि शस्त्राणि विसृजन्तो महारथाः। <br>अन्योन्यमभिधावन्तः संप्रहारं प्रचक्रिरे। <br>व्यतिषक्तं महारौद्रं युद्धं भीरुभयावहम्   ॥06-089-019॥</td></tr>
<tr><td>हया गजैः समाजग्मुः पादाता रथिभिः सह। <br>अन्योन्यं समरे राजन्प्रार्थयाना महद्यशः   ॥06-089-020॥</td></tr>
<tr><td>सहसा चाभवत्तीव्रं संनिपातान्महद्रजः। <br>रथाश्वगजपत्तीनां पदनेमिसमुद्धतम्   ॥06-089-021॥</td></tr>
<tr><td>धूम्रारुणं रजस्तीव्रं रणभूमिं समावृणोत्। <br>नैव स्वे न परे राजन्समजानन्परस्परम्   ॥06-089-022॥</td></tr>
<tr><td>पिता पुत्रं न जानीते पुत्रो वा पितरं तथा। <br>निर्मर्यादे तथा भूते वैशसे लोमहर्षणे   ॥06-089-023॥</td></tr>
<tr><td>शस्त्राणां भरतश्रेष्ठ मनुष्याणां च गर्जताम्। <br>सुमहानभवच्छब्दो वंशानामिव दह्यताम्   ॥06-089-024॥</td></tr>
<tr><td>गजवाजिमनुष्याणां शोणितान्त्रतरङ्गिणी। <br>प्रावर्तत नदी तत्र केशशैवलशाद्वला   ॥06-089-025॥</td></tr>
<tr><td>नराणां चैव कायेभ्यः शिरसां पततां रणे। <br>शुश्रुवे सुमहाञ्शब्दः पततामश्मनामिव   ॥06-089-026॥</td></tr>
<tr><td>विशिरस्कैर्मनुष्यैश्च छिन्नगात्रैश्च वारणैः। <br>अश्वैः संभिन्नदेहैश्च संकीर्णाभूद्वसुंधरा   ॥06-089-027॥</td></tr>
<tr><td>नानाविधानि शस्त्राणि विसृजन्तो महारथाः। <br>अन्योन्यमभिधावन्तः संप्रहारं प्रचक्रिरे   ॥06-089-028॥</td></tr>
<tr><td>हया हयान्समासाद्य प्रेषिता हयसादिभिः। <br>समाहत्य रणेऽन्योन्यं निपेतुर्गतजीविताः   ॥06-089-029॥</td></tr>
<tr><td>नरा नरान्समासाद्य क्रोधरक्तेक्षणा भृशम्। <br>उरांस्युरोभिरन्योन्यं समाश्लिष्य निजघ्निरे   ॥06-089-030॥</td></tr>
<tr><td>प्रेषिताश्च महामात्रैर्वारणाः परवारणाः। <br>अभिघ्नन्ति विषाणाग्रैर्वारणानेव संयुगे   ॥06-089-031॥</td></tr>
<tr><td>ते जातरुधिरापीडाः पताकाभिरलंकृताः। <br>संसक्ताः प्रत्यदृश्यन्त मेघा इव सविद्युतः   ॥06-089-032॥</td></tr>
<tr><td>केचिद्भिन्ना विषाणाग्रैर्भिन्नकुम्भाश्च तोमरैः। <br>विनदन्तोऽभ्यधावन्त गर्जन्तो जलदा इव   ॥06-089-033॥</td></tr>
<tr><td>केचिद्धस्तैर्द्विधा छिन्नैश्छिन्नगात्रास्तथापरे। <br>निपेतुस्तुमुले तस्मिंश्छिन्नपक्षा इवाद्रयः   ॥06-089-034॥</td></tr>
<tr><td>पार्श्वैस्तु दारितैरन्ये वारणैर्वरवारणाः। <br>मुमुचुः शोणितं भूरि धातूनिव महीधराः   ॥06-089-035॥</td></tr>
<tr><td>नाराचाभिहतास्त्वन्ये तथा विद्धाश्च तोमरैः। <br>हतारोहा व्यदृश्यन्त विशृङ्गा इव पर्वताः   ॥06-089-036॥</td></tr>
<tr><td>केचित्क्रोधसमाविष्टा मदान्धा निरवग्रहाः। <br>रथान्हयान्पदातांश्च ममृदुः शतशो रणे   ॥06-089-037॥</td></tr>
<tr><td>तथा हया हयारोहैस्ताडिताः प्रासतोमरैः। <br>तेन तेनाभ्यवर्तन्त कुर्वन्तो व्याकुला दिशः   ॥06-089-038॥</td></tr>
<tr><td>रथिनो रथिभिः सार्धं कुलपुत्रास्तनुत्यजः। <br>परां शक्तिं समास्थाय चक्रुः कर्माण्यभीतवत्   ॥06-089-039॥</td></tr>
<tr><td>स्वयंवर इवामर्दे प्रजह्रुरितरेतरम्। <br>प्रार्थयाना यशो राजन्स्वर्गं वा युद्धशालिनः   ॥06-089-040॥</td></tr>
<tr><td>तस्मिंस्तथा वर्तमाने संग्रामे लोमहर्षणे। <br>धार्तराष्ट्रं महत्सैन्यं प्रायशो विमुखीकृतम्   ॥06-089-041॥</td></tr>
</table>
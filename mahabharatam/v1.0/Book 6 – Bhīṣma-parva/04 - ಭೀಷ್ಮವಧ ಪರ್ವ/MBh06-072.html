<table border = "1"><tr><td>Verse</td></tr>
<tr><td> धृतराष्ट्र उवाच। <br>एवं बहुगुणं सैन्यमेवं बहुविधं परम्। <br>व्यूढमेवं यथाशास्त्रममोघं चैव संजय   ॥06-072-001॥</td></tr>
<tr><td>पुष्टमस्माकमत्यन्तमभिकामं च नः सदा। <br>प्रह्वमव्यसनोपेतं पुरस्ताद्दृष्टविक्रमम्   ॥06-072-002॥</td></tr>
<tr><td>नातिवृद्धमबालं च न कृशं न च पीवरम्। <br>लघुवृत्तायतप्रायं सारगात्रमनामयम्   ॥06-072-003॥</td></tr>
<tr><td>आत्तसंनाहशस्त्रं च बहुशस्त्रपरिग्रहम्। <br>असियुद्धे नियुद्धे च गदायुद्धे च कोविदम्   ॥06-072-004॥</td></tr>
<tr><td>प्रासर्ष्टितोमरेष्वाजौ परिघेष्वायसेषु च। <br>भिण्डिपालेषु शक्तीषु मुसलेषु च सर्वशः   ॥06-072-005॥</td></tr>
<tr><td>कम्पनेषु च चापेषु कणपेषु च सर्वशः। <br>क्षेपणीषु च चित्रासु मुष्टियुद्धेषु कोविदम्   ॥06-072-006॥</td></tr>
<tr><td>अपरोक्षं च विद्यासु व्यायामेषु कृतश्रमम्। <br>शस्त्रग्रहणविद्यासु सर्वासु परिनिष्ठितम्   ॥06-072-007॥</td></tr>
<tr><td>आरोहे पर्यवस्कन्दे सरणे सान्तरप्लुते। <br>सम्यक्प्रहरणे याने व्यपयाने च कोविदम्   ॥06-072-008॥</td></tr>
<tr><td>नागाश्वरथयानेषु बहुशः सुपरीक्षितम्। <br>परीक्ष्य च यथान्यायं वेतनेनोपपादितम्   ॥06-072-009॥</td></tr>
<tr><td>न गोष्ठ्या नोपचारेण न च बन्धुनिमित्ततः। <br>न सौहृदबलैश्चापि नाकुलीनपरिग्रहैः   ॥06-072-010॥</td></tr>
<tr><td>समृद्धजनमार्यं च तुष्टसत्कृतबान्धवम्। <br>कृतोपकारभूयिष्ठं यशस्वि च मनस्वि च   ॥06-072-011॥</td></tr>
<tr><td>सजयैश्च नरैर्मुख्यैर्बहुशो मुख्यकर्मभिः। <br>लोकपालोपमैस्तात पालितं लोकविश्रुतैः   ॥06-072-012॥</td></tr>
<tr><td>बहुभिः क्षत्रियैर्गुप्तं पृथिव्यां लोकसंमतैः। <br>अस्मानभिगतैः कामात्सबलैः सपदानुगैः   ॥06-072-013॥</td></tr>
<tr><td>महोदधिमिवापूर्णमापगाभिः समन्ततः। <br>अपक्षैः पक्षसंकाशै रथैर्नागैश्च संवृतम्   ॥06-072-014॥</td></tr>
<tr><td>नानायोधजलं भीमं वाहनोर्मितरङ्गिणम्। <br>क्षेपण्यसिगदाशक्तिशरप्राससमाकुलम्   ॥06-072-015॥</td></tr>
<tr><td>ध्वजभूषणसंबाधं रत्नपट्टेन संचितम्। <br>वाहनैः परिसर्पद्भिर्वायुवेगविकम्पितम्   ॥06-072-016॥</td></tr>
<tr><td>अपारमिव गर्जन्तं सागरप्रतिमं महत्। <br>द्रोणभीष्माभिसंगुप्तं गुप्तं च कृतवर्मणा   ॥06-072-017॥</td></tr>
<tr><td>कृपदुःशासनाभ्यां च जयद्रथमुखैस्तथा। <br>भगदत्तविकर्णाभ्यां द्रौणिसौबलबाह्लिकैः   ॥06-072-018॥</td></tr>
<tr><td>गुप्तं प्रवीरैर्लोकस्य सारवद्भिर्महात्मभिः। <br>यदहन्यत संग्रामे दिष्टमेतत्पुरातनम्   ॥06-072-019॥</td></tr>
<tr><td>नैतादृशं समुद्योगं दृष्टवन्तोऽथ मानुषाः। <br>ऋषयो वा महाभागाः पुराणा भुवि संजय   ॥06-072-020॥</td></tr>
<tr><td>ईदृशो हि बलौघस्तु युक्तः शस्त्रास्त्रसंपदा। <br>वध्यते यत्र संग्रामे किमन्यद्भागधेयतः   ॥06-072-021॥</td></tr>
<tr><td>विपरीतमिदं सर्वं प्रतिभाति स्म संजय। <br>यत्रेदृशं बलं घोरं नातरद्युधि पाण्डवान्   ॥06-072-022॥</td></tr>
<tr><td>अथ वा पाण्डवार्थाय देवास्तत्र समागताः। <br>युध्यन्ते मामकं सैन्यं यदवध्यन्त संजय   ॥06-072-023॥</td></tr>
<tr><td>उक्तो हि विदुरेणेह हितं पथ्यं च संजय। <br>न च गृह्णाति तन्मन्दः पुत्रो दुर्योधनो मम   ॥06-072-024॥</td></tr>
<tr><td>तस्य मन्ये मतिः पूर्वं सर्वज्ञस्य महात्मनः। <br>आसीद्यथागतं तात येन दृष्टमिदं पुरा   ॥06-072-025॥</td></tr>
<tr><td>अथ वा भाव्यमेवं हि संजयैतेन सर्वथा। <br>पुरा धात्रा यथा सृष्टं तत्तथा न तदन्यथा   ॥06-072-026॥</td></tr>
</table>
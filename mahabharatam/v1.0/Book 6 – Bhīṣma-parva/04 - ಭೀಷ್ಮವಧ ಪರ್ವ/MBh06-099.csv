Verse
 संजय उवाच। <br>मध्याह्ने तु महाराज संग्रामः समपद्यत। <br>लोकक्षयकरो रौद्रो भीष्मस्य सह सोमकैः   ॥06-099-001॥
गाङ्गेयो रथिनां श्रेष्ठः पाण्डवानामनीकिनीम्। <br>व्यधमन्निशितैर्बाणैः शतशोऽथ सहस्रशः   ॥06-099-002॥
संममर्द च तत्सैन्यं पिता देवव्रतस्तव। <br>धान्यानामिव लूनानां प्रकरं गोगणा इव   ॥06-099-003॥
धृष्टद्युम्नः शिखण्डी च विराटो द्रुपदस्तथा। <br>भीष्ममासाद्य समरे शरैर्जघ्नुर्महारथम्   ॥06-099-004॥
धृष्टद्युम्नं ततो विद्ध्वा विराटं च त्रिभिः शरैः। <br>द्रुपदस्य च नाराचं प्रेषयामास भारत   ॥06-099-005॥
तेन विद्धा महेष्वासा भीष्मेणामित्रकर्शिना। <br>चुक्रुधुः समरे राजन्पादस्पृष्टा इवोरगाः   ॥06-099-006॥
शिखण्डी तं च विव्याध भरतानां पितामहम्। <br>स्त्रीमयं मनसा ध्यात्वा नास्मै प्राहरदच्युतः   ॥06-099-007॥
धृष्टद्युम्नस्तु समरे क्रोधादग्निरिव ज्वलन्। <br>पितामहं त्रिभिर्बाणैर्बाह्वोरुरसि चार्पयत्   ॥06-099-008॥
द्रुपदः पञ्चविंशत्या विराटो दशभिः शरैः। <br>शिखण्डी पञ्चविंशत्या भीष्मं विव्याध सायकैः   ॥06-099-009॥
सोऽतिविद्धो महाराज भीष्मः संख्ये महात्मभिः। <br>वसन्ते पुष्पशबलो रक्ताशोक इवाबभौ   ॥06-099-010॥
तान्प्रत्यविध्यद्गाङ्गेयस्त्रिभिस्त्रिभिरजिह्मगैः। <br>द्रुपदस्य च भल्लेन धनुश्चिच्छेद मारिष   ॥06-099-011॥
सोऽन्यत्कार्मुकमादाय भीष्मं विव्याध पञ्चभिः। <br>सारथिं च त्रिभिर्बाणैः सुशितै रणमूर्धनि   ॥06-099-012॥
ततो भीमो महाराज द्रौपद्याः पञ्च चात्मजाः। <br>केकया भ्रातरः पञ्च सात्यकिश्चैव सात्वतः   ॥06-099-013॥
अभ्यद्रवन्त गाङ्गेयं युधिष्ठिरहितेप्सया। <br>रिरक्षिषन्तः पाञ्चाल्यं धृष्टद्युम्नमुखान्रणे   ॥06-099-014॥
तथैव तावकाः सर्वे भीष्मरक्षार्थमुद्यताः। <br>प्रत्युद्ययुः पाण्डुसेनां सहसैन्या नराधिप   ॥06-099-015॥
तत्रासीत्सुमहद्युद्धं तव तेषां च संकुलम्। <br>नराश्वरथनागानां यमराष्ट्रविवर्धनम्   ॥06-099-016॥
रथी रथिनमासाद्य प्राहिणोद्यमसादनम्। <br>तथेतरान्समासाद्य नरनागाश्वसादिनः   ॥06-099-017॥
अनयन्परलोकाय शरैः संनतपर्वभिः। <br>अस्त्रैश्च विविधैर्घोरैस्तत्र तत्र विशां पते   ॥06-099-018॥
रथाश्च रथिभिर्हीना हतसारथयस्तथा। <br>विप्रद्रुताश्वाः समरे दिशो जग्मुः समन्ततः   ॥06-099-019॥
मर्दमाना नरान्राजन्हयांश्च सुबहून्रणे। <br>वातायमाना दृश्यन्ते गन्धर्वनगरोपमाः   ॥06-099-020॥
रथिनश्च रथैर्हीना वर्मिणस्तेजसा युताः। <br>कुण्डलोष्णीषिणः सर्वे निष्काङ्गदविभूषिताः   ॥06-099-021॥
देवपुत्रसमा रूपे शौर्ये शक्रसमा युधि। <br>ऋद्ध्या वैश्रवणं चाति नयेन च बृहस्पतिम्   ॥06-099-022॥
सर्वलोकेश्वराः शूरास्तत्र तत्र विशां पते। <br>विप्रद्रुता व्यदृश्यन्त प्राकृता इव मानवाः   ॥06-099-023॥
दन्तिनश्च नरश्रेष्ठ विहीना वरसादिभिः। <br>मृद्नन्तः स्वान्यनीकानि संपेतुः सर्वशब्दगाः   ॥06-099-024॥
वर्मभिश्चामरैश्छत्रैः पताकाभिश्च मारिष। <br>कक्ष्याभिरथ तोत्त्रैश्च घण्टाभिस्तोमरैस्तथा   ॥06-099-025॥
विशीर्णैर्विप्रधावन्तो दृश्यन्ते स्म दिशो दश। <br>नगमेघप्रतीकाशैर्जलदोदयनिस्वनैः   ॥06-099-026॥
तथैव दन्तिभिर्हीनान्गजारोहान्विशां पते। <br>प्रधावन्तोऽन्वपश्याम तव तेषां च संकुले   ॥06-099-027॥
नानादेशसमुत्थांश्च तुरगान्हेमभूषितान्। <br>वातायमानानद्राक्षं शतशोऽथ सहस्रशः   ॥06-099-028॥
अश्वारोहान्हतैरश्वैर्गृहीतासीन्समन्ततः। <br>द्रवमाणानपश्याम द्राव्यमाणांश्च संयुगे   ॥06-099-029॥
गजो गजं समासाद्य द्रवमाणं महारणे। <br>ययौ विमृद्नंस्तरसा पदातीन्वाजिनस्तथा   ॥06-099-030॥
तथैव च रथान्राजन्संममर्द रणे गजः। <br>रथश्चैव समासाद्य पदातिं तुरगं तथा   ॥06-099-031॥
व्यमृद्नात्समरे राजंस्तुरगांश्च नरान्रणे। <br>एवं ते बहुधा राजन्प्रमृद्नन्तः परस्परम्   ॥06-099-032॥
तस्मिन्रौद्रे तथा युद्धे वर्तमाने महाभये। <br>प्रावर्तत नदी घोरा शोणितान्त्रतरङ्गिणी   ॥06-099-033॥
अस्थिसंचयसंघाटा केशशैवलशाद्वला। <br>रथह्रदा शरावर्ता हयमीना दुरासदा   ॥06-099-034॥
शीर्षोपलसमाकीर्णा हस्तिग्राहसमाकुला। <br>कवचोष्णीषफेनाढ्या धनुर्द्वीपासिकच्छपा   ॥06-099-035॥
पताकाध्वजवृक्षाढ्या मर्त्यकूलापहारिणी। <br>क्रव्यादसंघसंकीर्णा यमराष्ट्रविवर्धिनी   ॥06-099-036॥
तां नदीं क्षत्रियाः शूरा हयनागरथप्लवैः। <br>प्रतेरुर्बहवो राजन्भयं त्यक्त्वा महाहवे   ॥06-099-037॥
अपोवाह रणे भीरून्कश्मलेनाभिसंवृतान्। <br>यथा वैतरणी प्रेतान्प्रेतराजपुरं प्रति   ॥06-099-038॥
प्राक्रोशन्क्षत्रियास्तत्र दृष्ट्वा तद्वैशसं महत्। <br>दुर्योधनापराधेन क्षयं गच्छन्ति कौरवाः   ॥06-099-039॥
गुणवत्सु कथं द्वेषं धार्तराष्ट्रो जनेश्वरः। <br>कृतवान्पाण्डुपुत्रेषु पापात्मा लोभमोहितः   ॥06-099-040॥
एवं बहुविधा वाचः श्रूयन्ते स्मात्र भारत। <br>पाण्डवस्तवसंयुक्ताः पुत्राणां ते सुदारुणाः   ॥06-099-041॥
ता निशम्य तदा वाचः सर्वयोधैरुदाहृताः। <br>आगस्कृत्सर्वलोकस्य पुत्रो दुर्योधनस्तव   ॥06-099-042॥
भीष्मं द्रोणं कृपं चैव शल्यं चोवाच भारत। <br>युध्यध्वमनहंकाराः किं चिरं कुरुथेति च   ॥06-099-043॥
ततः प्रववृते युद्धं कुरूणां पाण्डवैः सह। <br>अक्षद्यूतकृतं राजन्सुघोरं वैशसं तदा   ॥06-099-044॥
यत्पुरा न निगृह्णीषे वार्यमाणो महात्मभिः। <br>वैचित्रवीर्य तस्येदं फलं पश्य तथाविधम्   ॥06-099-045॥
न हि पाण्डुसुता राजन्ससैन्याः सपदानुगाः। <br>रक्षन्ति समरे प्राणान्कौरवा वा विशां पते   ॥06-099-046॥
एतस्मात्कारणाद्घोरो वर्तते स्म जनक्षयः। <br>दैवाद्वा पुरुषव्याघ्र तव चापनयान्नृप   ॥06-099-047॥

<table border = "1"><tr><td>Verse</td></tr>
<tr><td> धृतराष्ट्र उवाच। <br>कथं शिखण्डी गाङ्गेयमभ्यधावत्पितामहम्। <br>पाञ्चाल्यः समरे क्रुद्धो धर्मात्मानं यतव्रतम्   ॥06-105-001॥</td></tr>
<tr><td>केऽरक्षन्पाण्डवानीके शिखण्डिनमुदायुधम्। <br>त्वरमाणास्त्वराकाले जिगीषन्तो महारथाः   ॥06-105-002॥</td></tr>
<tr><td>कथं शांतनवो भीष्मः स तस्मिन्दशमेऽहनि। <br>अयुध्यत महावीर्यः पाण्डवैः सहसृञ्जयैः   ॥06-105-003॥</td></tr>
<tr><td>न मृष्यामि रणे भीष्मं प्रत्युद्यातं शिखण्डिनम्। <br>कच्चिन्न रथभङ्गोऽस्य धनुर्वाशीर्यतास्यतः   ॥06-105-004॥</td></tr>
<tr><td> संजय उवाच। <br>नाशीर्यत धनुस्तस्य रथभङ्गो न चाप्यभूत्। <br>युध्यमानस्य संग्रामे भीष्मस्य भरतर्षभ। <br>निघ्नतः समरे शत्रूञ्शरैः संनतपर्वभिः   ॥06-105-005॥</td></tr>
<tr><td>अनेकशतसाहस्रास्तावकानां महारथाः। <br>रथदन्तिगणा राजन्हयाश्चैव सुसज्जिताः। <br>अभ्यवर्तन्त युद्धाय पुरस्कृत्य पितामहम्   ॥06-105-006॥</td></tr>
<tr><td>यथाप्रतिज्ञं कौरव्य स चापि समितिंजयः। <br>पार्थानामकरोद्भीष्मः सततं समितिक्षयम्   ॥06-105-007॥</td></tr>
<tr><td>युध्यमानं महेष्वासं विनिघ्नन्तं पराञ्शरैः। <br>पाञ्चालाः पाण्डवैः सार्धं सर्व एवाभ्यवारयन्   ॥06-105-008॥</td></tr>
<tr><td>दशमेऽहनि संप्राप्ते तताप रिपुवाहिनीम्। <br>कीर्यमाणां शितैर्बाणैः शतशोऽथ सहस्रशः   ॥06-105-009॥</td></tr>
<tr><td>न हि भीष्मं महेष्वासं पाण्डवाः पाण्डुपूर्वज। <br>अशक्नुवन्रणे जेतुं पाशहस्तमिवान्तकम्   ॥06-105-010॥</td></tr>
<tr><td>अथोपायान्महाराज सव्यसाची परंतपः। <br>त्रासयन्रथिनः सर्वान्बीभत्सुरपराजितः   ॥06-105-011॥</td></tr>
<tr><td>सिंहवद्विनदन्नुच्चैर्धनुर्ज्यां विक्षिपन्मुहुः। <br>शरौघान्विसृजन्पार्थो व्यचरत्कालवद्रणे   ॥06-105-012॥</td></tr>
<tr><td>तस्य शब्देन वित्रस्तास्तावका भरतर्षभ। <br>सिंहस्येव मृगा राजन्व्यद्रवन्त महाभयात्   ॥06-105-013॥</td></tr>
<tr><td>जयन्तं पाण्डवं दृष्ट्वा त्वत्सैन्यं चाभिपीडितम्। <br>दुर्योधनस्ततो भीष्ममब्रवीद्भृशपीडितः   ॥06-105-014॥</td></tr>
<tr><td>एष पाण्डुसुतस्तात श्वेताश्वः कृष्णसारथिः। <br>दहते मामकान्सर्वान्कृष्णवर्त्मेव काननम्   ॥06-105-015॥</td></tr>
<tr><td>पश्य सैन्यानि गाङ्गेय द्रवमाणानि सर्वशः। <br>पाण्डवेन युधां श्रेष्ठ काल्यमानानि संयुगे   ॥06-105-016॥</td></tr>
<tr><td>यथा पशुगणान्पालः संकालयति कानने। <br>तथेदं मामकं सैन्यं काल्यते शत्रुतापन   ॥06-105-017॥</td></tr>
<tr><td>धनंजयशरैर्भग्नं द्रवमाणमितस्ततः। <br>भीमो ह्येष दुराधर्षो विद्रावयति मे बलम्   ॥06-105-018॥</td></tr>
<tr><td>सात्यकिश्चेकितानश्च माद्रीपुत्रौ च पाण्डवौ। <br>अभिमन्युश्च विक्रान्तो वाहिनीं दहते मम   ॥06-105-019॥</td></tr>
<tr><td>धृष्टद्युम्नस्तथा शूरो राक्षसश्च घटोत्कचः। <br>व्यद्रावयेतां सहसा सैन्यं मम महाबलौ   ॥06-105-020॥</td></tr>
<tr><td>वध्यमानस्य सैन्यस्य सर्वैरेतैर्महाबलैः। <br>नान्यां गतिं प्रपश्यामि स्थाने युद्धे च भारत   ॥06-105-021॥</td></tr>
<tr><td>ऋते त्वां पुरुषव्याघ्र देवतुल्यपराक्रम। <br>पर्याप्तश्च भवान्क्षिप्रं पीडितानां गतिर्भव   ॥06-105-022॥</td></tr>
<tr><td>एवमुक्तो महाराज पिता देवव्रतस्तव। <br>चिन्तयित्वा मुहूर्तं तु कृत्वा निश्चयमात्मनः। <br>तव संधारयन्पुत्रमब्रवीच्छंतनोः सुतः   ॥06-105-023॥</td></tr>
<tr><td>दुर्योधन विजानीहि स्थिरो भव विशां पते। <br>पूर्वकालं तव मया प्रतिज्ञातं महाबल   ॥06-105-024॥</td></tr>
<tr><td>हत्वा दश सहस्राणि क्षत्रियाणां महात्मनाम्। <br>संग्रामाद्व्यपयातव्यमेतत्कर्म ममाह्निकम्। <br>इति तत्कृतवांश्चाहं यथोक्तं भरतर्षभ   ॥06-105-025॥</td></tr>
<tr><td>अद्य चापि महत्कर्म प्रकरिष्ये महाहवे। <br>अहं वा निहतः शेष्ये हनिष्ये वाद्य पाण्डवान्   ॥06-105-026॥</td></tr>
<tr><td>अद्य ते पुरुषव्याघ्र प्रतिमोक्ष्ये ऋणं महत्। <br>भर्तृपिण्डकृतं राजन्निहतः पृतनामुखे   ॥06-105-027॥</td></tr>
<tr><td>इत्युक्त्वा भरतश्रेष्ठः क्षत्रियान्प्रतपञ्शरैः। <br>आससाद दुराधर्षः पाण्डवानामनीकिनीम्   ॥06-105-028॥</td></tr>
<tr><td>अनीकमध्ये तिष्ठन्तं गाङ्गेयं भरतर्षभ। <br>आशीविषमिव क्रुद्धं पाण्डवाः पर्यवारयन्   ॥06-105-029॥</td></tr>
<tr><td>दशमेऽहनि तस्मिंस्तु दर्शयञ्शक्तिमात्मनः। <br>राजञ्शतसहस्राणि सोऽवधीत्कुरुनन्दन   ॥06-105-030॥</td></tr>
<tr><td>पञ्चालानां च ये श्रेष्ठा राजपुत्रा महाबलाः। <br>तेषामादत्त तेजांसि जलं सूर्य इवांशुभिः   ॥06-105-031॥</td></tr>
<tr><td>हत्वा दश सहस्राणि कुञ्जराणां तरस्विनाम्। <br>सारोहाणां महाराज हयानां चायुतं पुनः   ॥06-105-032॥</td></tr>
<tr><td>पूर्णे शतसहस्रे द्वे पदातीनां नरोत्तमः। <br>प्रजज्वाल रणे भीष्मो विधूम इव पावकः   ॥06-105-033॥</td></tr>
<tr><td>न चैनं पाण्डवेयानां केचिच्छेकुर्निरीक्षितुम्। <br>उत्तरं मार्गमास्थाय तपन्तमिव भास्करम्   ॥06-105-034॥</td></tr>
<tr><td>ते पाण्डवेयाः संरब्धा महेष्वासेन पीडिताः। <br>वधायाभ्यद्रवन्भीष्मं सृञ्जयाश्च महारथाः   ॥06-105-035॥</td></tr>
<tr><td>स युध्यमानो बहुभिर्भीष्मः शांतनवस्तदा। <br>अवकीर्णो महाबाहुः शैलो मेघैरिवासितैः   ॥06-105-036॥</td></tr>
<tr><td>पुत्रास्तु तव गाङ्गेयं समन्तात्पर्यवारयन्। <br>महत्या सेनया सार्धं ततो युद्धमवर्तत   ॥06-105-037॥</td></tr>
</table>
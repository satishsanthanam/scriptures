<table border = "1"><tr><td>Verse</td></tr>
<tr><td> संजय उवाच। <br>शिखण्डी सह मत्स्येन विराटेन विशां पते। <br>भीष्ममाशु महेष्वासमाससाद सुदुर्जयम्   ॥06-068-001॥</td></tr>
<tr><td>द्रोणं कृपं विकर्णं च महेष्वासान्महाबलान्। <br>राज्ञश्चान्यान्रणे शूरान्बहूनार्छद्धनंजयः   ॥06-068-002॥</td></tr>
<tr><td>सैन्धवं च महेष्वासं सामात्यं सह बन्धुभिः। <br>प्राच्यांश्च दाक्षिणात्यांश्च भूमिपान्भूमिपर्षभ   ॥06-068-003॥</td></tr>
<tr><td>पुत्रं च ते महेष्वासं दुर्योधनममर्षणम्। <br>दुःसहं चैव समरे भीमसेनोऽभ्यवर्तत   ॥06-068-004॥</td></tr>
<tr><td>सहदेवस्तु शकुनिमुलूकं च महारथम्। <br>पितापुत्रौ महेष्वासावभ्यवर्तत दुर्जयौ   ॥06-068-005॥</td></tr>
<tr><td>युधिष्ठिरो महाराज गजानीकं महारथः। <br>समवर्तत संग्रामे पुत्रेण निकृतस्तव   ॥06-068-006॥</td></tr>
<tr><td>माद्रीपुत्रस्तु नकुलः शूरः संक्रन्दनो युधि। <br>त्रिगर्तानां रथोदारैः समसज्जत पाण्डवः   ॥06-068-007॥</td></tr>
<tr><td>अभ्यवर्तन्त दुर्धर्षाः समरे शाल्वकेकयान्। <br>सात्यकिश्चेकितानश्च सौभद्रश्च महारथः   ॥06-068-008॥</td></tr>
<tr><td>धृष्टकेतुश्च समरे राक्षसश्च घटोत्कचः। <br>पुत्राणां ते रथानीकं प्रत्युद्याताः सुदुर्जयाः   ॥06-068-009॥</td></tr>
<tr><td>सेनापतिरमेयात्मा धृष्टद्युम्नो महाबलः। <br>द्रोणेन समरे राजन्समियायेन्द्रकर्मणा   ॥06-068-010॥</td></tr>
<tr><td>एवमेते महेष्वासास्तावकाः पाण्डवैः सह। <br>समेत्य समरे शूराः संप्रहारं प्रचक्रिरे   ॥06-068-011॥</td></tr>
<tr><td>मध्यंदिनगते सूर्ये नभस्याकुलतां गते। <br>कुरवः पाण्डवेयाश्च निजघ्नुरितरेतरम्   ॥06-068-012॥</td></tr>
<tr><td>ध्वजिनो हेमचित्राङ्गा विचरन्तो रणाजिरे। <br>सपताका रथा रेजुर्वैयाघ्रपरिवारणाः   ॥06-068-013॥</td></tr>
<tr><td>समेतानां च समरे जिगीषूणां परस्परम्। <br>बभूव तुमुलः शब्दः सिंहानामिव नर्दताम्   ॥06-068-014॥</td></tr>
<tr><td>तत्राद्भुतमपश्याम संप्रहारं सुदारुणम्। <br>यमकुर्वन्रणे वीराः सृञ्जयाः कुरुभिः सह   ॥06-068-015॥</td></tr>
<tr><td>नैव खं न दिशो राजन्न सूर्यं शत्रुतापन। <br>विदिशो वाप्यपश्याम शरैर्मुक्तैः समन्ततः   ॥06-068-016॥</td></tr>
<tr><td>शक्तीनां विमलाग्राणां तोमराणां तथास्यताम्। <br>निस्त्रिंशानां च पीतानां नीलोत्पलनिभाः प्रभाः   ॥06-068-017॥</td></tr>
<tr><td>कवचानां विचित्राणां भूषणानां प्रभास्तथा। <br>खं दिशः प्रदिशश्चैव भासयामासुरोजसा। <br>विरराज तदा राजंस्तत्र तत्र रणाङ्गणम्   ॥06-068-018॥</td></tr>
<tr><td>रथसिंहासनव्याघ्राः समायान्तश्च संयुगे। <br>विरेजुः समरे राजन्ग्रहा इव नभस्तले   ॥06-068-019॥</td></tr>
<tr><td>भीष्मस्तु रथिनां श्रेष्ठो भीमसेनं महाबलम्। <br>अवारयत संक्रुद्धः सर्वसैन्यस्य पश्यतः   ॥06-068-020॥</td></tr>
<tr><td>ततो भीष्मविनिर्मुक्ता रुक्मपुङ्खाः शिलाशिताः। <br>अभ्यघ्नन्समरे भीमं तैलधौताः सुतेजनाः   ॥06-068-021॥</td></tr>
<tr><td>तस्य शक्तिं महावेगां भीमसेनो महाबलः। <br>क्रुद्धाशीविषसंकाशां प्रेषयामास भारत   ॥06-068-022॥</td></tr>
<tr><td>तामापतन्तीं सहसा रुक्मदण्डां दुरासदाम्। <br>चिच्छेद समरे भीष्मः शरैः संनतपर्वभिः   ॥06-068-023॥</td></tr>
<tr><td>ततोऽपरेण भल्लेन पीतेन निशितेन च। <br>कार्मुकं भीमसेनस्य द्विधा चिच्छेद भारत   ॥06-068-024॥</td></tr>
<tr><td>सात्यकिस्तु ततस्तूर्णं भीष्ममासाद्य संयुगे। <br>शरैर्बहुभिरानर्छत्पितरं ते जनेश्वर   ॥06-068-025॥</td></tr>
<tr><td>ततः संधाय वै तीक्ष्णं शरं परमदारुणम्। <br>वार्ष्णेयस्य रथाद्भीष्मः पातयामास सारथिम्   ॥06-068-026॥</td></tr>
<tr><td>तस्याश्वाः प्रद्रुता राजन्निहते रथसारथौ। <br>तेन तेनैव धावन्ति मनोमारुतरंहसः   ॥06-068-027॥</td></tr>
<tr><td>ततः सर्वस्य सैन्यस्य निस्वनस्तुमुलोऽभवत्। <br>हाहाकारश्च संजज्ञे पाण्डवानां महात्मनाम्   ॥06-068-028॥</td></tr>
<tr><td>अभिद्रवत गृह्णीत हयान्यच्छत धावत। <br>इत्यासीत्तुमुलः शब्दो युयुधानरथं प्रति   ॥06-068-029॥</td></tr>
<tr><td>एतस्मिन्नेव काले तु भीष्मः शांतनवः पुनः। <br>व्यहनत्पाण्डवीं सेनामासुरीमिव वृत्रहा   ॥06-068-030॥</td></tr>
<tr><td>ते वध्यमाना भीष्मेण पाञ्चालाः सोमकैः सह। <br>आर्यां युद्धे मतिं कृत्वा भीष्ममेवाभिदुद्रुवुः   ॥06-068-031॥</td></tr>
<tr><td>धृष्टद्युम्नमुखाश्चापि पार्थाः शांतनवं रणे। <br>अभ्यधावञ्जिगीषन्तस्तव पुत्रस्य वाहिनीम्   ॥06-068-032॥</td></tr>
<tr><td>तथैव तावका राजन्भीष्मद्रोणमुखाः परान्। <br>अभ्यधावन्त वेगेन ततो युद्धमवर्तत   ॥06-068-033॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>ततः स भगवान्देवो लोकानां परमेश्वरः। <br>ब्रह्माणं प्रत्युवाचेदं स्निग्धगम्भीरया गिरा   ॥06-062-001॥</td></tr>
<tr><td>विदितं तात योगान्मे सर्वमेतत्तवेप्सितम्। <br>तथा तद्भवितेत्युक्त्वा तत्रैवान्तरधीयत   ॥06-062-002॥</td></tr>
<tr><td>ततो देवर्षिगन्धर्वा विस्मयं परमं गताः। <br>कौतूहलपराः सर्वे पितामहमथाब्रुवन्   ॥06-062-003॥</td></tr>
<tr><td>को न्वयं यो भगवता प्रणम्य विनयाद्विभो। <br>वाग्भिः स्तुतो वरिष्ठाभिः श्रोतुमिच्छाम तं वयम्   ॥06-062-004॥</td></tr>
<tr><td>एवमुक्तस्तु भगवान्प्रत्युवाच पितामहः। <br>देवब्रह्मर्षिगन्धर्वान्सर्वान्मधुरया गिरा   ॥06-062-005॥</td></tr>
<tr><td>यत्तत्परं भविष्यं च भवितव्यं च यत्परम्। <br>भूतात्मा यः प्रभुश्चैव ब्रह्म यच्च परं पदम्   ॥06-062-006॥</td></tr>
<tr><td>तेनास्मि कृतसंवादः प्रसन्नेन सुरर्षभाः। <br>जगतोऽनुग्रहार्थाय याचितो मे जगत्पतिः   ॥06-062-007॥</td></tr>
<tr><td>मानुषं लोकमातिष्ठ वासुदेव इति श्रुतः। <br>असुराणां वधार्थाय संभवस्व महीतले   ॥06-062-008॥</td></tr>
<tr><td>संग्रामे निहता ये ते दैत्यदानवराक्षसाः। <br>त इमे नृषु संभूता घोररूपा महाबलाः   ॥06-062-009॥</td></tr>
<tr><td>तेषां वधार्थं भगवान्नरेण सहितो वशी। <br>मानुषीं योनिमास्थाय चरिष्यति महीतले   ॥06-062-010॥</td></tr>
<tr><td>नरनारायणौ यौ तौ पुराणावृषिसत्तमौ। <br>सहितौ मानुषे लोके संभूतावमितद्युती   ॥06-062-011॥</td></tr>
<tr><td>अजेयौ समरे यत्तौ सहितावमरैरपि। <br>मूढास्त्वेतौ न जानन्ति नरनारायणावृषी   ॥06-062-012॥</td></tr>
<tr><td>तस्याहमात्मजो ब्रह्मा सर्वस्य जगतः पतिः। <br>वासुदेवोऽर्चनीयो वः सर्वलोकमहेश्वरः   ॥06-062-013॥</td></tr>
<tr><td>तथा मनुष्योऽयमिति कदाचित्सुरसत्तमाः। <br>नावज्ञेयो महावीर्यः शङ्खचक्रगदाधरः   ॥06-062-014॥</td></tr>
<tr><td>एतत्परमकं गुह्यमेतत्परमकं पदम्। <br>एतत्परमकं ब्रह्म एतत्परमकं यशः   ॥06-062-015॥</td></tr>
<tr><td>एतदक्षरमव्यक्तमेतत्तच्छाश्वतं महत्। <br>एतत्पुरुषसंज्ञं वै गीयते ज्ञायते न च   ॥06-062-016॥</td></tr>
<tr><td>एतत्परमकं तेज एतत्परमकं सुखम्। <br>एतत्परमकं सत्यं कीर्तितं विश्वकर्मणा   ॥06-062-017॥</td></tr>
<tr><td>तस्मात्सर्वैः सुरैः सेन्द्रैर्लोकैश्चामितविक्रमः। <br>नावज्ञेयो वासुदेवो मानुषोऽयमिति प्रभुः   ॥06-062-018॥</td></tr>
<tr><td>यश्च मानुषमात्रोऽयमिति ब्रूयात्सुमन्दधीः। <br>हृषीकेशमवज्ञानात्तमाहुः पुरुषाधमम्   ॥06-062-019॥</td></tr>
<tr><td>योगिनं तं महात्मानं प्रविष्टं मानुषीं तनुम्। <br>अवमन्येद्वासुदेवं तमाहुस्तामसं जनाः   ॥06-062-020॥</td></tr>
<tr><td>देवं चराचरात्मानं श्रीवत्साङ्कं सुवर्चसम्। <br>पद्मनाभं न जानाति तमाहुस्तामसं जनाः   ॥06-062-021॥</td></tr>
<tr><td>किरीटकौस्तुभधरं मित्राणामभयंकरम्। <br>अवजानन्महात्मानं घोरे तमसि मज्जति   ॥06-062-022॥</td></tr>
<tr><td>एवं विदित्वा तत्त्वार्थं लोकानामीश्वरेश्वरः। <br>वासुदेवो नमस्कार्यः सर्वलोकैः सुरोत्तमाः   ॥06-062-023॥</td></tr>
<tr><td>एवमुक्त्वा स भगवान्सर्वान्देवगणान्पुरा। <br>विसृज्य सर्वलोकात्मा जगाम भवनं स्वकम्   ॥06-062-024॥</td></tr>
<tr><td>ततो देवाः सगन्धर्वा मुनयोऽप्सरसोऽपि च। <br>कथां तां ब्रह्मणा गीतां श्रुत्वा प्रीता दिवं ययुः   ॥06-062-025॥</td></tr>
<tr><td>एतच्छ्रुतं मया तात ऋषीणां भावितात्मनाम्। <br>वासुदेवं कथयतां समवाये पुरातनम्   ॥06-062-026॥</td></tr>
<tr><td>जामदग्न्यस्य रामस्य मार्कण्डेयस्य धीमतः। <br>व्यासनारदयोश्चापि श्रुतं श्रुतविशारद   ॥06-062-027॥</td></tr>
<tr><td>एतमर्थं च विज्ञाय श्रुत्वा च प्रभुमव्ययम्। <br>वासुदेवं महात्मानं लोकानामीश्वरेश्वरम्   ॥06-062-028॥</td></tr>
<tr><td>यस्यासावात्मजो ब्रह्मा सर्वस्य जगतः पिता। <br>कथं न वासुदेवोऽयमर्च्यश्चेज्यश्च मानवैः   ॥06-062-029॥</td></tr>
<tr><td>वारितोऽसि पुरा तात मुनिभिर्वेदपारगैः। <br>मा गच्छ संयुगं तेन वासुदेवेन धीमता। <br>मा पाण्डवैः सार्धमिति तच्च मोहान्न बुध्यसे   ॥06-062-030॥</td></tr>
<tr><td>मन्ये त्वां राक्षसं क्रूरं तथा चासि तमोवृतः। <br>यस्माद्द्विषसि गोविन्दं पाण्डवं च धनंजयम्। <br>नरनारायणौ देवौ नान्यो द्विष्याद्धि मानवः   ॥06-062-031॥</td></tr>
<tr><td>तस्माद्ब्रवीमि ते राजन्नेष वै शाश्वतोऽव्ययः। <br>सर्वलोकमयो नित्यः शास्ता धाता धरो ध्रुवः   ॥06-062-032॥</td></tr>
<tr><td>लोकान्धारयते यस्त्रींश्चराचरगुरुः प्रभुः। <br>योद्धा जयश्च जेता च सर्वप्रकृतिरीश्वरः   ॥06-062-033॥</td></tr>
<tr><td>राजन्सत्त्वमयो ह्येष तमोरागविवर्जितः। <br>यतः कृष्णस्ततो धर्मो यतो धर्मस्ततो जयः   ॥06-062-034॥</td></tr>
<tr><td>तस्य माहात्म्ययोगेन योगेनात्मन एव च। <br>धृताः पाण्डुसुता राजञ्जयश्चैषां भविष्यति   ॥06-062-035॥</td></tr>
<tr><td>श्रेयोयुक्तां सदा बुद्धिं पाण्डवानां दधाति यः। <br>बलं चैव रणे नित्यं भयेभ्यश्चैव रक्षति   ॥06-062-036॥</td></tr>
<tr><td>स एष शाश्वतो देवः सर्वगुह्यमयः शिवः। <br>वासुदेव इति ज्ञेयो यन्मां पृच्छसि भारत   ॥06-062-037॥</td></tr>
<tr><td>ब्राह्मणैः क्षत्रियैर्वैश्यैः शूद्रैश्च कृतलक्षणैः। <br>सेव्यतेऽभ्यर्च्यते चैव नित्ययुक्तैः स्वकर्मभिः   ॥06-062-038॥</td></tr>
<tr><td>द्वापरस्य युगस्यान्ते आदौ कलियुगस्य च। <br>सात्वतं विधिमास्थाय गीतः संकर्षणेन यः   ॥06-062-039॥</td></tr>
<tr><td>स एष सर्वासुरमर्त्यलोकं; समुद्रकक्ष्यान्तरिताः पुरीश्च। <br>युगे युगे मानुषं चैव वासं; पुनः पुनः सृजते वासुदेवः   ॥06-062-040॥</td></tr>
</table>
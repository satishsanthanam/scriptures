<table border = "1"><tr><td>Verse</td></tr>
<tr><td> संजय उवाच। <br>गतापराह्णभूयिष्ठे तस्मिन्नहनि भारत। <br>रथनागाश्वपत्तीनां सादिनां च महाक्षये   ॥06-051-001॥</td></tr>
<tr><td>द्रोणपुत्रेण शल्येन कृपेण च महात्मना। <br>समसज्जत पाञ्चाल्यस्त्रिभिरेतैर्महारथैः   ॥06-051-002॥</td></tr>
<tr><td>स लोकविदितानश्वान्निजघान महाबलः। <br>द्रौणेः पाञ्चालदायादः शितैर्दशभिराशुगैः   ॥06-051-003॥</td></tr>
<tr><td>ततः शल्यरथं तूर्णमास्थाय हतवाहनः। <br>द्रौणिः पाञ्चालदायादमभ्यवर्षदथेषुभिः   ॥06-051-004॥</td></tr>
<tr><td>धृष्टद्युम्नं तु संसक्तं द्रौणिना दृश्य भारत। <br>सौभद्रोऽभ्यपतत्तूर्णं विकिरन्निशिताञ्शरान्   ॥06-051-005॥</td></tr>
<tr><td>स शल्यं पञ्चविंशत्या कृपं च नवभिः शरैः। <br>अश्वत्थामानमष्टाभिर्विव्याध पुरुषर्षभ   ॥06-051-006॥</td></tr>
<tr><td>आर्जुनिं तु ततस्तूर्णं द्रौणिर्विव्याध पत्रिणा। <br>शल्यो द्वादशभिश्चैव कृपश्च निशितैस्त्रिभिः   ॥06-051-007॥</td></tr>
<tr><td>लक्ष्मणस्तव पौत्रस्तु तव पौत्रमवस्थितम्। <br>अभ्यवर्तत संहृष्टस्ततो युद्धमवर्तत   ॥06-051-008॥</td></tr>
<tr><td>दौर्योधनिस्तु संक्रुद्धः सौभद्रं नवभिः शरैः। <br>विव्याध समरे राजंस्तदद्भुतमिवाभवत्   ॥06-051-009॥</td></tr>
<tr><td>अभिमन्युस्तु संक्रुद्धो भ्रातरं भरतर्षभ। <br>शरैः पञ्चाशता राजन्क्षिप्रहस्तोऽभ्यविध्यत   ॥06-051-010॥</td></tr>
<tr><td>लक्ष्मणोऽपि ततस्तस्य धनुश्चिच्छेद पत्रिणा। <br>मुष्टिदेशे महाराज तत उच्चुक्रुशुर्जनाः   ॥06-051-011॥</td></tr>
<tr><td>तद्विहाय धनुश्छिन्नं सौभद्रः परवीरहा। <br>अन्यदादत्तवांश्चित्रं कार्मुकं वेगवत्तरम्   ॥06-051-012॥</td></tr>
<tr><td>तौ तत्र समरे हृष्टौ कृतप्रतिकृतैषिणौ। <br>अन्योन्यं विशिखैस्तीक्ष्णैर्जघ्नतुः पुरुषर्षभौ   ॥06-051-013॥</td></tr>
<tr><td>ततो दुर्योधनो राजा दृष्ट्वा पुत्रं महारथम्। <br>पीडितं तव पौत्रेण प्रायात्तत्र जनेश्वरः   ॥06-051-014॥</td></tr>
<tr><td>संनिवृत्ते तव सुते सर्व एव जनाधिपाः। <br>आर्जुनिं रथवंशेन समन्तात्पर्यवारयन्   ॥06-051-015॥</td></tr>
<tr><td>स तैः परिवृतः शूरैः शूरो युधि सुदुर्जयैः। <br>न स्म विव्यथते राजन्कृष्णतुल्यपराक्रमः   ॥06-051-016॥</td></tr>
<tr><td>सौभद्रमथ संसक्तं तत्र दृष्ट्वा धनंजयः। <br>अभिदुद्राव संक्रुद्धस्त्रातुकामः स्वमात्मजम्   ॥06-051-017॥</td></tr>
<tr><td>ततः सरथनागाश्वा भीष्मद्रोणपुरोगमाः। <br>अभ्यवर्तन्त राजानः सहिताः सव्यसाचिनम्   ॥06-051-018॥</td></tr>
<tr><td>उद्धूतं सहसा भौमं नागाश्वरथसादिभिः। <br>दिवाकरपथं प्राप्य रजस्तीव्रमदृश्यत   ॥06-051-019॥</td></tr>
<tr><td>तानि नागसहस्राणि भूमिपालशतानि च। <br>तस्य बाणपथं प्राप्य नाभ्यवर्तन्त सर्वशः   ॥06-051-020॥</td></tr>
<tr><td>प्रणेदुः सर्वभूतानि बभूवुस्तिमिरा दिशः। <br>कुरूणामनयस्तीव्रः समदृश्यत दारुणः   ॥06-051-021॥</td></tr>
<tr><td>नाप्यन्तरिक्षं न दिशो न भूमिर्न च भास्करः। <br>प्रजज्ञे भरतश्रेष्ठ शरसंघैः किरीटिनः   ॥06-051-022॥</td></tr>
<tr><td>सादितध्वजनागास्तु हताश्वा रथिनो भृशम्। <br>विप्रद्रुतरथाः केचिद्दृश्यन्ते रथयूथपाः   ॥06-051-023॥</td></tr>
<tr><td>विरथा रथिनश्चान्ये धावमानाः समन्ततः। <br>तत्र तत्रैव दृश्यन्ते सायुधाः साङ्गदैर्भुजैः   ॥06-051-024॥</td></tr>
<tr><td>हयारोहा हयांस्त्यक्त्वा गजारोहाश्च दन्तिनः। <br>अर्जुनस्य भयाद्राजन्समन्ताद्विप्रदुद्रुवुः   ॥06-051-025॥</td></tr>
<tr><td>रथेभ्यश्च गजेभ्यश्च हयेभ्यश्च नराधिपाः। <br>पतिताः पात्यमानाश्च दृश्यन्तेऽर्जुनताडिताः   ॥06-051-026॥</td></tr>
<tr><td>सगदानुद्यतान्बाहून्सखड्गांश्च विशां पते। <br>सप्रासांश्च सतूणीरान्सशरान्सशरासनान्   ॥06-051-027॥</td></tr>
<tr><td>साङ्कुशान्सपताकांश्च तत्र तत्रार्जुनो नृणाम्। <br>निचकर्त शरैरुग्रै रौद्रं बिभ्रद्वपुस्तदा   ॥06-051-028॥</td></tr>
<tr><td>परिघाणां प्रवृद्धानां मुद्गराणां च मारिष। <br>प्रासानां भिण्डिपालानां निस्त्रिंशानां च संयुगे   ॥06-051-029॥</td></tr>
<tr><td>परश्वधानां तीक्ष्णानां तोमराणां च भारत। <br>वर्मणां चापविद्धानां कवचानां च भूतले   ॥06-051-030॥</td></tr>
<tr><td>ध्वजानां चर्मणां चैव व्यजनानां च सर्वशः। <br>छत्राणां हेमदण्डानां चामराणां च भारत   ॥06-051-031॥</td></tr>
<tr><td>प्रतोदानां कशानां च योक्त्राणां चैव मारिष। <br>राशयश्चात्र दृश्यन्ते विनिकीर्णा रणक्षितौ   ॥06-051-032॥</td></tr>
<tr><td>नासीत्तत्र पुमान्कश्चित्तव सैन्यस्य भारत। <br>योऽर्जुनं समरे शूरं प्रत्युद्यायात्कथंचन   ॥06-051-033॥</td></tr>
<tr><td>यो यो हि समरे पार्थं प्रत्युद्याति विशां पते। <br>स स वै विशिखैस्तीक्ष्णैः परलोकाय नीयते   ॥06-051-034॥</td></tr>
<tr><td>तेषु विद्रवमाणेषु तव योधेषु सर्वशः। <br>अर्जुनो वासुदेवश्च दध्मतुर्वारिजोत्तमौ   ॥06-051-035॥</td></tr>
<tr><td>तत्प्रभग्नं बलं दृष्ट्वा पिता देवव्रतस्तव। <br>अब्रवीत्समरे शूरं भारद्वाजं स्मयन्निव   ॥06-051-036॥</td></tr>
<tr><td>एष पाण्डुसुतो वीरः कृष्णेन सहितो बली। <br>तथा करोति सैन्यानि यथा कुर्याद्धनंजयः   ॥06-051-037॥</td></tr>
<tr><td>न ह्येष समरे शक्यो जेतुमद्य कथंचन। <br>यथास्य दृश्यते रूपं कालान्तकयमोपमम्   ॥06-051-038॥</td></tr>
<tr><td>न निवर्तयितुं चापि शक्येयं महती चमूः। <br>अन्योन्यप्रेक्षया पश्य द्रवतीयं वरूथिनी   ॥06-051-039॥</td></tr>
<tr><td>एष चास्तं गिरिश्रेष्ठं भानुमान्प्रतिपद्यते। <br>वपूंषि सर्वलोकस्य संहरन्निव सर्वथा   ॥06-051-040॥</td></tr>
<tr><td>तत्रावहारं संप्राप्तं मन्येऽहं पुरुषर्षभ। <br>श्रान्ता भीताश्च नो योधा न योत्स्यन्ति कथंचन   ॥06-051-041॥</td></tr>
<tr><td>एवमुक्त्वा ततो भीष्मो द्रोणमाचार्यसत्तमम्। <br>अवहारमथो चक्रे तावकानां महारथः   ॥06-051-042॥</td></tr>
<tr><td>ततोऽवहारः सैन्यानां तव तेषां च भारत। <br>अस्तं गच्छति सूर्येऽभूत्संध्याकाले च वर्तति   ॥06-051-043॥</td></tr>
</table>
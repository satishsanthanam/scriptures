Verse
 संजय उवाच। <br>सात्यकिं दंशितं युद्धे भीष्मायाभ्युद्यतं तदा। <br>आर्श्यशृङ्गिर्महेष्वासो वारयामास संयुगे   ॥06-107-001॥
माधवस्तु सुसंक्रुद्धो राक्षसं नवभिः शरैः। <br>आजघान रणे राजन्प्रहसन्निव भारत   ॥06-107-002॥
तथैव राक्षसो राजन्माधवं निशितैः शरैः। <br>अर्दयामास राजेन्द्र संक्रुद्धः शिनिपुंगवम्   ॥06-107-003॥
शैनेयः शरसंघं तु प्रेषयामास संयुगे। <br>राक्षसाय सुसंक्रुद्धो माधवः परवीरहा   ॥06-107-004॥
ततो रक्षो महाबाहुं सात्यकिं सत्यविक्रमम्। <br>विव्याध विशिखैस्तीक्ष्णैः सिंहनादं ननाद च   ॥06-107-005॥
माधवस्तु भृशं विद्धो राक्षसेन रणे तदा। <br>धैर्यमालम्ब्य तेजस्वी जहास च ननाद च   ॥06-107-006॥
भगदत्तस्ततः क्रुद्धो माधवं निशितैः शरैः। <br>ताडयामास समरे तोत्त्रैरिव महागजम्   ॥06-107-007॥
विहाय राक्षसं युद्धे शैनेयो रथिनां वरः। <br>प्राग्ज्योतिषाय चिक्षेप शरान्संनतपर्वणः   ॥06-107-008॥
तस्य प्राग्ज्योतिषो राजा माधवस्य महद्धनुः। <br>चिच्छेद शितधारेण भल्लेन कृतहस्तवत्   ॥06-107-009॥
अथान्यद्धनुरादाय वेगवत्परवीरहा। <br>भगदत्तं रणे क्रुद्धो विव्याध निशितैः शरैः   ॥06-107-010॥
सोऽतिविद्धो महेष्वासः सृक्किणी संलिहन्मुहुः। <br>शक्तिं कनकवैडूर्यभूषितामायसीं दृढाम्। <br>यमदण्डोपमां घोरां प्राहिणोत्सात्यकाय वै   ॥06-107-011॥
तामापतन्तीं सहसा तस्य बाहोर्बलेरिताम्। <br>सात्यकिः समरे राजंस्त्रिधा चिच्छेद सायकैः। <br>सा पपात तदा भूमौ महोल्केव हतप्रभा   ॥06-107-012॥
शक्तिं विनिहतां दृष्ट्वा पुत्रस्तव विशां पते। <br>महता रथवंशेन वारयामास माधवम्   ॥06-107-013॥
तथा परिवृतं दृष्ट्वा वार्ष्णेयानां महारथम्। <br>दुर्योधनो भृशं हृष्टो भ्रातॄन्सर्वानुवाच ह   ॥06-107-014॥
तथा कुरुत कौरव्या यथा वः सात्यको युधि। <br>न जीवन्प्रतिनिर्याति महतोऽस्माद्रथव्रजात्। <br>अस्मिन्हते हतं मन्ये पाण्डवानां महद्बलम्   ॥06-107-015॥
तत्तथेति वचस्तस्य परिगृह्य महारथाः। <br>शैनेयं योधयामासुर्भीष्मस्य प्रमुखे तदा   ॥06-107-016॥
अभिमन्युं तदायान्तं भीष्मायाभ्युद्यतं मृधे। <br>काम्बोजराजो बलवान्वारयामास संयुगे   ॥06-107-017॥
आर्जुनिर्नृपतिं विद्ध्वा शरैः संनतपर्वभिः। <br>पुनरेव चतुःषष्ट्या राजन्विव्याध तं नृपम्   ॥06-107-018॥
सुदक्षिणस्तु समरे कार्ष्णिं विव्याध पञ्चभिः। <br>सारथिं चास्य नवभिरिच्छन्भीष्मस्य जीवितम्   ॥06-107-019॥
तद्युद्धमासीत्सुमहत्तयोस्तत्र पराक्रमे। <br>यदभ्यधावद्गाङ्गेयं शिखण्डी शत्रुतापनः   ॥06-107-020॥
विराटद्रुपदौ वृद्धौ वारयन्तौ महाचमूम्। <br>भीष्मं च युधि संरब्धावाद्रवन्तौ महारथौ   ॥06-107-021॥
अश्वत्थामा ततः क्रुद्धः समायाद्रथसत्तमः। <br>ततः प्रववृते युद्धं तव तेषां च भारत   ॥06-107-022॥
विराटो दशभिर्भल्लैराजघान परंतप। <br>यतमानं महेष्वासं द्रौणिमाहवशोभिनम्   ॥06-107-023॥
द्रुपदश्च त्रिभिर्बाणैर्विव्याध निशितैस्तथा। <br>गुरुपुत्रं समासाद्य भीष्मस्य पुरतः स्थितम्   ॥06-107-024॥
अश्वत्थामा ततस्तौ तु विव्याध दशभिः शरैः। <br>विराटद्रुपदौ वृद्धौ भीष्मं प्रति समुद्यतौ   ॥06-107-025॥
तत्राद्भुतमपश्याम वृद्धयोश्चरितं महत्। <br>यद्द्रौणेः सायकान्घोरान्प्रत्यवारयतां युधि   ॥06-107-026॥
सहदेवं तथा यान्तं कृपः शारद्वतोऽभ्ययात्। <br>यथा नागो वने नागं मत्तो मत्तमुपाद्रवत्   ॥06-107-027॥
कृपश्च समरे राजन्माद्रीपुत्रं महारथम्। <br>आजघान शरैस्तूर्णं सप्तत्या रुक्मभूषणैः   ॥06-107-028॥
तस्य माद्रीसुतश्चापं द्विधा चिच्छेद सायकैः। <br>अथैनं छिन्नधन्वानं विव्याध नवभिः शरैः   ॥06-107-029॥
सोऽन्यत्कार्मुकमादाय समरे भारसाधनम्। <br>माद्रीपुत्रं सुसंहृष्टो दशभिर्निशितैः शरैः। <br>आजघानोरसि क्रुद्ध इच्छन्भीष्मस्य जीवितम्   ॥06-107-030॥
तथैव पाण्डवो राजञ्शारद्वतममर्षणम्। <br>आजघानोरसि क्रुद्धो भीष्मस्य वधकाङ्क्षया। <br>तयोर्युद्धं समभवद्घोररूपं भयावहम्   ॥06-107-031॥
नकुलं तु रणे क्रुद्धं विकर्णः शत्रुतापनः। <br>विव्याध सायकैः षष्ट्या रक्षन्भीष्मस्य जीवितम्   ॥06-107-032॥
नकुलोऽपि भृशं विद्धस्तव पुत्रेण धन्विना। <br>विकर्णं सप्तसप्तत्या निर्बिभेद शिलीमुखैः   ॥06-107-033॥
तत्र तौ नरशार्दूलौ भीष्महेतोः परंतपौ। <br>अन्योन्यं जघ्नतुर्वीरौ गोष्ठे गोवृषभाविव   ॥06-107-034॥
घटोत्कचं रणे यत्तं निघ्नन्तं तव वाहिनीम्। <br>दुर्मुखः समरे प्रायाद्भीष्महेतोः पराक्रमी   ॥06-107-035॥
हैडिम्बस्तु ततो राजन्दुर्मुखं शत्रुतापनम्। <br>आजघानोरसि क्रुद्धो नवत्या निशितैः शरैः   ॥06-107-036॥
भीमसेनसुतं चापि दुर्मुखः सुमुखैः शरैः। <br>षष्ट्या वीरो नदन्हृष्टो विव्याध रणमूर्धनि   ॥06-107-037॥
धृष्टद्युम्नं रणे यान्तं भीष्मस्य वधकाङ्क्षिणम्। <br>हार्दिक्यो वारयामास रक्षन्भीष्मस्य जीवितम्   ॥06-107-038॥
वार्ष्णेयः पार्षतं शूरं विद्ध्वा पञ्चभिरायसैः। <br>पुनः पञ्चाशता तूर्णमाजघान स्तनान्तरे   ॥06-107-039॥
तथैव पार्षतो राजन्हार्दिक्यं नवभिः शरैः। <br>विव्याध निशितैस्तीक्ष्णैः कङ्कपत्रपरिच्छदैः   ॥06-107-040॥
तयोः समभवद्युद्धं भीष्महेतोर्महारणे। <br>अन्योन्यातिशयैर्युक्तं यथा वृत्रमहेन्द्रयोः   ॥06-107-041॥
भीमसेनमथायान्तं भीष्मं प्रति महाबलम्। <br>भूरिश्रवाभ्ययात्तूर्णं तिष्ठ तिष्ठेति चाब्रवीत्   ॥06-107-042॥
सौमदत्तिरथो भीममाजघान स्तनान्तरे। <br>नाराचेन सुतीक्ष्णेन रुक्मपुङ्खेन संयुगे   ॥06-107-043॥
उरःस्थेन बभौ तेन भीमसेनः प्रतापवान्। <br>स्कन्दशक्त्या यथा क्रौञ्चः पुरा नृपतिसत्तम   ॥06-107-044॥
तौ शरान्सूर्यसंकाशान्कर्मारपरिमार्जितान्। <br>अन्योन्यस्य रणे क्रुद्धौ चिक्षिपाते मुहुर्मुहुः   ॥06-107-045॥
भीमो भीष्मवधाकाङ्क्षी सौमदत्तिं महारथम्। <br>तथा भीष्मजये गृध्नुः सौमदत्तिश्च पाण्डवम्। <br>कृतप्रतिकृते यत्तौ योधयामासतू रणे   ॥06-107-046॥
युधिष्ठिरं महाराज महत्या सेनया वृतम्। <br>भीष्मायाभिमुखं यान्तं भारद्वाजो न्यवारयत्   ॥06-107-047॥
द्रोणस्य रथनिर्घोषं पर्जन्यनिनदोपमम्। <br>श्रुत्वा प्रभद्रका राजन्समकम्पन्त मारिष   ॥06-107-048॥
सा सेना महती राजन्पाण्डुपुत्रस्य संयुगे। <br>द्रोणेन वारिता यत्ता न चचाल पदात्पदम्   ॥06-107-049॥
चेकितानं रणे क्रुद्धं भीष्मं प्रति जनेश्वर। <br>चित्रसेनस्तव सुतः क्रुद्धरूपमवारयत्   ॥06-107-050॥
भीष्महेतोः पराक्रान्तश्चित्रसेनो महारथः। <br>चेकितानं परं शक्त्या योधयामास भारत   ॥06-107-051॥
तथैव चेकितानोऽपि चित्रसेनमयोधयत्। <br>तद्युद्धमासीत्सुमहत्तयोस्तत्र पराक्रमे   ॥06-107-052॥
अर्जुनो वार्यमाणस्तु बहुशस्तनयेन ते। <br>विमुखीकृत्य पुत्रं ते तव सेनां ममर्द ह   ॥06-107-053॥
दुःशासनोऽपि परया शक्त्या पार्थमवारयत्। <br>कथं भीष्मं परो हन्यादिति निश्चित्य भारत   ॥06-107-054॥
सा वध्यमाना समरे पुत्रस्य तव वाहिनी। <br>लोड्यते रथिभिः श्रेष्ठैस्तत्र तत्रैव भारत   ॥06-107-055॥

<table border = "1"><tr><td>Verse</td></tr>
<tr><td> संजय उवाच। <br>अर्जुनस्तु नरव्याघ्र सुशर्मप्रमुखान्नृपान्। <br>अनयत्प्रेतराजस्य भवनं सायकैः शितैः   ॥06-100-001॥</td></tr>
<tr><td>सुशर्मापि ततो बाणैः पार्थं विव्याध संयुगे। <br>वासुदेवं च सप्तत्या पार्थं च नवभिः पुनः   ॥06-100-002॥</td></tr>
<tr><td>तान्निवार्य शरौघेण शक्रसूनुर्महारथः। <br>सुशर्मणो रणे योधान्प्राहिणोद्यमसादनम्   ॥06-100-003॥</td></tr>
<tr><td>ते वध्यमानाः पार्थेन कालेनेव युगक्षये। <br>व्यद्रवन्त रणे राजन्भये जाते महारथाः   ॥06-100-004॥</td></tr>
<tr><td>उत्सृज्य तुरगान्केचिद्रथान्केचिच्च मारिष। <br>गजानन्ये समुत्सृज्य प्राद्रवन्त दिशो दश   ॥06-100-005॥</td></tr>
<tr><td>अपरे तुद्यमानास्तु वाजिनागरथा रणात्। <br>त्वरया परया युक्ताः प्राद्रवन्त विशां पते   ॥06-100-006॥</td></tr>
<tr><td>पादाताश्चापि शस्त्राणि समुत्सृज्य महारणे। <br>निरपेक्षा व्यधावन्त तेन तेन स्म भारत   ॥06-100-007॥</td></tr>
<tr><td>वार्यमाणाः स्म बहुशस्त्रैगर्तेन सुशर्मणा। <br>तथान्यैः पार्थिवश्रेष्ठैर्न व्यतिष्ठन्त संयुगे   ॥06-100-008॥</td></tr>
<tr><td>तद्बलं प्रद्रुतं दृष्ट्वा पुत्रो दुर्योधनस्तव। <br>पुरस्कृत्य रणे भीष्मं सर्वसैन्यपुरस्कृतम्   ॥06-100-009॥</td></tr>
<tr><td>सर्वोद्योगेन महता धनंजयमुपाद्रवत्। <br>त्रिगर्ताधिपतेरर्थे जीवितस्य विशां पते   ॥06-100-010॥</td></tr>
<tr><td>स एकः समरे तस्थौ किरन्बहुविधाञ्शरान्। <br>भ्रातृभिः सहितः सर्वैः शेषा विप्रद्रुता नराः   ॥06-100-011॥</td></tr>
<tr><td>तथैव पाण्डवा राजन्सर्वोद्योगेन दंशिताः। <br>प्रययुः फल्गुनार्थाय यत्र भीष्मो व्यवस्थितः   ॥06-100-012॥</td></tr>
<tr><td>जानन्तोऽपि रणे शौर्यं घोरं गाण्डीवधन्वनः। <br>हाहाकारकृतोत्साहा भीष्मं जग्मुः समन्ततः   ॥06-100-013॥</td></tr>
<tr><td>ततस्तालध्वजः शूरः पाण्डवानामनीकिनीम्। <br>छादयामास समरे शरैः संनतपर्वभिः   ॥06-100-014॥</td></tr>
<tr><td>एकीभूतास्ततः सर्वे कुरवः पाण्डवैः सह। <br>अयुध्यन्त महाराज मध्यं प्राप्ते दिवाकरे   ॥06-100-015॥</td></tr>
<tr><td>सात्यकिः कृतवर्माणं विद्ध्वा पञ्चभिरायसैः। <br>अतिष्ठदाहवे शूरः किरन्बाणान्सहस्रशः   ॥06-100-016॥</td></tr>
<tr><td>तथैव द्रुपदो राजा द्रोणं विद्ध्वा शितैः शरैः। <br>पुनर्विव्याध सप्तत्या सारथिं चास्य सप्तभिः   ॥06-100-017॥</td></tr>
<tr><td>भीमसेनस्तु राजानं बाह्लिकं प्रपितामहम्। <br>विद्ध्वानदन्महानादं शार्दूल इव कानने   ॥06-100-018॥</td></tr>
<tr><td>आर्जुनिश्चित्रसेनेन विद्धो बहुभिराशुगैः। <br>चित्रसेनं त्रिभिर्बाणैर्विव्याध हृदये भृशम्   ॥06-100-019॥</td></tr>
<tr><td>समागतौ तौ तु रणे महामात्रौ व्यरोचताम्। <br>यथा दिवि महाघोरौ राजन्बुधशनैश्चरौ   ॥06-100-020॥</td></tr>
<tr><td>तस्याश्वांश्चतुरो हत्वा सूतं च नवभिः शरैः। <br>ननाद बलवन्नादं सौभद्रः परवीरहा   ॥06-100-021॥</td></tr>
<tr><td>हताश्वात्तु रथात्तूर्णमवप्लुत्य महारथः। <br>आरुरोह रथं तूर्णं दुर्मुखस्य विशां पते   ॥06-100-022॥</td></tr>
<tr><td>द्रोणश्च द्रुपदं विद्ध्वा शरैः संनतपर्वभिः। <br>सारथिं चास्य विव्याध त्वरमाणः पराक्रमी   ॥06-100-023॥</td></tr>
<tr><td>पीड्यमानस्ततो राजा द्रुपदो वाहिनीमुखे। <br>अपायाज्जवनैरश्वैः पूर्ववैरमनुस्मरन्   ॥06-100-024॥</td></tr>
<tr><td>भीमसेनस्तु राजानं मुहूर्तादिव बाह्लिकम्। <br>व्यश्वसूतरथं चक्रे सर्वसैन्यस्य पश्यतः   ॥06-100-025॥</td></tr>
<tr><td>ससंभ्रमो महाराज संशयं परमं गतः। <br>अवप्लुत्य ततो वाहाद्बाह्लिकः पुरुषोत्तमः। <br>आरुरोह रथं तूर्णं लक्ष्मणस्य महारथः   ॥06-100-026॥</td></tr>
<tr><td>सात्यकिः कृतवर्माणं वारयित्वा महारथः। <br>शरैर्बहुविधै राजन्नाससाद पितामहम्   ॥06-100-027॥</td></tr>
<tr><td>स विद्ध्वा भारतं षष्ट्या निशितैर्लोमवाहिभिः। <br>ननर्तेव रथोपस्थे विधुन्वानो महद्धनुः   ॥06-100-028॥</td></tr>
<tr><td>तस्यायसीं महाशक्तिं चिक्षेपाथ पितामहः। <br>हेमचित्रां महावेगां नागकन्योपमां शुभाम्   ॥06-100-029॥</td></tr>
<tr><td>तामापतन्तीं सहसा मृत्युकल्पां सुतेजनाम्। <br>ध्वंसयामास वार्ष्णेयो लाघवेन महायशाः   ॥06-100-030॥</td></tr>
<tr><td>अनासाद्य तु वार्ष्णेयं शक्तिः परमदारुणा। <br>न्यपतद्धरणीपृष्ठे महोल्केव गतप्रभा   ॥06-100-031॥</td></tr>
<tr><td>वार्ष्णेयस्तु ततो राजन्स्वां शक्तिं घोरदर्शनाम्। <br>वेगवद्गृह्य चिक्षेप पितामहरथं प्रति   ॥06-100-032॥</td></tr>
<tr><td>वार्ष्णेयभुजवेगेन प्रणुन्ना सा महाहवे। <br>अभिदुद्राव वेगेन कालरात्रिर्यथा नरम्   ॥06-100-033॥</td></tr>
<tr><td>तामापतन्तीं सहसा द्विधा चिच्छेद भारत। <br>क्षुरप्राभ्यां सुतीक्ष्णाभ्यां सान्वकीर्यत भूतले   ॥06-100-034॥</td></tr>
<tr><td>छित्त्वा तु शक्तिं गाङ्गेयः सात्यकिं नवभिः शरैः। <br>आजघानोरसि क्रुद्धः प्रहसञ्शत्रुकर्शनः   ॥06-100-035॥</td></tr>
<tr><td>ततः सरथनागाश्वाः पाण्डवाः पाण्डुपूर्वज। <br>परिवव्रू रणे भीष्मं माधवत्राणकारणात्   ॥06-100-036॥</td></tr>
<tr><td>ततः प्रववृते युद्धं तुमुलं लोमहर्षणम्। <br>पाण्डवानां कुरूणां च समरे विजयैषिणाम्   ॥06-100-037॥</td></tr>
</table>
Verse
 संजय उवाच। <br>युध्यतामेव तेषां तु भास्करेऽस्तमुपागते। <br>संध्या समभवद्घोरा नापश्याम ततो रणम्   ॥06-103-001॥
ततो युधिष्ठिरो राजा संध्यां संदृश्य भारत। <br>वध्यमानं बलं चापि भीष्मेणामित्रघातिना   ॥06-103-002॥
मुक्तशस्त्रं परावृत्तं पलायनपरायणम्। <br>भीष्मं च युधि संरब्धमनुयान्तं महारथान्   ॥06-103-003॥
सोमकांश्च जितान्दृष्ट्वा निरुत्साहान्महारथान्। <br>चिन्तयित्वा चिरं ध्यात्वा अवहारमरोचयत्   ॥06-103-004॥
ततोऽवहारं सैन्यानां चक्रे राजा युधिष्ठिरः। <br>तथैव तव सैन्यानामवहारो ह्यभूत्तदा   ॥06-103-005॥
ततोऽवहारं सैन्यानां कृत्वा तत्र महारथाः। <br>न्यविशन्त कुरुश्रेष्ठ संग्रामे क्षतविक्षताः   ॥06-103-006॥
भीष्मस्य समरे कर्म चिन्तयानास्तु पाण्डवाः। <br>नालभन्त तदा शान्तिं भृशं भीष्मेण पीडिताः   ॥06-103-007॥
भीष्मोऽपि समरे जित्वा पाण्डवान्सह सृञ्जयैः। <br>पूज्यमानस्तव सुतैर्वन्द्यमानश्च भारत   ॥06-103-008॥
न्यविशत्कुरुभिः सार्धं हृष्टरूपैः समन्ततः। <br>ततो रात्रिः समभवत्सर्वभूतप्रमोहिनी   ॥06-103-009॥
तस्मिन्रात्रिमुखे घोरे पाण्डवा वृष्णिभिः सह। <br>सृञ्जयाश्च दुराधर्षा मन्त्राय समुपाविशन्   ॥06-103-010॥
आत्मनिःश्रेयसं सर्वे प्राप्तकालं महाबलाः। <br>मन्त्रयामासुरव्यग्रा मन्त्रनिश्चयकोविदाः   ॥06-103-011॥
ततो युधिष्ठिरो राजा मन्त्रयित्वा चिरं नृप। <br>वासुदेवं समुद्वीक्ष्य वाक्यमेतदुवाच ह   ॥06-103-012॥
पश्य कृष्ण महात्मानं भीष्मं भीमपराक्रमम्। <br>गजं नलवनानीव विमृद्नन्तं बलं मम   ॥06-103-013॥
न चैवैनं महात्मानमुत्सहामो निरीक्षितुम्। <br>लेलिह्यमानं सैन्येषु प्रवृद्धमिव पावकम्   ॥06-103-014॥
यथा घोरो महानागस्तक्षको वै विषोल्बणः। <br>तथा भीष्मो रणे कृष्ण तीक्ष्णशस्त्रः प्रतापवान्   ॥06-103-015॥
गृहीतचापः समरे विमुञ्चंश्च शिताञ्शरान्। <br>शक्यो जेतुं यमः क्रुद्धो वज्रपाणिश्च देवराट्   ॥06-103-016॥
वरुणः पाशभृद्वापि सगदो वा धनेश्वरः। <br>न तु भीष्मः सुसंक्रुद्धः शक्यो जेतुं महाहवे   ॥06-103-017॥
सोऽहमेवं गते कृष्ण निमग्नः शोकसागरे। <br>आत्मनो बुद्धिदौर्बल्याद्भीष्ममासाद्य संयुगे   ॥06-103-018॥
वनं यास्यामि दुर्धर्ष श्रेयो मे तत्र वै गतम्। <br>न युद्धं रोचये कृष्ण हन्ति भीष्मो हि नः सदा   ॥06-103-019॥
यथा प्रज्वलितं वह्निं पतंगः समभिद्रवन्। <br>एकतो मृत्युमभ्येति तथाहं भीष्ममीयिवान्   ॥06-103-020॥
क्षयं नीतोऽस्मि वार्ष्णेय राज्यहेतोः पराक्रमी। <br>भ्रातरश्चैव मे शूराः सायकैर्भृशपीडिताः   ॥06-103-021॥
मत्कृते भ्रातृसौहार्दाद्राज्यात्प्रभ्रंशनं गताः। <br>परिक्लिष्टा तथा कृष्णा मत्कृते मधुसूदन   ॥06-103-022॥
जीवितं बहु मन्येऽहं जीवितं ह्यद्य दुर्लभम्। <br>जीवितस्याद्य शेषेण चरिष्ये धर्ममुत्तमम्   ॥06-103-023॥
यदि तेऽहमनुग्राह्यो भ्रातृभिः सह केशव। <br>स्वधर्मस्याविरोधेन तदुदाहर केशव   ॥06-103-024॥
एतच्छ्रुत्वा वचस्तस्य कारुण्याद्बहुविस्तरम्। <br>प्रत्युवाच ततः कृष्णः सान्त्वयानो युधिष्ठिरम्   ॥06-103-025॥
धर्मपुत्र विषादं त्वं मा कृथाः सत्यसंगर। <br>यस्य ते भ्रातरः शूरा दुर्जयाः शत्रुसूदनाः   ॥06-103-026॥
अर्जुनो भीमसेनश्च वाय्वग्निसमतेजसौ। <br>माद्रीपुत्रौ च विक्रान्तौ त्रिदशानामिवेश्वरौ   ॥06-103-027॥
मां वा नियुङ्क्ष्व सौहार्दाद्योत्स्ये भीष्मेण पाण्डव। <br>त्वत्प्रयुक्तो ह्यहं राजन्किं न कुर्यां महाहवे   ॥06-103-028॥
हनिष्यामि रणे भीष्ममाहूय पुरुषर्षभम्। <br>पश्यतां धार्तराष्ट्राणां यदि नेच्छति फल्गुनः   ॥06-103-029॥
यदि भीष्मे हते राजञ्जयं पश्यसि पाण्डव। <br>हन्तास्म्येकरथेनाद्य कुरुवृद्धं पितामहम्   ॥06-103-030॥
पश्य मे विक्रमं राजन्महेन्द्रस्येव संयुगे। <br>विमुञ्चन्तं महास्त्राणि पातयिष्यामि तं रथात्   ॥06-103-031॥
यः शत्रुः पाण्डुपुत्राणां मच्छत्रुः स न संशयः। <br>मदर्था भवदर्था ये ये मदीयास्तवैव ते   ॥06-103-032॥
तव भ्राता मम सखा संबन्धी शिष्य एव च। <br>मांसान्युत्कृत्य वै दद्यामर्जुनार्थे महीपते   ॥06-103-033॥
एष चापि नरव्याघ्रो मत्कृते जीवितं त्यजेत्। <br>एष नः समयस्तात तारयेम परस्परम्। <br>स मां नियुङ्क्ष्व राजेन्द्र यावद्द्वीपो भवाम्यहम्   ॥06-103-034॥
प्रतिज्ञातमुपप्लव्ये यत्तत्पार्थेन पूर्वतः। <br>घातयिष्यामि गाङ्गेयमित्युलूकस्य संनिधौ   ॥06-103-035॥
परिरक्ष्यं च मम तद्वचः पार्थस्य धीमतः। <br>अनुज्ञातं तु पार्थेन मया कार्यं न संशयः   ॥06-103-036॥
अथ वा फल्गुनस्यैष भारः परिमितो रणे। <br>निहनिष्यति संग्रामे भीष्मं परपुरंजयम्   ॥06-103-037॥
अशक्यमपि कुर्याद्धि रणे पार्थः समुद्यतः। <br>त्रिदशान्वा समुद्युक्तान्सहितान्दैत्यदानवैः। <br>निहन्यादर्जुनः संख्ये किमु भीष्मं नराधिप   ॥06-103-038॥
विपरीतो महावीर्यो गतसत्त्वोऽल्पजीवितः। <br>भीष्मः शांतनवो नूनं कर्तव्यं नावबुध्यते   ॥06-103-039॥
 युधिष्ठिर उवाच। <br>एवमेतन्महाबाहो यथा वदसि माधव। <br>सर्वे ह्येते न पर्याप्तास्तव वेगनिवारणे   ॥06-103-040॥
नियतं समवाप्स्यामि सर्वमेव यथेप्सितम्। <br>यस्य मे पुरुषव्याघ्र भवान्नाथो महाबलः   ॥06-103-041॥
सेन्द्रानपि रणे देवाञ्जयेयं जयतां वर। <br>त्वया नाथेन गोविन्द किमु भीष्मं महाहवे   ॥06-103-042॥
न तु त्वामनृतं कर्तुमुत्सहे स्वार्थगौरवात्। <br>अयुध्यमानः साहाय्यं यथोक्तं कुरु माधव   ॥06-103-043॥
समयस्तु कृतः कश्चिद्भीष्मेण मम माधव। <br>मन्त्रयिष्ये तवार्थाय न तु योत्स्ये कथंचन। <br>दुर्योधनार्थे योत्स्यामि सत्यमेतदिति प्रभो   ॥06-103-044॥
स हि राज्यस्य मे दाता मन्त्रस्यैव च माधव। <br>तस्माद्देवव्रतं भूयो वधोपायार्थमात्मनः। <br>भवता सहिताः सर्वे पृच्छामो मधुसूदन   ॥06-103-045॥
तद्वयं सहिता गत्वा भीष्ममाशु नरोत्तमम्। <br>रुचिते तव वार्ष्णेय मन्त्रं पृच्छाम कौरवम्   ॥06-103-046॥
स वक्ष्यति हितं वाक्यं तथ्यं चैव जनार्दन। <br>यथा स वक्ष्यते कृष्ण तथा कर्तास्मि संयुगे   ॥06-103-047॥
स नो जयस्य दाता च मन्त्रस्य च धृतव्रतः। <br>बालाः पित्रा विहीनाश्च तेन संवर्धिता वयम्   ॥06-103-048॥
तं चेत्पितामहं वृद्धं हन्तुमिच्छामि माधव। <br>पितुः पितरमिष्टं वै धिगस्तु क्षत्रजीविकाम्   ॥06-103-049॥
 संजय उवाच। <br>ततोऽब्रवीन्महाराज वार्ष्णेयः कुरुनन्दनम्। <br>रोचते मे महाबाहो सततं तव भाषितम्   ॥06-103-050॥
देवव्रतः कृती भीष्मः प्रेक्षितेनापि निर्दहेत्। <br>गम्यतां स वधोपायं प्रष्टुं सागरगासुतः। <br>वक्तुमर्हति सत्यं स त्वया पृष्टो विशेषतः   ॥06-103-051॥
ते वयं तत्र गच्छामः प्रष्टुं कुरुपितामहम्। <br>प्रणम्य शिरसा चैनं मन्त्रं पृच्छाम माधव। <br>स नो दास्यति यं मन्त्रं तेन योत्स्यामहे परान्   ॥06-103-052॥
एवं संमन्त्र्य वै वीराः पाण्डवाः पाण्डुपूर्वज। <br>जग्मुस्ते सहिताः सर्वे वासुदेवश्च वीर्यवान्। <br>विमुक्तशस्त्रकवचा भीष्मस्य सदनं प्रति   ॥06-103-053॥
प्रविश्य च तदा भीष्मं शिरोभिः प्रतिपेदिरे। <br>पूजयन्तो महाराज पाण्डवा भरतर्षभ। <br>प्रणम्य शिरसा चैनं भीष्मं शरणमन्वयुः   ॥06-103-054॥
तानुवाच महाबाहुर्भीष्मः कुरुपितामहः। <br>स्वागतं तव वार्ष्णेय स्वागतं ते धनंजय। <br>स्वागतं धर्मपुत्राय भीमाय यमयोस्तथा   ॥06-103-055॥
किं कार्यं वः करोम्यद्य युष्मत्प्रीतिविवर्धनम्। <br>सर्वात्मना च कर्तास्मि यद्यपि स्यात्सुदुष्करम्   ॥06-103-056॥
तथा ब्रुवाणं गाङ्गेयं प्रीतियुक्तं पुनः पुनः। <br>उवाच वाक्यं दीनात्मा धर्मपुत्रो युधिष्ठिरः   ॥06-103-057॥
कथं जयेम धर्मज्ञ कथं राज्यं लभेमहि। <br>प्रजानां संक्षयो न स्यात्कथं तन्मे वदाभिभो   ॥06-103-058॥
भवान्हि नो वधोपायं ब्रवीतु स्वयमात्मनः। <br>भवन्तं समरे राजन्विषहेम कथं वयम्   ॥06-103-059॥
न हि ते सूक्ष्ममप्यस्ति रन्ध्रं कुरुपितामह। <br>मण्डलेनैव धनुषा सदा दृश्योऽसि संयुगे   ॥06-103-060॥
नाददानं संदधानं विकर्षन्तं धनुर्न च। <br>पश्यामस्त्वा महाबाहो रथे सूर्यमिव स्थितम्   ॥06-103-061॥
नराश्वरथनागानां हन्तारं परवीरहन्। <br>क इवोत्सहते हन्तुं त्वां पुमान्भरतर्षभ   ॥06-103-062॥
वर्षता शरवर्षाणि महान्ति पुरुषोत्तम। <br>क्षयं नीता हि पृतना भवता महती मम   ॥06-103-063॥
यथा युधि जयेयं त्वां यथा राज्यं भवेन्मम। <br>भवेत्सैन्यस्य वा शान्तिस्तन्मे ब्रूहि पितामह   ॥06-103-064॥
ततोऽब्रवीच्छांतनवः पाण्डवान्पाण्डुपूर्वज। <br>न कथंचन कौन्तेय मयि जीवति संयुगे। <br>युष्मासु दृश्यते वृद्धिः सत्यमेतद्ब्रवीमि वः   ॥06-103-065॥
निर्जिते मयि युद्धे तु ध्रुवं जेष्यथ कौरवान्। <br>क्षिप्रं मयि प्रहरत यदीच्छथ रणे जयम्। <br>अनुजानामि वः पार्थाः प्रहरध्वं यथासुखम्   ॥06-103-066॥
एवं हि सुकृतं मन्ये भवतां विदितो ह्यहम्। <br>हते मयि हतं सर्वं तस्मादेवं विधीयताम्   ॥06-103-067॥
 युधिष्ठिर उवाच। <br>ब्रूहि तस्मादुपायं नो यथा युद्धे जयेमहि। <br>भवन्तं समरे क्रुद्धं दण्डपाणिमिवान्तकम्   ॥06-103-068॥
शक्यो वज्रधरो जेतुं वरुणोऽथ यमस्तथा। <br>न भवान्समरे शक्यः सेन्द्रैरपि सुरासुरैः   ॥06-103-069॥
 भीष्म उवाच। <br>सत्यमेतन्महाबाहो यथा वदसि पाण्डव। <br>नाहं शक्यो रणे जेतुं सेन्द्रैरपि सुरासुरैः   ॥06-103-070॥
आत्तशस्त्रो रणे यत्तो गृहीतवरकार्मुकः। <br>न्यस्तशस्त्रं तु मां राजन्हन्युर्युधि महारथाः   ॥06-103-071॥
निक्षिप्तशस्त्रे पतिते विमुक्तकवचध्वजे। <br>द्रवमाणे च भीते च तवास्मीति च वादिनि   ॥06-103-072॥
स्त्रियां स्त्रीनामधेये च विकले चैकपुत्रके। <br>अप्रसूते च दुष्प्रेक्ष्ये न युद्धं रोचते मम   ॥06-103-073॥
इमं च शृणु मे पार्थ संकल्पं पूर्वचिन्तितम्। <br>अमङ्गल्यध्वजं दृष्ट्वा न युध्येयं कथंचन   ॥06-103-074॥
य एष द्रौपदो राजंस्तव सैन्ये महारथः। <br>शिखण्डी समराकाङ्क्षी शूरश्च समितिंजयः   ॥06-103-075॥
यथाभवच्च स्त्री पूर्वं पश्चात्पुंस्त्वमुपागतः। <br>जानन्ति च भवन्तोऽपि सर्वमेतद्यथातथम्   ॥06-103-076॥
अर्जुनः समरे शूरः पुरस्कृत्य शिखण्डिनम्। <br>मामेव विशिखैस्तूर्णमभिद्रवतु दंशितः   ॥06-103-077॥
अमङ्गल्यध्वजे तस्मिन्स्त्रीपूर्वे च विशेषतः। <br>न प्रहर्तुमभीप्सामि गृहीतेषुं कथंचन   ॥06-103-078॥
तदन्तरं समासाद्य पाण्डवो मां धनंजयः। <br>शरैर्घातयतु क्षिप्रं समन्ताद्भरतर्षभ   ॥06-103-079॥
न तं पश्यामि लोकेषु यो मां हन्यात्समुद्यतम्। <br>ऋते कृष्णान्महाभागात्पाण्डवाद्वा धनंजयात्   ॥06-103-080॥
एष तस्मात्पुरोधाय कंचिदन्यं ममाग्रतः। <br>मां पातयतु बीभत्सुरेवं ते विजयो भवेत्   ॥06-103-081॥
एतत्कुरुष्व कौन्तेय यथोक्तं वचनं मम। <br>ततो जेष्यसि संग्रामे धार्तराष्ट्रान्समागतान्   ॥06-103-082॥
 संजय उवाच। <br>तेऽनुज्ञातास्ततः पार्था जग्मुः स्वशिबिरं प्रति। <br>अभिवाद्य महात्मानं भीष्मं कुरुपितामहम्   ॥06-103-083॥
तथोक्तवति गाङ्गेये परलोकाय दीक्षिते। <br>अर्जुनो दुःखसंतप्तः सव्रीडमिदमब्रवीत्   ॥06-103-084॥
गुरुणा कुलवृद्धेन कृतप्रज्ञेन धीमता। <br>पितामहेन संग्रामे कथं योत्स्यामि माधव   ॥06-103-085॥
क्रीडता हि मया बाल्ये वासुदेव महामनाः। <br>पांसुरूषितगात्रेण महात्मा परुषीकृतः   ॥06-103-086॥
यस्याहमधिरुह्याङ्कं बालः किल गदाग्रज। <br>तातेत्यवोचं पितरं पितुः पाण्डोर्महात्मनः   ॥06-103-087॥
नाहं तातस्तव पितुस्तातोऽस्मि तव भारत। <br>इति मामब्रवीद्बाल्ये यः स वध्यः कथं मया   ॥06-103-088॥
कामं वध्यतु मे सैन्यं नाहं योत्स्ये महात्मना। <br>जयो वास्तु वधो वा मे कथं वा कृष्ण मन्यसे   ॥06-103-089॥
 श्रीकृष्ण उवाच। <br>प्रतिज्ञाय वधं जिष्णो पुरा भीष्मस्य संयुगे। <br>क्षत्रधर्मे स्थितः पार्थ कथं नैनं हनिष्यसि   ॥06-103-090॥
पातयैनं रथात्पार्थ वज्राहतमिव द्रुमम्। <br>नाहत्वा युधि गाङ्गेयं विजयस्ते भविष्यति   ॥06-103-091॥
दिष्टमेतत्पुरा देवैर्भविष्यत्यवशस्य ते। <br>हन्ता भीष्मस्य पूर्वेन्द्र इति तन्न तदन्यथा   ॥06-103-092॥
न हि भीष्मं दुराधर्षं व्यात्ताननमिवान्तकम्। <br>त्वदन्यः शक्नुयाद्धन्तुमपि वज्रधरः स्वयम्   ॥06-103-093॥
जहि भीष्मं महाबाहो शृणु चेदं वचो मम। <br>यथोवाच पुरा शक्रं महाबुद्धिर्बृहस्पतिः   ॥06-103-094॥
ज्यायांसमपि चेच्छक्र गुणैरपि समन्वितम्। <br>आततायिनमामन्त्र्य हन्याद्घातकमागतम्   ॥06-103-095॥
शाश्वतोऽयं स्थितो धर्मः क्षत्रियाणां धनंजय। <br>योद्धव्यं रक्षितव्यं च यष्टव्यं चानसूयुभिः   ॥06-103-096॥
 अर्जुन उवाच। <br>शिखण्डी निधनं कृष्ण भीष्मस्य भविता ध्रुवम्। <br>दृष्ट्वैव हि सदा भीष्मः पाञ्चाल्यं विनिवर्तते   ॥06-103-097॥
ते वयं प्रमुखे तस्य स्थापयित्वा शिखण्डिनम्। <br>गाङ्गेयं पातयिष्याम उपायेनेति मे मतिः   ॥06-103-098॥
अहमन्यान्महेष्वासान्वारयिष्यामि सायकैः। <br>शिखण्ड्यपि युधां श्रेष्ठो भीष्ममेवाभियास्यतु   ॥06-103-099॥
श्रुतं ते कुरुमुख्यस्य नाहं हन्यां शिखण्डिनम्। <br>कन्या ह्येषा पुरा जाता पुरुषः समपद्यत   ॥06-103-100॥
 संजय उवाच। <br>इत्येवं निश्चयं कृत्वा पाण्डवाः सहमाधवाः। <br>शयनानि यथास्वानि भेजिरे पुरुषर्षभाः   ॥06-103-101॥

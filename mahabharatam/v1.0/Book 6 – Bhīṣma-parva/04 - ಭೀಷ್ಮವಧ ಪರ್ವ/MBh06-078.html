<table border = "1"><tr><td>Verse</td></tr>
<tr><td> संजय उवाच। <br>तथा प्रवृत्ते संग्रामे निवृत्ते च सुशर्मणि। <br>प्रभग्नेषु च वीरेषु पाण्डवेन महात्मना   ॥06-078-001॥</td></tr>
<tr><td>क्षुभ्यमाणे बले तूर्णं सागरप्रतिमे तव। <br>प्रत्युद्याते च गाङ्गेये त्वरितं विजयं प्रति   ॥06-078-002॥</td></tr>
<tr><td>दृष्ट्वा दुर्योधनो राजन्रणे पार्थस्य विक्रमम्। <br>त्वरमाणः समभ्येत्य सर्वांस्तानब्रवीन्नृपान्   ॥06-078-003॥</td></tr>
<tr><td>तेषां च प्रमुखे शूरं सुशर्माणं महाबलम्। <br>मध्ये सर्वस्य सैन्यस्य भृशं संहर्षयन्वचः   ॥06-078-004॥</td></tr>
<tr><td>एष भीष्मः शांतनवो योद्धुकामो धनंजयम्। <br>सर्वात्मना कुरुश्रेष्ठस्त्यक्त्वा जीवितमात्मनः   ॥06-078-005॥</td></tr>
<tr><td>तं प्रयान्तं परानीकं सर्वसैन्येन भारतम्। <br>संयत्ताः समरे सर्वे पालयध्वं पितामहम्   ॥06-078-006॥</td></tr>
<tr><td>बाढमित्येवमुक्त्वा तु तान्यनीकानि सर्वशः। <br>नरेन्द्राणां महाराज समाजग्मुः पितामहम्   ॥06-078-007॥</td></tr>
<tr><td>ततः प्रयातः सहसा भीष्मः शांतनवोऽर्जुनम्। <br>रणे भारतमायान्तमाससाद महाबलम्   ॥06-078-008॥</td></tr>
<tr><td>महाश्वेताश्वयुक्तेन भीमवानरकेतुना। <br>महता मेघनादेन रथेनाति विराजत   ॥06-078-009॥</td></tr>
<tr><td>समरे सर्वसैन्यानामुपयातं धनंजयम्। <br>अभवत्तुमुलो नादो भयाद्दृष्ट्वा किरीटिनम्   ॥06-078-010॥</td></tr>
<tr><td>अभीशुहस्तं कृष्णं च दृष्ट्वादित्यमिवापरम्। <br>मध्यंदिनगतं संख्ये न शेकुः प्रतिवीक्षितुम्   ॥06-078-011॥</td></tr>
<tr><td>तथा शांतनवं भीष्मं श्वेताश्वं श्वेतकार्मुकम्। <br>न शेकुः पाण्डवा द्रष्टुं श्वेतग्रहमिवोदितम्   ॥06-078-012॥</td></tr>
<tr><td>स सर्वतः परिवृतस्त्रिगर्तैः सुमहात्मभिः। <br>भ्रातृभिस्तव पुत्रैश्च तथान्यैश्च महारथैः   ॥06-078-013॥</td></tr>
<tr><td>भारद्वाजस्तु समरे मत्स्यं विव्याध पत्रिणा। <br>ध्वजं चास्य शरेणाजौ धनुश्चैकेन चिच्छिदे   ॥06-078-014॥</td></tr>
<tr><td>तदपास्य धनुश्छिन्नं विराटो वाहिनीपतिः। <br>अन्यदादत्त वेगेन धनुर्भारसहं दृढम्। <br>शरांश्चाशीविषाकाराञ्ज्वलितान्पन्नगानिव   ॥06-078-015॥</td></tr>
<tr><td>द्रोणं त्रिभिः प्रविव्याध चतुर्भिश्चास्य वाजिनः। <br>ध्वजमेकेन विव्याध सारथिं चास्य पञ्चभिः। <br>धनुरेकेषुणाविध्यत्तत्राक्रुध्यद्द्विजर्षभः   ॥06-078-016॥</td></tr>
<tr><td>तस्य द्रोणोऽवधीदश्वाञ्शरैः संनतपर्वभिः। <br>अष्टाभिर्भरतश्रेष्ठ सूतमेकेन पत्रिणा   ॥06-078-017॥</td></tr>
<tr><td>स हताश्वादवप्लुत्य स्यन्दनाद्धतसारथिः। <br>आरुरोह रथं तूर्णं शङ्खस्य रथिनां वरः   ॥06-078-018॥</td></tr>
<tr><td>ततस्तु तौ पितापुत्रौ भारद्वाजं रथे स्थितौ। <br>महता शरवर्षेण वारयामासतुर्बलात्   ॥06-078-019॥</td></tr>
<tr><td>भारद्वाजस्ततः क्रुद्धः शरमाशीविषोपमम्। <br>चिक्षेप समरे तूर्णं शङ्खं प्रति जनेश्वर   ॥06-078-020॥</td></tr>
<tr><td>स तस्य हृदयं भित्त्वा पीत्वा शोणितमाहवे। <br>जगाम धरणिं बाणो लोहितार्द्रीकृतच्छविः   ॥06-078-021॥</td></tr>
<tr><td>स पपात रथात्तूर्णं भारद्वाजशराहतः। <br>धनुस्त्यक्त्वा शरांश्चैव पितुरेव समीपतः   ॥06-078-022॥</td></tr>
<tr><td>हतं स्वमात्मजं दृष्ट्वा विराटः प्राद्रवद्भयात्। <br>उत्सृज्य समरे द्रोणं व्यात्ताननमिवान्तकम्   ॥06-078-023॥</td></tr>
<tr><td>भारद्वाजस्ततस्तूर्णं पाण्डवानां महाचमूम्। <br>दारयामास समरे शतशोऽथ सहस्रशः   ॥06-078-024॥</td></tr>
<tr><td>शिखण्ड्यपि महाराज द्रौणिमासाद्य संयुगे। <br>आजघान भ्रुवोर्मध्ये नाराचैस्त्रिभिराशुगैः   ॥06-078-025॥</td></tr>
<tr><td>स बभौ नरशार्दूलो ललाटे संस्थितैस्त्रिभिः। <br>शिखरैः काञ्चनमयैर्मेरुस्त्रिभिरिवोच्छ्रितैः   ॥06-078-026॥</td></tr>
<tr><td>अश्वत्थामा ततः क्रुद्धो निमेषार्धाच्छिखण्डिनः। <br>सूतं ध्वजमथो राजंस्तुरगानायुधं तथा। <br>शरैर्बहुभिरुद्दिश्य पातयामास संयुगे   ॥06-078-027॥</td></tr>
<tr><td>स हताश्वादवप्लुत्य रथाद्वै रथिनां वरः। <br>खड्गमादाय निशितं विमलं च शरावरम्। <br>श्येनवद्व्यचरत्क्रुद्धः शिखण्डी शत्रुतापनः   ॥06-078-028॥</td></tr>
<tr><td>सखड्गस्य महाराज चरतस्तस्य संयुगे। <br>नान्तरं ददृशे द्रौणिस्तदद्भुतमिवाभवत्   ॥06-078-029॥</td></tr>
<tr><td>ततः शरसहस्राणि बहूनि भरतर्षभ। <br>प्रेषयामास समरे द्रौणिः परमकोपनः   ॥06-078-030॥</td></tr>
<tr><td>तामापतन्तीं समरे शरवृष्टिं सुदारुणाम्। <br>असिना तीक्ष्णधारेण चिच्छेद बलिनां वरः   ॥06-078-031॥</td></tr>
<tr><td>ततोऽस्य विमलं द्रौणिः शतचन्द्रं मनोरमम्। <br>चर्माच्छिनदसिं चास्य खण्डयामास संयुगे। <br>शितैः सुबहुशो राजंस्तं च विव्याध पत्रिभिः   ॥06-078-032॥</td></tr>
<tr><td>शिखण्डी तु ततः खड्गं खण्डितं तेन सायकैः। <br>आविध्य व्यसृजत्तूर्णं ज्वलन्तमिव पन्नगम्   ॥06-078-033॥</td></tr>
<tr><td>तमापतन्तं सहसा कालानलसमप्रभम्। <br>चिच्छेद समरे द्रौणिर्दर्शयन्पाणिलाघवम्। <br>शिखण्डिनं च विव्याध शरैर्बहुभिरायसैः   ॥06-078-034॥</td></tr>
<tr><td>शिखण्डी तु भृशं राजंस्ताड्यमानः शितैः शरैः। <br>आरुरोह रथं तूर्णं माधवस्य महात्मनः   ॥06-078-035॥</td></tr>
<tr><td>सात्यकिस्तु ततः क्रुद्धो राक्षसं क्रूरमाहवे। <br>अलम्बुसं शरैर्घोरैर्विव्याध बलिनं बली   ॥06-078-036॥</td></tr>
<tr><td>राक्षसेन्द्रस्ततस्तस्य धनुश्चिच्छेद भारत। <br>अर्धचन्द्रेण समरे तं च विव्याध सायकैः। <br>मायां च राक्षसीं कृत्वा शरवर्षैरवाकिरत्   ॥06-078-037॥</td></tr>
<tr><td>तत्राद्भुतमपश्याम शैनेयस्य पराक्रमम्। <br>नासंभ्रमद्यत्समरे वध्यमानः शितैः शरैः   ॥06-078-038॥</td></tr>
<tr><td>ऐन्द्रमस्त्रं च वार्ष्णेयो योजयामास भारत। <br>विजयाद्यदनुप्राप्तं माधवेन यशस्विना   ॥06-078-039॥</td></tr>
<tr><td>तदस्त्रं भस्मसात्कृत्वा मायां तां राक्षसीं तदा। <br>अलम्बुसं शरैर्घोरैरभ्याकिरत सर्वशः। <br>पर्वतं वारिधाराभिः प्रावृषीव बलाहकः   ॥06-078-040॥</td></tr>
<tr><td>तत्तथा पीडितं तेन माधवेन महात्मना। <br>प्रदुद्राव भयाद्रक्षो हित्वा सात्यकिमाहवे   ॥06-078-041॥</td></tr>
<tr><td>तमजेयं राक्षसेन्द्रं संख्ये मघवता अपि। <br>शैनेयः प्राणदज्जित्वा योधानां तव पश्यताम्   ॥06-078-042॥</td></tr>
<tr><td>न्यहनत्तावकांश्चापि सात्यकिः सत्यविक्रमः। <br>निशितैर्बहुभिर्बाणैस्तेऽद्रवन्त भयार्दिताः   ॥06-078-043॥</td></tr>
<tr><td>एतस्मिन्नेव काले तु द्रुपदस्यात्मजो बली। <br>धृष्टद्युम्नो महाराज तव पुत्रं जनेश्वरम्। <br>छादयामास समरे शरैः संनतपर्वभिः   ॥06-078-044॥</td></tr>
<tr><td>संछाद्यमानो विशिखैर्धृष्टद्युम्नेन भारत। <br>विव्यथे न च राजेन्द्र तव पुत्रो जनेश्वरः   ॥06-078-045॥</td></tr>
<tr><td>धृष्टद्युम्नं च समरे तूर्णं विव्याध सायकैः। <br>षष्ट्या च त्रिंशता चैव तदद्भुतमिवाभवत्   ॥06-078-046॥</td></tr>
<tr><td>तस्य सेनापतिः क्रुद्धो धनुश्चिच्छेद मारिष। <br>हयांश्च चतुरः शीघ्रं निजघान महारथः। <br>शरैश्चैनं सुनिशितैः क्षिप्रं विव्याध सप्तभिः   ॥06-078-047॥</td></tr>
<tr><td>स हताश्वान्महाबाहुरवप्लुत्य रथाद्बली। <br>पदातिरसिमुद्यम्य प्राद्रवत्पार्षतं प्रति   ॥06-078-048॥</td></tr>
<tr><td>शकुनिस्तं समभ्येत्य राजगृद्धी महाबलः। <br>राजानं सर्वलोकस्य रथमारोपयत्स्वकम्   ॥06-078-049॥</td></tr>
<tr><td>ततो नृपं पराजित्य पार्षतः परवीरहा। <br>न्यहनत्तावकं सैन्यं वज्रपाणिरिवासुरम्   ॥06-078-050॥</td></tr>
<tr><td>कृतवर्मा रणे भीमं शरैरार्छन्महारथम्। <br>प्रच्छादयामास च तं महामेघो रविं यथा   ॥06-078-051॥</td></tr>
<tr><td>ततः प्रहस्य समरे भीमसेनः परंतपः। <br>प्रेषयामास संक्रुद्धः सायकान्कृतवर्मणे   ॥06-078-052॥</td></tr>
<tr><td>तैरर्द्यमानोऽतिरथः सात्वतः शस्त्रकोविदः। <br>नाकम्पत महाराज भीमं चार्छच्छितैः शरैः   ॥06-078-053॥</td></tr>
<tr><td>तस्याश्वांश्चतुरो हत्वा भीमसेनो महाबलः। <br>सारथिं पातयामास ध्वजं च सुपरिष्कृतम्   ॥06-078-054॥</td></tr>
<tr><td>शरैर्बहुविधैश्चैनमाचिनोत्परवीरहा। <br>शकलीकृतसर्वाङ्गः श्वाविद्वत्समदृश्यत   ॥06-078-055॥</td></tr>
<tr><td>हताश्वात्तु रथात्तूर्णं वृषकस्य रथं ययौ। <br>स्यालस्य ते महाराज तव पुत्रस्य पश्यतः   ॥06-078-056॥</td></tr>
<tr><td>भीमसेनोऽपि संक्रुद्धस्तव सैन्यमुपाद्रवत्। <br>निजघान च संक्रुद्धो दण्डपाणिरिवान्तकः   ॥06-078-057॥</td></tr>
</table>
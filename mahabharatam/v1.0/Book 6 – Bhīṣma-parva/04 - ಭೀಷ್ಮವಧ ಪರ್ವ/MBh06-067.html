<table border = "1"><tr><td>Verse</td></tr>
<tr><td> संजय उवाच। <br>दृष्ट्वा भीष्मेण संसक्तान्भ्रातॄनन्यांश्च पार्थिवान्। <br>तमभ्यधावद्गाङ्गेयमुद्यतास्त्रो धनंजयः   ॥06-067-001॥</td></tr>
<tr><td>पाञ्चजन्यस्य निर्घोषं धनुषो गाण्डिवस्य च। <br>ध्वजं च दृष्ट्वा पार्थस्य सर्वान्नो भयमाविशत्   ॥06-067-002॥</td></tr>
<tr><td>असज्जमानं वृक्षेषु धूमकेतुमिवोत्थितम्। <br>बहुवर्णं च चित्रं च दिव्यं वानरलक्षणम्। <br>अपश्याम महाराज ध्वजं गाण्डिवधन्वनः   ॥06-067-003॥</td></tr>
<tr><td>विद्युतं मेघमध्यस्थां भ्राजमानामिवाम्बरे। <br>ददृशुर्गाण्डिवं योधा रुक्मपृष्ठं महारथे   ॥06-067-004॥</td></tr>
<tr><td>अशुश्रुम भृशं चास्य शक्रस्येवाभिगर्जतः। <br>सुघोरं तलयोः शब्दं निघ्नतस्तव वाहिनीम्   ॥06-067-005॥</td></tr>
<tr><td>चण्डवातो यथा मेघः सविद्युत्स्तनयित्नुमान्। <br>दिशः संप्लावयन्सर्वाः शरवर्षैः समन्ततः   ॥06-067-006॥</td></tr>
<tr><td>अभ्यधावत गाङ्गेयं भैरवास्त्रो धनंजयः। <br>दिशं प्राचीं प्रतीचीं च न जानीमोऽस्त्रमोहिताः   ॥06-067-007॥</td></tr>
<tr><td>कांदिग्भूताः श्रान्तपत्रा हतास्त्रा हतचेतसः। <br>अन्योन्यमभिसंश्लिष्य योधास्ते भरतर्षभ   ॥06-067-008॥</td></tr>
<tr><td>भीष्ममेवाभिलीयन्त सह सर्वैस्तवात्मजैः। <br>तेषामार्तायनमभूद्भीष्मः शंतनवो रणे   ॥06-067-009॥</td></tr>
<tr><td>समुत्पतन्त वित्रस्ता रथेभ्यो रथिनस्तदा। <br>सादिनश्चाश्वपृष्ठेभ्यो भूमौ चापि पदातयः   ॥06-067-010॥</td></tr>
<tr><td>श्रुत्वा गाण्डीवनिर्घोषं विस्फूर्जितमिवाशनेः। <br>सर्वसैन्यानि भीतानि व्यवलीयन्त भारत   ॥06-067-011॥</td></tr>
<tr><td>अथ काम्बोजमुख्यैस्तु बृहद्भिः शीघ्रगामिभिः। <br>गोपानां बहुसाहस्रैर्बलैर्गोवासनो वृतः   ॥06-067-012॥</td></tr>
<tr><td>मद्रसौवीरगान्धारैस्त्रिगर्तैश्च विशां पते। <br>सर्वकालिङ्गमुख्यैश्च कलिङ्गाधिपतिर्वृतः   ॥06-067-013॥</td></tr>
<tr><td>नागा नरगणौघाश्च दुःशासनपुरःसराः। <br>जयद्रथश्च नृपतिः सहितः सर्वराजभिः   ॥06-067-014॥</td></tr>
<tr><td>हयारोहवराश्चैव तव पुत्रेण चोदिताः। <br>चतुर्दश सहस्राणि सौबलं पर्यवारयन्   ॥06-067-015॥</td></tr>
<tr><td>ततस्ते सहिताः सर्वे विभक्तरथवाहनाः। <br>पाण्डवान्समरे जग्मुस्तावका भरतर्षभ   ॥06-067-016॥</td></tr>
<tr><td>रथिभिर्वारणैरश्वैः पदातैश्च समीरितम्। <br>घोरमायोधनं जज्ञे महाभ्रसदृशं रजः   ॥06-067-017॥</td></tr>
<tr><td>तोमरप्रासनाराचगजाश्वरथयोधिनाम्। <br>बलेन महता भीष्मः समसज्जत्किरीटिना   ॥06-067-018॥</td></tr>
<tr><td>आवन्त्यः काशिराजेन भीमसेनेन सैन्धवः। <br>अजातशत्रुर्मद्राणामृषभेण यशस्विना। <br>सहपुत्रः सहामात्यः शल्येन समसज्जत   ॥06-067-019॥</td></tr>
<tr><td>विकर्णः सहदेवेन चित्रसेनः शिखण्डिना। <br>मत्स्या दुर्योधनं जग्मुः शकुनिं च विशां पते   ॥06-067-020॥</td></tr>
<tr><td>द्रुपदश्चेकितानश्च सात्यकिश्च महारथः। <br>द्रोणेन समसज्जन्त सपुत्रेण महात्मना। <br>कृपश्च कृतवर्मा च धृष्टकेतुमभिद्रुतौ   ॥06-067-021॥</td></tr>
<tr><td>एवं प्रजविताश्वानि भ्रान्तनागरथानि च। <br>सैन्यानि समसज्जन्त प्रयुद्धानि समन्ततः   ॥06-067-022॥</td></tr>
<tr><td>निरभ्रे विद्युतस्तीव्रा दिशश्च रजसावृताः। <br>प्रादुरासन्महोल्काश्च सनिर्घाता विशां पते   ॥06-067-023॥</td></tr>
<tr><td>प्रववौ च महावातः पांसुवर्षं पपात च। <br>नभस्यन्तर्दधे सूर्यः सैन्येन रजसावृतः   ॥06-067-024॥</td></tr>
<tr><td>प्रमोहः सर्वसत्त्वानामतीव समपद्यत। <br>रजसा चाभिभूतानामस्त्रजालैश्च तुद्यताम्   ॥06-067-025॥</td></tr>
<tr><td>वीरबाहुविसृष्टानां सर्वावरणभेदिनाम्। <br>संघातः शरजालानां तुमुलः समपद्यत   ॥06-067-026॥</td></tr>
<tr><td>प्रकाशं चक्रुराकाशमुद्यतानि भुजोत्तमैः। <br>नक्षत्रविमलाभानि शस्त्राणि भरतर्षभ   ॥06-067-027॥</td></tr>
<tr><td>आर्षभाणि विचित्राणि रुक्मजालावृतानि च। <br>संपेतुर्दिक्षु सर्वासु चर्माणि भरतर्षभ   ॥06-067-028॥</td></tr>
<tr><td>सूर्यवर्णैश्च निस्त्रिंशैः पात्यमानानि सर्वशः। <br>दिक्षु सर्वास्वदृश्यन्त शरीराणि शिरांसि च   ॥06-067-029॥</td></tr>
<tr><td>भग्नचक्राक्षनीडाश्च निपातितमहाध्वजाः। <br>हताश्वाः पृथिवीं जग्मुस्तत्र तत्र महारथाः   ॥06-067-030॥</td></tr>
<tr><td>परिपेतुर्हयाश्चात्र केचिच्छस्त्रकृतव्रणाः। <br>रथान्विपरिकर्षन्तो हतेषु रथयोधिषु   ॥06-067-031॥</td></tr>
<tr><td>शराहता भिन्नदेहा बद्धयोक्त्रा हयोत्तमाः। <br>युगानि पर्यकर्षन्त तत्र तत्र स्म भारत   ॥06-067-032॥</td></tr>
<tr><td>अदृश्यन्त ससूताश्च साश्वाः सरथयोधिनः। <br>एकेन बलिना राजन्वारणेन हता रथाः   ॥06-067-033॥</td></tr>
<tr><td>गन्धहस्तिमदस्रावमाघ्राय बहवो रणे। <br>संनिपाते बलौघानां वीतमाददिरे गजाः   ॥06-067-034॥</td></tr>
<tr><td>सतोमरमहामात्रैर्निपतद्भिर्गतासुभिः। <br>बभूवायोधनं छन्नं नाराचाभिहतैर्गजैः   ॥06-067-035॥</td></tr>
<tr><td>संनिपाते बलौघानां प्रेषितैर्वरवारणैः। <br>निपेतुर्युधि संभग्नाः सयोधाः सध्वजा रथाः   ॥06-067-036॥</td></tr>
<tr><td>नागराजोपमैर्हस्तैर्नागैराक्षिप्य संयुगे। <br>व्यदृश्यन्त महाराज संभग्ना रथकूबराः   ॥06-067-037॥</td></tr>
<tr><td>विशीर्णरथजालाश्च केशेष्वाक्षिप्य दन्तिभिः। <br>द्रुमशाखा इवाविध्य निष्पिष्टा रथिनो रणे   ॥06-067-038॥</td></tr>
<tr><td>रथेषु च रथान्युद्धे संसक्तान्वरवारणाः। <br>विकर्षन्तो दिशः सर्वाः संपेतुः सर्वशब्दगाः   ॥06-067-039॥</td></tr>
<tr><td>तेषां तथा कर्षतां च गजानां रूपमाबभौ। <br>सरःसु नलिनीजालं विषक्तमिव कर्षताम्   ॥06-067-040॥</td></tr>
<tr><td>एवं संछादितं तत्र बभूवायोधनं महत्। <br>सादिभिश्च पदातैश्च सध्वजैश्च महारथैः   ॥06-067-041॥</td></tr>
</table>
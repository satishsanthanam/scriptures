<table border = "1"><tr><td>Verse</td></tr>
<tr><td> संजय उवाच। <br>अथात्मजं तव पुनर्गाङ्गेयो ध्यानमास्थितम्। <br>अब्रवीद्भरतश्रेष्ठः संप्रहर्षकरं वचः   ॥06-077-001॥</td></tr>
<tr><td>अहं द्रोणश्च शल्यश्च कृतवर्मा च सात्वतः। <br>अश्वत्थामा विकर्णश्च सोमदत्तोऽथ सैन्धवः   ॥06-077-002॥</td></tr>
<tr><td>विन्दानुविन्दावावन्त्यौ बाह्लिकः सह बाह्लिकैः। <br>त्रिगर्तराजश्च बली मागधश्च सुदुर्जयः   ॥06-077-003॥</td></tr>
<tr><td>बृहद्बलश्च कौसल्यश्चित्रसेनो विविंशतिः। <br>रथाश्च बहुसाहस्राः शोभमाना महाध्वजाः   ॥06-077-004॥</td></tr>
<tr><td>देशजाश्च हया राजन्स्वारूढा हयसादिभिः। <br>गजेन्द्राश्च मदोद्वृत्ताः प्रभिन्नकरटामुखाः   ॥06-077-005॥</td></tr>
<tr><td>पदाताश्च तथा शूरा नानाप्रहरणायुधाः। <br>नानादेशसमुत्पन्नास्त्वदर्थे योद्धुमुद्यताः   ॥06-077-006॥</td></tr>
<tr><td>एते चान्ये च बहवस्त्वदर्थे त्यक्तजीविताः। <br>देवानपि रणे जेतुं समर्था इति मे मतिः   ॥06-077-007॥</td></tr>
<tr><td>अवश्यं तु मया राजंस्तव वाच्यं हितं सदा। <br>अशक्याः पाण्डवा जेतुं देवैरपि सवासवैः। <br>वासुदेवसहायाश्च महेन्द्रसमविक्रमाः   ॥06-077-008॥</td></tr>
<tr><td>सर्वथाहं तु राजेन्द्र करिष्ये वचनं तव। <br>पाण्डवान्वा रणे जेष्ये मां वा जेष्यन्ति पाण्डवाः   ॥06-077-009॥</td></tr>
<tr><td>एवमुक्त्वा ददौ चास्मै विशल्यकरणीं शुभाम्। <br>ओषधीं वीर्यसंपन्नां विशल्यश्चाभवत्तदा   ॥06-077-010॥</td></tr>
<tr><td>ततः प्रभाते विमले स्वेनानीकेन वीर्यवान्। <br>अव्यूहत स्वयं व्यूहं भीष्मो व्यूहविशारदः   ॥06-077-011॥</td></tr>
<tr><td>मण्डलं मनुजश्रेष्ठ नानाशस्त्रसमाकुलम्। <br>संपूर्णं योधमुख्यैश्च तथा दन्तिपदातिभिः   ॥06-077-012॥</td></tr>
<tr><td>रथैरनेकसाहस्रैः समन्तात्परिवारितम्। <br>अश्ववृन्दैर्महद्भिश्च ऋष्टितोमरधारिभिः   ॥06-077-013॥</td></tr>
<tr><td>नागे नागे रथाः सप्त सप्त चाश्वा रथे रथे। <br>अन्वश्वं दश धानुष्का धानुष्के सप्त चर्मिणः   ॥06-077-014॥</td></tr>
<tr><td>एवंव्यूहं महाराज तव सैन्यं महारथैः। <br>स्थितं रणाय महते भीष्मेण युधि पालितम्   ॥06-077-015॥</td></tr>
<tr><td>दशाश्वानां सहस्राणि दन्तिनां च तथैव च। <br>रथानामयुतं चापि पुत्राश्च तव दंशिताः। <br>चित्रसेनादयः शूरा अभ्यरक्षन्पितामहम्   ॥06-077-016॥</td></tr>
<tr><td>रक्ष्यमाणश्च तैः शूरैर्गोप्यमानाश्च तेन ते। <br>संनद्धाः समदृश्यन्त राजानश्च महाबलाः   ॥06-077-017॥</td></tr>
<tr><td>दुर्योधनस्तु समरे दंशितो रथमास्थितः। <br>व्यभ्राजत श्रिया जुष्टो यथा शक्रस्त्रिविष्टपे   ॥06-077-018॥</td></tr>
<tr><td>ततः शब्दो महानासीत्पुत्राणां तव भारत। <br>रथघोषश्च तुमुलो वादित्राणां च निस्वनः   ॥06-077-019॥</td></tr>
<tr><td>भीष्मेण धार्तराष्ट्राणां व्यूढः प्रत्यङ्मुखो युधि। <br>मण्डलः सुमहाव्यूहो दुर्भेद्योऽमित्रघातिनाम्। <br>सर्वतः शुशुभे राजन्रणेऽरीणां दुरासदः   ॥06-077-020॥</td></tr>
<tr><td>मण्डलं तु समालोक्य व्यूहं परमदारुणम्। <br>स्वयं युधिष्ठिरो राजा व्यूहं वज्रमथाकरोत्   ॥06-077-021॥</td></tr>
<tr><td>तथा व्यूढेष्वनीकेषु यथास्थानमवस्थिताः। <br>रथिनः सादिनश्चैव सिंहनादमथानदन्   ॥06-077-022॥</td></tr>
<tr><td>बिभित्सवस्ततो व्यूहं निर्ययुर्युद्धकाङ्क्षिणः। <br>इतरेतरतः शूराः सहसैन्याः प्रहारिणः   ॥06-077-023॥</td></tr>
<tr><td>भारद्वाजो ययौ मत्स्यं द्रौणिश्चापि शिखण्डिनम्। <br>स्वयं दुर्योधनो राजा पार्षतं समुपाद्रवत्   ॥06-077-024॥</td></tr>
<tr><td>नकुलः सहदेवश्च राजन्मद्रेशमीयतुः। <br>विन्दानुविन्दावावन्त्याविरावन्तमभिद्रुतौ   ॥06-077-025॥</td></tr>
<tr><td>सर्वे नृपास्तु समरे धनंजयमयोधयन्। <br>भीमसेनो रणे यत्तो हार्दिक्यं समवारयत्   ॥06-077-026॥</td></tr>
<tr><td>चित्रसेनं विकर्णं च तथा दुर्मर्षणं विभो। <br>आर्जुनिः समरे राजंस्तव पुत्रानयोधयत्   ॥06-077-027॥</td></tr>
<tr><td>प्राग्ज्योतिषं महेष्वासं हैडिम्बो राक्षसोत्तमः। <br>अभिदुद्राव वेगेन मत्तो मत्तमिव द्विपम्   ॥06-077-028॥</td></tr>
<tr><td>अलम्बुसस्ततो राजन्सात्यकिं युद्धदुर्मदम्। <br>ससैन्यं समरे क्रुद्धो राक्षसः समभिद्रवत्   ॥06-077-029॥</td></tr>
<tr><td>भूरिश्रवा रणे यत्तो धृष्टकेतुमयोधयत्। <br>श्रुतायुषं तु राजानं धर्मपुत्रो युधिष्ठिरः   ॥06-077-030॥</td></tr>
<tr><td>चेकितानस्तु समरे कृपमेवान्वयोधयत्। <br>शेषाः प्रतिययुर्यत्ता भीममेव महारथम्   ॥06-077-031॥</td></tr>
<tr><td>ततो राजसहस्राणि परिवव्रुर्धनंजयम्। <br>शक्तितोमरनाराचगदापरिघपाणयः   ॥06-077-032॥</td></tr>
<tr><td>अर्जुनोऽथ भृशं क्रुद्धो वार्ष्णेयमिदमब्रवीत्। <br>पश्य माधव सैन्यानि धार्तराष्ट्रस्य संयुगे। <br>व्यूढानि व्यूहविदुषा गाङ्गेयेन महात्मना   ॥06-077-033॥</td></tr>
<tr><td>युद्धाभिकामाञ्शूरांश्च पश्य माधव दंशितान्। <br>त्रिगर्तराजं सहितं भ्रातृभिः पश्य केशव   ॥06-077-034॥</td></tr>
<tr><td>अद्यैतान्पातयिष्यामि पश्यतस्ते जनार्दन। <br>य इमे मां यदुश्रेष्ठ योद्धुकामा रणाजिरे   ॥06-077-035॥</td></tr>
<tr><td>एवमुक्त्वा तु कौन्तेयो धनुर्ज्यामवमृज्य च। <br>ववर्ष शरवर्षाणि नराधिपगणान्प्रति   ॥06-077-036॥</td></tr>
<tr><td>तेऽपि तं परमेष्वासाः शरवर्षैरपूरयन्। <br>तडागमिव धाराभिर्यथा प्रावृषि तोयदाः   ॥06-077-037॥</td></tr>
<tr><td>हाहाकारो महानासीत्तव सैन्ये विशां पते। <br>छाद्यमानौ भृशं कृष्णौ शरैर्दृष्ट्वा महारणे   ॥06-077-038॥</td></tr>
<tr><td>देवा देवर्षयश्चैव गन्धर्वाश्च महोरगाः। <br>विस्मयं परमं जग्मुर्दृष्ट्वा कृष्णौ तथागतौ   ॥06-077-039॥</td></tr>
<tr><td>ततः क्रुद्धोऽर्जुनो राजन्नैन्द्रमस्त्रमुदीरयत्। <br>तत्राद्भुतमपश्याम विजयस्य पराक्रमम्   ॥06-077-040॥</td></tr>
<tr><td>शस्त्रवृष्टिं परैर्मुक्तां शरौघैर्यदवारयत्। <br>न च तत्राप्यनिर्भिन्नः कश्चिदासीद्विशां पते   ॥06-077-041॥</td></tr>
<tr><td>तेषां राजसहस्राणां हयानां दन्तिनां तथा। <br>द्वाभ्यां त्रिभिः शरैश्चान्यान्पार्थो विव्याध मारिष   ॥06-077-042॥</td></tr>
<tr><td>ते हन्यमानाः पार्थेन भीष्मं शांतनवं ययुः। <br>अगाधे मज्जमानानां भीष्मस्त्राताभवत्तदा   ॥06-077-043॥</td></tr>
<tr><td>आपतद्भिस्तु तैस्तत्र प्रभग्नं तावकं बलम्। <br>संचुक्षुभे महाराज वातैरिव महार्णवः   ॥06-077-044॥</td></tr>
</table>
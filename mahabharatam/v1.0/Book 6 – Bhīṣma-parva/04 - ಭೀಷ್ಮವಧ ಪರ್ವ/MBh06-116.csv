Verse
 संजय उवाच। <br>व्युष्टायां तु महाराज रजन्यां सर्वपार्थिवाः। <br>पाण्डवा धार्तराष्ट्राश्च अभिजग्मुः पितामहम्   ॥06-116-001॥
तं वीरशयने वीरं शयानं कुरुसत्तमम्। <br>अभिवाद्योपतस्थुर्वै क्षत्रियाः क्षत्रियर्षभम्   ॥06-116-002॥
कन्याश्चन्दनचूर्णैश्च लाजैर्माल्यैश्च सर्वशः। <br>स्त्रियो बालास्तथा वृद्धाः प्रेक्षकाश्च पृथग्जनाः। <br>समभ्ययुः शांतनवं भूतानीव तमोनुदम्   ॥06-116-003॥
तूर्याणि गणिका वारास्तथैव नटनर्तकाः। <br>उपानृत्यञ्जगुश्चैव वृद्धं कुरुपितामहम्   ॥06-116-004॥
उपारम्य च युद्धेभ्यः संनाहान्विप्रमुच्य च। <br>आयुधानि च निक्षिप्य सहिताः कुरुपाण्डवाः   ॥06-116-005॥
अन्वासत दुराधर्षं देवव्रतमरिंदमम्। <br>अन्योन्यं प्रीतिमन्तस्ते यथापूर्वं यथावयः   ॥06-116-006॥
सा पार्थिवशताकीर्णा समितिर्भीष्मशोभिता। <br>शुशुभे भारती दीप्ता दिवीवादित्यमण्डलम्   ॥06-116-007॥
विबभौ च नृपाणां सा पितामहमुपासताम्। <br>देवानामिव देवेशं पितामहमुपासताम्   ॥06-116-008॥
भीष्मस्तु वेदनां धैर्यान्निगृह्य भरतर्षभ। <br>अभितप्तः शरैश्चैव नातिहृष्टमनाब्रवीत्   ॥06-116-009॥
शराभितप्तकायोऽहं शरसंतापमूर्छितः। <br>पानीयमभिकाङ्क्षेऽहं राज्ञस्तान्प्रत्यभाषत   ॥06-116-010॥
ततस्ते क्षत्रिया राजन्समाजह्रुः समन्ततः। <br>भक्ष्यानुच्चावचांस्तत्र वारिकुम्भांश्च शीतलान्   ॥06-116-011॥
उपनीतं च तद्दृष्ट्वा भीष्मः शांतनवोऽब्रवीत्। <br>नाद्य तात मया शक्यं भोगान्कांश्चन मानुषान्   ॥06-116-012॥
उपभोक्तुं मनुष्येभ्यः शरशय्यागतो ह्यहम्। <br>प्रतीक्षमाणस्तिष्ठामि निवृत्तिं शशिसूर्ययोः   ॥06-116-013॥
एवमुक्त्वा शांतनवो दीनवाक्सर्वपार्थिवान्। <br>धनंजयं महाबाहुमभ्यभाषत भारत   ॥06-116-014॥
अथोपेत्य महाबाहुरभिवाद्य पितामहम्। <br>अतिष्ठत्प्राञ्जलिः प्रह्वः किं करोमीति चाब्रवीत्   ॥06-116-015॥
तं दृष्ट्वा पाण्डवं राजन्नभिवाद्याग्रतः स्थितम्। <br>अभ्यभाषत धर्मात्मा भीष्मः प्रीतो धनंजयम्   ॥06-116-016॥
दह्यतेऽदः शरीरं मे संस्यूतोऽस्मि महेषुभिः। <br>मर्माणि परिदूयन्ते वदनं मम शुष्यति   ॥06-116-017॥
ह्लादनार्थं शरीरस्य प्रयच्छापो ममार्जुन। <br>त्वं हि शक्तो महेष्वास दातुमम्भो यथाविधि   ॥06-116-018॥
अर्जुनस्तु तथेत्युक्त्वा रथमारुह्य वीर्यवान्। <br>अधिज्यं बलवत्कृत्वा गाण्डीवं व्याक्षिपद्धनुः   ॥06-116-019॥
तस्य ज्यातलनिर्घोषं विस्फूर्जितमिवाशनेः। <br>वित्रेसुः सर्वभूतानि श्रुत्वा सर्वे च पार्थिवाः   ॥06-116-020॥
ततः प्रदक्षिणं कृत्वा रथेन रथिनां वरः। <br>शयानं भरतश्रेष्ठं सर्वशस्त्रभृतां वरम्   ॥06-116-021॥
संधाय च शरं दीप्तमभिमन्त्र्य महायशाः। <br>पर्जन्यास्त्रेण संयोज्य सर्वलोकस्य पश्यतः। <br>अविध्यत्पृथिवीं पार्थः पार्श्वे भीष्मस्य दक्षिणे   ॥06-116-022॥
उत्पपात ततो धारा विमला वारिणः शिवा। <br>शीतस्यामृतकल्पस्य दिव्यगन्धरसस्य च   ॥06-116-023॥
अतर्पयत्ततः पार्थः शीतया वारिधारया। <br>भीष्मं कुरूणामृषभं दिव्यकर्मपराक्रमः   ॥06-116-024॥
कर्मणा तेन पार्थस्य शक्रष्येव विकुर्वतः। <br>विस्मयं परमं जग्मुस्ततस्ते वसुधाधिपाः   ॥06-116-025॥
तत्कर्म प्रेक्ष्य बीभत्सोरतिमानुषमद्भुतम्। <br>संप्रावेपन्त कुरवो गावः शीतार्दिता इव   ॥06-116-026॥
विस्मयाच्चोत्तरीयाणि व्याविध्यन्सर्वतो नृपाः। <br>शङ्खदुन्दुभिनिर्घोषैस्तुमुलं सर्वतोऽभवत्   ॥06-116-027॥
तृप्तः शांतनवश्चापि राजन्बीभत्सुमब्रवीत्। <br>सर्वपार्थिववीराणां संनिधौ पूजयन्निव   ॥06-116-028॥
नैतच्चित्रं महाबाहो त्वयि कौरवनन्दन। <br>कथितो नारदेनासि पूर्वर्षिरमितद्युतिः   ॥06-116-029॥
वासुदेवसहायस्त्वं महत्कर्म करिष्यसि। <br>यन्नोत्सहति देवेन्द्रः सह देवैरपि ध्रुवम्   ॥06-116-030॥
विदुस्त्वां निधनं पार्थ सर्वक्षत्रस्य तद्विदः। <br>धनुर्धराणामेकस्त्वं पृथिव्यां प्रवरो नृषु   ॥06-116-031॥
मनुष्या जगति श्रेष्ठाः पक्षिणां गरुडो वरः। <br>सरसां सागरः श्रेष्ठो गौर्वरिष्ठा चतुष्पदाम्   ॥06-116-032॥
आदित्यस्तेजसां श्रेष्ठो गिरीणां हिमवान्वरः। <br>जातीनां ब्राह्मणः श्रेष्ठः श्रेष्ठस्त्वमसि धन्विनाम्   ॥06-116-033॥
न वै श्रुतं धार्तराष्ट्रेण वाक्यं; संबोध्यमानं विदुरेण चैव। <br>द्रोणेन रामेण जनार्दनेन; मुहुर्मुहुः संजयेनापि चोक्तम्   ॥06-116-034॥
परीतबुद्धिर्हि विसंज्ञकल्पो; दुर्योधनो नाभ्यनन्दद्वचो मे। <br>स शेष्यते वै निहतश्चिराय; शास्त्रातिगो भीमबलाभिभूतः   ॥06-116-035॥
ततः श्रुत्वा तद्वचः कौरवेन्द्रो; दुर्योधनो दीनमना बभूव। <br>तमब्रवीच्छांतनवोऽभिवीक्ष्य; निबोध राजन्भव वीतमन्युः   ॥06-116-036॥
दृष्टं दुर्योधनेदं ते यथा पार्थेन धीमता। <br>जलस्य धारा जनिता शीतस्यामृतगन्धिनः। <br>एतस्य कर्ता लोकेऽस्मिन्नान्यः कश्चन विद्यते   ॥06-116-037॥
आग्नेयं वारुणं सौम्यं वायव्यमथ वैष्णवम्। <br>ऐन्द्रं पाशुपतं ब्राह्मं पारमेष्ठ्यं प्रजापतेः। <br>धातुस्त्वष्टुश्च सवितुर्दिव्यान्यस्त्राणि सर्वशः   ॥06-116-038॥
सर्वस्मिन्मानुषे लोके वेत्त्येको हि धनंजयः। <br>कृष्णो वा देवकीपुत्रो नान्यो वै वेद कश्चन। <br>न शक्याः पाण्डवास्तात युद्धे जेतुं कथंचन   ॥06-116-039॥
अमानुषाणि कर्माणि यस्यैतानि महात्मनः। <br>तेन सत्त्ववता संख्ये शूरेणाहवशोभिना। <br>कृतिना समरे राजन्संधिस्ते तात युज्यताम्   ॥06-116-040॥
यावत्कृष्णो महाबाहुः स्वाधीनः कुरुसंसदि। <br>तावत्पार्थेन शूरेण संधिस्ते तात युज्यताम्   ॥06-116-041॥
यावच्चमूं न ते शेषां शरैः संनतपर्वभिः। <br>नाशयत्यर्जुनस्तावत्संधिस्ते तात युज्यताम्   ॥06-116-042॥
यावत्तिष्ठन्ति समरे हतशेषाः सहोदराः। <br>नृपाश्च बहवो राजंस्तावत्संधिः प्रयुज्यताम्   ॥06-116-043॥
न निर्दहति ते यावत्क्रोधदीप्तेक्षणश्चमूम्। <br>युधिष्ठिरो हि तावद्वै संधिस्ते तात युज्यताम्   ॥06-116-044॥
नकुलः सहदेवश्च भीमसेनश्च पाण्डवः। <br>यावच्चमूं महाराज नाशयन्ति न सर्वशः। <br>तावत्ते पाण्डवैः सार्धं सौभ्रात्रं तात रोचताम्   ॥06-116-045॥
युद्धं मदन्तमेवास्तु तात संशाम्य पाण्डवैः। <br>एतत्ते रोचतां वाक्यं यदुक्तोऽसि मयानघ। <br>एतत्क्षेममहं मन्ये तव चैव कुलस्य च   ॥06-116-046॥
त्यक्त्वा मन्युमुपशाम्यस्व पार्थैः; पर्याप्तमेतद्यत्कृतं फल्गुनेन। <br>भीष्मस्यान्तादस्तु वः सौहृदं वा; संप्रश्लेषः साधु राजन्प्रसीद   ॥06-116-047॥
राज्यस्यार्धं दीयतां पाण्डवाना;मिन्द्रप्रस्थं धर्मराजोऽनुशास्तु। <br>मा मित्रध्रुक्पार्थिवानां जघन्यः; पापां कीर्तिं प्राप्स्यसे कौरवेन्द्र   ॥06-116-048॥
ममावसानाच्छान्तिरस्तु प्रजानां; संगच्छन्तां पार्थिवाः प्रीतिमन्तः। <br>पिता पुत्रं मातुलं भागिनेयो; भ्राता चैव भ्रातरं प्रैतु राजन्   ॥06-116-049॥
न चेदेवं प्राप्तकालं वचो मे; मोहाविष्टः प्रतिपत्स्यस्यबुद्ध्या। <br>भीष्मस्यान्तादेतदन्ताः स्थ सर्वे; सत्यामेतां भारतीमीरयामि   ॥06-116-050॥
एतद्वाक्यं सौहृदादापगेयो; मध्ये राज्ञां भारतं श्रावयित्वा। <br>तूष्णीमासीच्छल्यसंतप्तमर्मा; यत्वात्मानं वेदनां संनिगृह्य   ॥06-116-051॥

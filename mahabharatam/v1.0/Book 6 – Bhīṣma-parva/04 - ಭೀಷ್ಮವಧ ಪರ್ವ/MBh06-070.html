<table border = "1"><tr><td>Verse</td></tr>
<tr><td> संजय उवाच। <br>अथ राजन्महाबाहुः सात्यकिर्युद्धदुर्मदः। <br>विकृष्य चापं समरे भारसाधनमुत्तमम्   ॥06-070-001॥</td></tr>
<tr><td>प्रामुञ्चत्पुङ्खसंयुक्ताञ्शरानाशीविषोपमान्। <br>प्रकाशं लघु चित्रं च दर्शयन्नस्त्रलाघवम्   ॥06-070-002॥</td></tr>
<tr><td>तस्य विक्षिपतश्चापं शरानन्यांश्च मुञ्चतः। <br>आददानस्य भूयश्च संदधानस्य चापरान्   ॥06-070-003॥</td></tr>
<tr><td>क्षिपतश्च शरानस्य रणे शत्रून्विनिघ्नतः। <br>ददृशे रूपमत्यर्थं मेघस्येव प्रवर्षतः   ॥06-070-004॥</td></tr>
<tr><td>तमुदीर्यन्तमालोक्य राजा दुर्योधनस्ततः। <br>रथानामयुतं तस्य प्रेषयामास भारत   ॥06-070-005॥</td></tr>
<tr><td>तांस्तु सर्वान्महेष्वासान्सात्यकिः सत्यविक्रमः। <br>जघान परमेष्वासो दिव्येनास्त्रेण वीर्यवान्   ॥06-070-006॥</td></tr>
<tr><td>स कृत्वा दारुणं कर्म प्रगृहीतशरासनः। <br>आससाद ततो वीरो भूरिश्रवसमाहवे   ॥06-070-007॥</td></tr>
<tr><td>स हि संदृश्य सेनां तां युयुधानेन पातिताम्। <br>अभ्यधावत संक्रुद्धः कुरूणां कीर्तिवर्धनः   ॥06-070-008॥</td></tr>
<tr><td>इन्द्रायुधसवर्णं तत्स विस्फार्य महद्धनुः। <br>व्यसृजद्वज्रसंकाशाञ्शरानाशीविषोपमान्। <br>सहस्रशो महाराज दर्शयन्पाणिलाघवम्   ॥06-070-009॥</td></tr>
<tr><td>शरांस्तान्मृत्युसंस्पर्शान्सात्यकेस्तु पदानुगाः। <br>न विषेहुस्तदा राजन्दुद्रुवुस्ते समन्ततः। <br>विहाय समरे राजन्सात्यकिं युद्धदुर्मदम्   ॥06-070-010॥</td></tr>
<tr><td>तं दृष्ट्वा युयुधानस्य सुता दश महाबलाः। <br>महारथाः समाख्याताश्चित्रवर्मायुधध्वजाः   ॥06-070-011॥</td></tr>
<tr><td>समासाद्य महेष्वासं भूरिश्रवसमाहवे। <br>ऊचुः सर्वे सुसंरब्धा यूपकेतुं महारणे   ॥06-070-012॥</td></tr>
<tr><td>भो भो कौरवदायाद सहास्माभिर्महाबल। <br>एहि युध्यस्व संग्रामे समस्तैः पृथगेव वा   ॥06-070-013॥</td></tr>
<tr><td>अस्मान्वा त्वं पराजित्य यशः प्राप्नुहि संयुगे। <br>वयं वा त्वां पराजित्य प्रीतिं दास्यामहे पितुः   ॥06-070-014॥</td></tr>
<tr><td>एवमुक्तस्तदा शूरैस्तानुवाच महाबलः। <br>वीर्यश्लाघी नरश्रेष्ठस्तान्दृष्ट्वा समुपस्थितान्   ॥06-070-015॥</td></tr>
<tr><td>साध्विदं कथ्यते वीरा यदेवं मतिरद्य वः। <br>युध्यध्वं सहिता यत्ता निहनिष्यामि वो रणे   ॥06-070-016॥</td></tr>
<tr><td>एवमुक्ता महेष्वासास्ते वीराः क्षिप्रकारिणः। <br>महता शरवर्षेण अभ्यवर्षन्नरिंदमम्   ॥06-070-017॥</td></tr>
<tr><td>अपराह्णे महाराज संग्रामस्तुमुलोऽभवत्। <br>एकस्य च बहूनां च समेतानां रणाजिरे   ॥06-070-018॥</td></tr>
<tr><td>तमेकं रथिनां श्रेष्ठं शरवर्षैरवाकिरन्। <br>प्रावृषीव महाशैलं सिषिचुर्जलदा नृप   ॥06-070-019॥</td></tr>
<tr><td>तैस्तु मुक्ताञ्शरौघांस्तान्यमदण्डाशनिप्रभान्। <br>असंप्राप्तानसंप्राप्तांश्चिच्छेदाशु महारथः   ॥06-070-020॥</td></tr>
<tr><td>तत्राद्भुतमपश्याम सौमदत्तेः पराक्रमम्। <br>यदेको बहुभिर्युद्धे समसज्जदभीतवत्   ॥06-070-021॥</td></tr>
<tr><td>विसृज्य शरवृष्टिं तां दश राजन्महारथाः। <br>परिवार्य महाबाहुं निहन्तुमुपचक्रमुः   ॥06-070-022॥</td></tr>
<tr><td>सौमदत्तिस्ततः क्रुद्धस्तेषां चापानि भारत। <br>चिच्छेद दशभिर्बाणैर्निमेषेण महारथः   ॥06-070-023॥</td></tr>
<tr><td>अथैषां छिन्नधनुषां भल्लैः संनतपर्वभिः। <br>चिच्छेद समरे राजञ्शिरांसि निशितैः शरैः। <br>ते हता न्यपतन्भूमौ वज्रभग्ना इव द्रुमाः   ॥06-070-024॥</td></tr>
<tr><td>तान्दृष्ट्वा निहतान्वीरान्रणे पुत्रान्महाबलान्। <br>वार्ष्णेयो विनदन्राजन्भूरिश्रवसमभ्ययात्   ॥06-070-025॥</td></tr>
<tr><td>रथं रथेन समरे पीडयित्वा महाबलौ। <br>तावन्योन्यस्य समरे निहत्य रथवाजिनः। <br>विरथावभिवल्गन्तौ समेयातां महारथौ   ॥06-070-026॥</td></tr>
<tr><td>प्रगृहीतमहाखड्गौ तौ चर्मवरधारिणौ। <br>शुशुभाते नरव्याघ्रौ युद्धाय समवस्थितौ   ॥06-070-027॥</td></tr>
<tr><td>ततः सात्यकिमभ्येत्य निस्त्रिंशवरधारिणम्। <br>भीमसेनस्त्वरन्राजन्रथमारोपयत्तदा   ॥06-070-028॥</td></tr>
<tr><td>तवापि तनयो राजन्भूरिश्रवसमाहवे। <br>आरोपयद्रथं तूर्णं पश्यतां सर्वधन्विनाम्   ॥06-070-029॥</td></tr>
<tr><td>तस्मिंस्तथा वर्तमाने रणे भीष्मं महारथम्। <br>अयोधयन्त संरब्धाः पाण्डवा भरतर्षभ   ॥06-070-030॥</td></tr>
<tr><td>लोहितायति चादित्ये त्वरमाणो धनंजयः। <br>पञ्चविंशतिसाहस्रान्निजघान महारथान्   ॥06-070-031॥</td></tr>
<tr><td>ते हि दुर्योधनादिष्टास्तदा पार्थनिबर्हणे। <br>संप्राप्यैव गता नाशं शलभा इव पावकम्   ॥06-070-032॥</td></tr>
<tr><td>ततो मत्स्याः केकयाश्च धनुर्वेदविशारदाः। <br>परिवव्रुस्तदा पार्थं सहपुत्रं महारथम्   ॥06-070-033॥</td></tr>
<tr><td>एतस्मिन्नेव काले तु सूर्येऽस्तमुपगच्छति। <br>सर्वेषामेव सैन्यानां प्रमोहः समजायत   ॥06-070-034॥</td></tr>
<tr><td>अवहारं ततश्चक्रे पिता देवव्रतस्तव। <br>संध्याकाले महाराज सैन्यानां श्रान्तवाहनः   ॥06-070-035॥</td></tr>
<tr><td>पाण्डवानां कुरूणां च परस्परसमागमे। <br>ते सेने भृशसंविग्ने ययतुः स्वं निवेशनम्   ॥06-070-036॥</td></tr>
<tr><td>ततः स्वशिबिरं गत्वा न्यविशंस्तत्र भारत। <br>पाण्डवाः सृञ्जयैः सार्धं कुरवश्च यथाविधि   ॥06-070-037॥</td></tr>
</table>
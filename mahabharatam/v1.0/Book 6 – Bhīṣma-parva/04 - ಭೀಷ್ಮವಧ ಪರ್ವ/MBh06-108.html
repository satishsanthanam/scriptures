<table border = "1"><tr><td>Verse</td></tr>
<tr><td> संजय उवाच। <br>अथ वीरो महेष्वासो मत्तवारणविक्रमः। <br>समादाय महच्चापं मत्तवारणवारणम्   ॥06-108-001॥</td></tr>
<tr><td>विधुन्वानो धनुः श्रेष्ठं द्रावयाणो महारथान्। <br>पृतनां पाण्डवेयानां पातयानो महारथः   ॥06-108-002॥</td></tr>
<tr><td>निमित्तानि निमित्तज्ञः सर्वतो वीक्ष्य वीर्यवान्। <br>प्रतपन्तमनीकानि द्रोणः पुत्रमभाषत   ॥06-108-003॥</td></tr>
<tr><td>अयं स दिवसस्तात यत्र पार्थो महारथः। <br>जिघांसुः समरे भीष्मं परं यत्नं करिष्यति   ॥06-108-004॥</td></tr>
<tr><td>उत्पतन्ति हि मे बाणा धनुः प्रस्फुरतीव मे। <br>योगमस्त्राणि गच्छन्ति क्रूरे मे वर्तते मतिः   ॥06-108-005॥</td></tr>
<tr><td>दिक्षु शान्तासु घोराणि व्याहरन्ति मृगद्विजाः। <br>नीचैर्गृध्रा निलीयन्ते भारतानां चमूं प्रति   ॥06-108-006॥</td></tr>
<tr><td>नष्टप्रभ इवादित्यः सर्वतो लोहिता दिशः। <br>रसते व्यथते भूमिरनुष्टनति वाहनम्   ॥06-108-007॥</td></tr>
<tr><td>कङ्का गृध्रा बलाकाश्च व्याहरन्ति मुहुर्मुहुः। <br>शिवाश्चाशिवनिर्घोषा वेदयन्त्यो महद्भयम्   ॥06-108-008॥</td></tr>
<tr><td>पपात महती चोल्का मध्येनादित्यमण्डलात्। <br>सकबन्धश्च परिघो भानुमावृत्य तिष्ठति   ॥06-108-009॥</td></tr>
<tr><td>परिवेषस्तथा घोरश्चन्द्रभास्करयोरभूत्। <br>वेदयानो भयं घोरं राज्ञां देहावकर्तनम्   ॥06-108-010॥</td></tr>
<tr><td>देवतायतनस्थाश्च कौरवेन्द्रस्य देवताः। <br>कम्पन्ते च हसन्ते च नृत्यन्ति च रुदन्ति च   ॥06-108-011॥</td></tr>
<tr><td>अपसव्यं ग्रहाश्चक्रुरलक्ष्माणं निशाकरम्। <br>अवाक्शिराश्च भगवानुदतिष्ठत चन्द्रमाः   ॥06-108-012॥</td></tr>
<tr><td>वपूंषि च नरेन्द्राणां विगतानीव लक्षये। <br>धार्तराष्ट्रस्य सैन्येषु न च भ्राजन्ति दंशिताः   ॥06-108-013॥</td></tr>
<tr><td>सेनयोरुभयोश्चैव समन्ताच्छ्रूयते महान्। <br>पाञ्चजन्यस्य निर्घोषो गाण्डीवस्य च निस्वनः   ॥06-108-014॥</td></tr>
<tr><td>ध्रुवमास्थाय बीभत्सुरुत्तमास्त्राणि संयुगे। <br>अपास्यान्यान्रणे योधानभ्यस्यति पितामहम्   ॥06-108-015॥</td></tr>
<tr><td>हृष्यन्ति रोमकूपानि सीदतीव च मे मनः। <br>चिन्तयित्वा महाबाहो भीष्मार्जुनसमागमम्   ॥06-108-016॥</td></tr>
<tr><td>तं चैव निकृतिप्रज्ञं पाञ्चाल्यं पापचेतसम्। <br>पुरस्कृत्य रणे पार्थो भीष्मस्यायोधनं गतः   ॥06-108-017॥</td></tr>
<tr><td>अब्रवीच्च पुरा भीष्मो नाहं हन्यां शिखण्डिनम्। <br>स्त्री ह्येषा विहिता धात्रा दैवाच्च स पुनः पुमान्   ॥06-108-018॥</td></tr>
<tr><td>अमङ्गल्यध्वजश्चैव याज्ञसेनिर्महारथः। <br>न चामङ्गलकेतोः स प्रहरेदापगासुतः   ॥06-108-019॥</td></tr>
<tr><td>एतद्विचिन्तयानस्य प्रज्ञा सीदति मे भृशम्। <br>अद्यैव तु रणे पार्थः कुरुवृद्धमुपाद्रवत्   ॥06-108-020॥</td></tr>
<tr><td>युधिष्ठिरस्य च क्रोधो भीष्मार्जुनसमागमः। <br>मम चास्त्राभिसंरम्भः प्रजानामशुभं ध्रुवम्   ॥06-108-021॥</td></tr>
<tr><td>मनस्वी बलवाञ्शूरः कृतास्त्रो दृढविक्रमः। <br>दूरपाती दृढेषुश्च निमित्तज्ञश्च पाण्डवः   ॥06-108-022॥</td></tr>
<tr><td>अजेयः समरे चैव देवैरपि सवासवैः। <br>बलवान्बुद्धिमांश्चैव जितक्लेशो युधां वरः   ॥06-108-023॥</td></tr>
<tr><td>विजयी च रणे नित्यं भैरवास्त्रश्च पाण्डवः। <br>तस्य मार्गं परिहरन्द्रुतं गच्छ यतव्रतम्   ॥06-108-024॥</td></tr>
<tr><td>पश्य चैतन्महाबाहो वैशसं समुपस्थितम्। <br>हेमचित्राणि शूराणां महान्ति च शुभानि च   ॥06-108-025॥</td></tr>
<tr><td>कवचान्यवदीर्यन्ते शरैः संनतपर्वभिः। <br>छिद्यन्ते च ध्वजाग्राणि तोमराणि धनूंषि च   ॥06-108-026॥</td></tr>
<tr><td>प्रासाश्च विमलास्तीक्ष्णाः शक्त्यश्च कनकोज्ज्वलाः। <br>वैजयन्त्यश्च नागानां संक्रुद्धेन किरीटिना   ॥06-108-027॥</td></tr>
<tr><td>नायं संरक्षितुं कालः प्राणान्पुत्रोपजीविभिः। <br>याहि स्वर्गं पुरस्कृत्य यशसे विजयाय च   ॥06-108-028॥</td></tr>
<tr><td>हयनागरथावर्तां महाघोरां सुदुस्तराम्। <br>रथेन संग्रामनदीं तरत्येष कपिध्वजः   ॥06-108-029॥</td></tr>
<tr><td>ब्रह्मण्यता दमो दानं तपश्च चरितं महत्। <br>इहैव दृश्यते राज्ञो भ्राता यस्य धनंजयः   ॥06-108-030॥</td></tr>
<tr><td>भीमसेनश्च बलवान्माद्रीपुत्रौ च पाण्डवौ। <br>वासुदेवश्च वार्ष्णेयो यस्य नाथो व्यवस्थितः   ॥06-108-031॥</td></tr>
<tr><td>तस्यैष मन्युप्रभवो धार्तराष्ट्रस्य दुर्मतेः। <br>तपोदग्धशरीरस्य कोपो दहति भारतान्   ॥06-108-032॥</td></tr>
<tr><td>एष संदृश्यते पार्थो वासुदेवव्यपाश्रयः। <br>दारयन्सर्वसैन्यानि धार्तराष्ट्राणि सर्वशः   ॥06-108-033॥</td></tr>
<tr><td>एतदालोक्यते सैन्यं क्षोभ्यमाणं किरीटिना। <br>महोर्मिनद्धं सुमहत्तिमिनेव नदीमुखम्   ॥06-108-034॥</td></tr>
<tr><td>हाहाकिलकिलाशब्दाः श्रूयन्ते च चमूमुखे। <br>याहि पाञ्चालदायादमहं यास्ये युधिष्ठिरम्   ॥06-108-035॥</td></tr>
<tr><td>दुर्लभं ह्यन्तरं राज्ञो व्यूहस्यामिततेजसः। <br>समुद्रकुक्षिप्रतिमं सर्वतोऽतिरथैः स्थितैः   ॥06-108-036॥</td></tr>
<tr><td>सात्यकिश्चाभिमन्युश्च धृष्टद्युम्नवृकोदरौ। <br>परिरक्षन्ति राजानं यमौ च मनुजेश्वरम्   ॥06-108-037॥</td></tr>
<tr><td>उपेन्द्रसदृशः श्यामो महाशाल इवोद्गतः। <br>एष गच्छत्यनीकानि द्वितीय इव फल्गुनः   ॥06-108-038॥</td></tr>
<tr><td>उत्तमास्त्राणि चादत्स्व गृहीत्वान्यन्महद्धनुः। <br>पार्श्वतो याहि राजानं युध्यस्व च वृकोदरम्   ॥06-108-039॥</td></tr>
<tr><td>को हि नेच्छेत्प्रियं पुत्रं जीवन्तं शाश्वतीः समाः। <br>क्षत्रधर्मं पुरस्कृत्य ततस्त्वा विनियुज्महे   ॥06-108-040॥</td></tr>
<tr><td>एष चापि रणे भीष्मो दहते वै महाचमूम्। <br>युद्धे सुसदृशस्तात यमस्य वरुणस्य च   ॥06-108-041॥</td></tr>
</table>
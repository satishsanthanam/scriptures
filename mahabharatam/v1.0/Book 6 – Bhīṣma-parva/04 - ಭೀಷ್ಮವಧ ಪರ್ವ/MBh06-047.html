<table border = "1"><tr><td>Verse</td></tr>
<tr><td> संजय उवाच। <br>क्रौञ्चं ततो महाव्यूहमभेद्यं तनयस्तव। <br>व्यूढं दृष्ट्वा महाघोरं पार्थेनामिततेजसा   ॥06-047-001॥</td></tr>
<tr><td>आचार्यमुपसंगम्य कृपं शल्यं च मारिष। <br>सौमदत्तिं विकर्णं च अश्वत्थामानमेव च   ॥06-047-002॥</td></tr>
<tr><td>दुःशासनादीन्भ्रातॄंश्च स सर्वानेव भारत। <br>अन्यांश्च सुबहूञ्शूरान्युद्धाय समुपागतान्   ॥06-047-003॥</td></tr>
<tr><td>प्राहेदं वचनं काले हर्षयंस्तनयस्तव। <br>नानाशस्त्रप्रहरणाः सर्वे शस्त्रास्त्रवेदिनः   ॥06-047-004॥</td></tr>
<tr><td>एकैकशः समर्था हि यूयं सर्वे महारथाः। <br>पाण्डुपुत्रान्रणे हन्तुं ससैन्यान्किमु संहताः   ॥06-047-005॥</td></tr>
<tr><td>अपर्याप्तं तदस्माकं बलं भीष्माभिरक्षितम्। <br>पर्याप्तं त्विदमेतेषां बलं पार्थिवसत्तमाः   ॥06-047-006॥</td></tr>
<tr><td>संस्थानाः शूरसेनाश्च वेणिकाः कुकुरास्तथा। <br>आरेवकास्त्रिगर्ताश्च मद्रका यवनास्तथा   ॥06-047-007॥</td></tr>
<tr><td>शत्रुंजयेन सहितास्तथा दुःशासनेन च। <br>विकर्णेन च वीरेण तथा नन्दोपनन्दकैः   ॥06-047-008॥</td></tr>
<tr><td>चित्रसेनेन सहिताः सहिताः पाणिभद्रकैः। <br>भीष्ममेवाभिरक्षन्तु सह सैन्यपुरस्कृताः   ॥06-047-009॥</td></tr>
<tr><td>ततो द्रोणश्च भीष्मश्च तव पुत्रश्च मारिष। <br>अव्यूहन्त महाव्यूहं पाण्डूनां प्रतिबाधने   ॥06-047-010॥</td></tr>
<tr><td>भीष्मः सैन्येन महता समन्तात्परिवारितः। <br>ययौ प्रकर्षन्महतीं वाहिनीं सुरराडिव   ॥06-047-011॥</td></tr>
<tr><td>तमन्वयान्महेष्वासो भारद्वाजः प्रतापवान्। <br>कुन्तलैश्च दशार्णैश्च मागधैश्च विशां पते   ॥06-047-012॥</td></tr>
<tr><td>विदर्भैर्मेकलैश्चैव कर्णप्रावरणैरपि। <br>सहिताः सर्वसैन्येन भीष्ममाहवशोभिनम्   ॥06-047-013॥</td></tr>
<tr><td>गान्धाराः सिन्धुसौवीराः शिबयोऽथ वसातयः। <br>शकुनिश्च स्वसैन्येन भारद्वाजमपालयत्   ॥06-047-014॥</td></tr>
<tr><td>ततो दुर्योधनो राजा सहितः सर्वसोदरैः। <br>अश्वातकैर्विकर्णैश्च तथा शर्मिलकोसलैः   ॥06-047-015॥</td></tr>
<tr><td>दरदैश्चूचुपैश्चैव तथा क्षुद्रकमालवैः। <br>अभ्यरक्षत संहृष्टः सौबलेयस्य वाहिनीम्   ॥06-047-016॥</td></tr>
<tr><td>भूरिश्रवाः शलः शल्यो भगदत्तश्च मारिष। <br>विन्दानुविन्दावावन्त्यौ वामं पार्श्वमपालयन्   ॥06-047-017॥</td></tr>
<tr><td>सौमदत्तिः सुशर्मा च काम्बोजश्च सुदक्षिणः। <br>शतायुश्च श्रुतायुश्च दक्षिणं पार्श्वमास्थिताः   ॥06-047-018॥</td></tr>
<tr><td>अश्वत्थामा कृपश्चैव कृतवर्मा च सात्वतः। <br>महत्या सेनया सार्धं सेनापृष्ठे व्यवस्थिताः   ॥06-047-019॥</td></tr>
<tr><td>पृष्ठगोपास्तु तस्यासन्नानादेश्या जनेश्वराः। <br>केतुमान्वसुदानश्च पुत्रः काश्यस्य चाभिभूः   ॥06-047-020॥</td></tr>
<tr><td>ततस्ते तावकाः सर्वे हृष्टा युद्धाय भारत। <br>दध्मुः शङ्खान्मुदा युक्ताः सिंहनादांश्च नादयन्   ॥06-047-021॥</td></tr>
<tr><td>तेषां श्रुत्वा तु हृष्टानां कुरुवृद्धः पितामहः। <br>सिंहनादं विनद्योच्चैः शङ्खं दध्मौ प्रतापवान्   ॥06-047-022॥</td></tr>
<tr><td>ततः शङ्खाश्च भेर्यश्च पेश्यश्च विविधाः परैः। <br>आनकाश्चाभ्यहन्यन्त स शब्दस्तुमुलोऽभवत्   ॥06-047-023॥</td></tr>
<tr><td>ततः श्वेतैर्हयैर्युक्ते महति स्यन्दने स्थितौ। <br>प्रदध्मतुः शङ्खवरौ हेमरत्नपरिष्कृतौ   ॥06-047-024॥</td></tr>
<tr><td>पाञ्चजन्यं हृषीकेशो देवदत्तं धनंजयः। <br>पौण्ड्रं दध्मौ महाशङ्खं भीमकर्मा वृकोदरः   ॥06-047-025॥</td></tr>
<tr><td>अनन्तविजयं राजा कुन्तीपुत्रो युधिष्ठिरः। <br>नकुलः सहदेवश्च सुघोषमणिपुष्पकौ   ॥06-047-026॥</td></tr>
<tr><td>काशिराजश्च शैब्यश्च शिखण्डी च महारथः। <br>धृष्टद्युम्नो विराटश्च सात्यकिश्च महायशाः   ॥06-047-027॥</td></tr>
<tr><td>पाञ्चाल्यश्च महेष्वासो द्रौपद्याः पञ्च चात्मजाः। <br>सर्वे दध्मुर्महाशङ्खान्सिंहनादांश्च नेदिरे   ॥06-047-028॥</td></tr>
<tr><td>स घोषः सुमहांस्तत्र वीरैस्तैः समुदीरितः। <br>नभश्च पृथिवीं चैव तुमुलो व्यनुनादयत्   ॥06-047-029॥</td></tr>
<tr><td>एवमेते महाराज प्रहृष्टाः कुरुपाण्डवाः। <br>पुनर्युद्धाय संजग्मुस्तापयानाः परस्परम्   ॥06-047-030॥</td></tr>
</table>
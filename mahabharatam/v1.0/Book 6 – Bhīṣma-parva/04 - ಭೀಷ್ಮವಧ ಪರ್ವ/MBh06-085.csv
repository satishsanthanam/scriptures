Verse
 धृतराष्ट्र उवाच। <br>दृष्ट्वा मम हतान्पुत्रान्बहूनेकेन संजय। <br>भीष्मो द्रोणः कृपश्चैव किमकुर्वत संयुगे   ॥06-085-001॥
अहन्यहनि मे पुत्राः क्षयं गच्छन्ति संजय। <br>मन्येऽहं सर्वथा सूत दैवेनोपहता भृशम्   ॥06-085-002॥
यत्र मे तनयाः सर्वे जीयन्ते न जयन्त्युत। <br>यत्र भीष्मस्य द्रोणस्य कृपस्य च महात्मनः   ॥06-085-003॥
सौमदत्तेश्च वीरस्य भगदत्तस्य चोभयोः। <br>अश्वत्थाम्नस्तथा तात शूराणां सुमहात्मनाम्   ॥06-085-004॥
अन्येषां चैव वीराणां मध्यगास्तनया मम। <br>यदहन्यन्त संग्रामे किमन्यद्भागधेयतः   ॥06-085-005॥
न हि दुर्योधनो मन्दः पुरा प्रोक्तमबुध्यत। <br>वार्यमाणो मया तात भीष्मेण विदुरेण च   ॥06-085-006॥
गान्धार्या चैव दुर्मेधाः सततं हितकाम्यया। <br>नावबुध्यत्पुरा मोहात्तस्य प्राप्तमिदं फलम्   ॥06-085-007॥
यद्भीमसेनः समरे पुत्रान्मम विचेतसः। <br>अहन्यहनि संक्रुद्धो नयते यमसादनम्   ॥06-085-008॥
 संजय उवाच। <br>इदं तत्समनुप्राप्तं क्षत्तुर्वचनमुत्तमम्। <br>न बुद्धवानसि विभो प्रोच्यमानं हितं तदा   ॥06-085-009॥
निवारय सुतान्द्यूतात्पाण्डवान्मा द्रुहेति च। <br>सुहृदां हितकामानां ब्रुवतां तत्तदेव च   ॥06-085-010॥
न शुश्रूषसि यद्वाक्यं मर्त्यः पथ्यमिवौषधम्। <br>तदेव त्वामनुप्राप्तं वचनं साधु भाषितम्   ॥06-085-011॥
विदुरद्रोणभीष्माणां तथान्येषां हितैषिणाम्। <br>अकृत्वा वचनं पथ्यं क्षयं गच्छन्ति कौरवाः   ॥06-085-012॥
तदेतत्समतिक्रान्तं पूर्वमेव विशां पते। <br>तस्मान्मे शृणु तत्त्वेन यथा युद्धमवर्तत   ॥06-085-013॥
मध्याह्ने सुमहारौद्रः संग्रामः समपद्यत। <br>लोकक्षयकरो राजंस्तन्मे निगदतः शृणु   ॥06-085-014॥
ततः सर्वाणि सैन्यानि धर्मपुत्रस्य शासनात्। <br>संरब्धान्यभ्यधावन्त भीष्ममेव जिघांसया   ॥06-085-015॥
धृष्टद्युम्नः शिखण्डी च सात्यकिश्च महारथः। <br>युक्तानीका महाराज भीष्ममेव समभ्ययुः   ॥06-085-016॥
अर्जुनो द्रौपदेयाश्च चेकितानश्च संयुगे। <br>दुर्योधनसमादिष्टान्राज्ञः सर्वान्समभ्ययुः   ॥06-085-017॥
अभिमन्युस्तथा वीरो हैडिम्बश्च महारथः। <br>भीमसेनश्च संक्रुद्धस्तेऽभ्यधावन्त कौरवान्   ॥06-085-018॥
त्रिधाभूतैरवध्यन्त पाण्डवैः कौरवा युधि। <br>तथैव कौरवे राजन्नवध्यन्त परे रणे   ॥06-085-019॥
द्रोणस्तु रथिनां श्रेष्ठः सोमकान्सृञ्जयैः सह। <br>अभ्यद्रवत संक्रुद्धः प्रेषयिष्यन्यमक्षयम्   ॥06-085-020॥
तत्राक्रन्दो महानासीत्सृञ्जयानां महात्मनाम्। <br>वध्यतां समरे राजन्भारद्वाजेन धन्विना   ॥06-085-021॥
द्रोणेन निहतास्तत्र क्षत्रिया बहवो रणे। <br>विवेष्टन्तः स्म दृश्यन्ते व्याधिक्लिष्टा नरा इव   ॥06-085-022॥
कूजतां क्रन्दतां चैव स्तनतां चैव संयुगे। <br>अनिशं श्रूयते शब्दः क्षुत्कृशानां नृणामिव   ॥06-085-023॥
तथैव कौरवेयाणां भीमसेनो महाबलः। <br>चकार कदनं घोरं क्रुद्धः काल इवापरः   ॥06-085-024॥
वध्यतां तत्र सैन्यानामन्योन्येन महारणे। <br>प्रावर्तत नदी घोरा रुधिरौघप्रवाहिनी   ॥06-085-025॥
स संग्रामो महाराज घोररूपोऽभवन्महान्। <br>कुरूणां पाण्डवानां च यमराष्ट्रविवर्धनः   ॥06-085-026॥
ततो भीमो रणे क्रुद्धो रभसश्च विशेषतः। <br>गजानीकं समासाद्य प्रेषयामास मृत्यवे   ॥06-085-027॥
तत्र भारत भीमेन नाराचाभिहता गजाः। <br>पेतुः सेदुश्च नेदुश्च दिशश्च परिबभ्रमुः   ॥06-085-028॥
छिन्नहस्ता महानागाश्छिन्नपादाश्च मारिष। <br>क्रौञ्चवद्व्यनदन्भीताः पृथिवीमधिशिश्यिरे   ॥06-085-029॥
नकुलः सहदेवश्च हयानीकमभिद्रुतौ। <br>ते हयाः काञ्चनापीडा रुक्मभाण्डपरिच्छदाः। <br>वध्यमाना व्यदृश्यन्त शतशोऽथ सहस्रशः   ॥06-085-030॥
पतद्भिश्च हयै राजन्समास्तीर्यत मेदिनी। <br>निर्जिह्वैश्च श्वसद्भिश्च कूजद्भिश्च गतासुभिः। <br>हयैर्बभौ नरश्रेष्ठ नानारूपधरैर्धरा   ॥06-085-031॥
अर्जुनेन हतैः संख्ये तथा भारत वाजिभिः। <br>प्रबभौ वसुधा घोरा तत्र तत्र विशां पते   ॥06-085-032॥
रथैर्भग्नैर्ध्वजैश्छिन्नैश्छत्रैश्च सुमहाप्रभैः। <br>हारैर्निष्कैः सकेयूरैः शिरोभिश्च सकुण्डलैः   ॥06-085-033॥
उष्णीषैरपविद्धैश्च पताकाभिश्च सर्वषः। <br>अनुकर्षैः शुभै राजन्योक्त्रैश्चव्यसुरश्मिभिः। <br>संछन्ना वसुधा भाति वसन्ते कुसुमैरिव   ॥06-085-034॥
एवमेष क्षयो वृत्तः पाण्डूनामपि भारत। <br>क्रुद्धे शांतनवे भीष्मे द्रोणे च रथसत्तमे   ॥06-085-035॥
अश्वत्थाम्नि कृपे चैव तथैव कृतवर्मणि। <br>तथेतरेषु क्रुद्धेषु तावकानामपि क्षयः   ॥06-085-036॥

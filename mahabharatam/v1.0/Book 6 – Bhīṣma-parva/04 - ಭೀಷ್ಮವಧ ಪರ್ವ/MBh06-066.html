<table border = "1"><tr><td>Verse</td></tr>
<tr><td> संजय उवाच। <br>अकरोत्तुमुलं युद्धं भीष्मः शांतनवस्तदा। <br>भीमसेनभयादिच्छन्पुत्रांस्तारयितुं तव   ॥06-066-001॥</td></tr>
<tr><td>पूर्वाह्णे तन्महारौद्रं राज्ञां युद्धमवर्तत। <br>कुरूणां पाण्डवानां च मुख्यशूरविनाशनम्   ॥06-066-002॥</td></tr>
<tr><td>तस्मिन्नाकुलसंग्रामे वर्तमाने महाभये। <br>अभवत्तुमुलः शब्दः संस्पृशन्गगनं महत्   ॥06-066-003॥</td></tr>
<tr><td>नदद्भिश्च महानागैर्हेषमाणैश्च वाजिभिः। <br>भेरीशङ्खनिनादैश्च तुमुलः समपद्यत   ॥06-066-004॥</td></tr>
<tr><td>युयुत्सवस्ते विक्रान्ता विजयाय महाबलाः। <br>अन्योन्यमभिगर्जन्तो गोष्ठेष्विव महर्षभाः   ॥06-066-005॥</td></tr>
<tr><td>शिरसां पात्यमानानां समरे निशितैः शरैः। <br>अश्मवृष्टिरिवाकाशे बभूव भरतर्षभ   ॥06-066-006॥</td></tr>
<tr><td>कुण्डलोष्णीषधारीणि जातरूपोज्ज्वलानि च। <br>पतितानि स्म दृश्यन्ते शिरांसि भरतर्षभ   ॥06-066-007॥</td></tr>
<tr><td>विशिखोन्मथितैर्गात्रैर्बाहुभिश्च सकार्मुकैः। <br>सहस्ताभरणैश्चान्यैरभवच्छादिता मही   ॥06-066-008॥</td></tr>
<tr><td>कवचोपहितैर्गात्रैर्हस्तैश्च समलंकृतैः। <br>मुखैश्च चन्द्रसंकाशै रक्तान्तनयनैः शुभैः   ॥06-066-009॥</td></tr>
<tr><td>गजवाजिमनुष्याणां सर्वगात्रैश्च भूपते। <br>आसीत्सर्वा समाकीर्णा मुहूर्तेन वसुंधरा   ॥06-066-010॥</td></tr>
<tr><td>रजोमेघैश्च तुमुलैः शस्त्रविद्युत्प्रकाशितैः। <br>आयुधानां च निर्घोषः स्तनयित्नुसमोऽभवत्   ॥06-066-011॥</td></tr>
<tr><td>स संप्रहारस्तुमुलः कटुकः शोणितोदकः। <br>प्रावर्तत कुरूणां च पाण्डवानां च भारत   ॥06-066-012॥</td></tr>
<tr><td>तस्मिन्महाभये घोरे तुमुले लोमहर्षणे। <br>ववर्षुः शरवर्षाणि क्षत्रिया युद्धदुर्मदाः   ॥06-066-013॥</td></tr>
<tr><td>क्रोशन्ति कुञ्जरास्तत्र शरवर्षप्रतापिताः। <br>तावकानां परेषां च संयुगे भरतोत्तम। <br>अश्वाश्च पर्यधावन्त हतारोहा दिशो दश   ॥06-066-014॥</td></tr>
<tr><td>उत्पत्य निपतन्त्यन्ये शरघातप्रपीडिताः। <br>तावकानां परेषां च योधानां भरतर्षभ   ॥06-066-015॥</td></tr>
<tr><td>अश्वानां कुञ्जराणां च रथानां चातिवर्तताम्। <br>संघाताः स्म प्रदृश्यन्ते तत्र तत्र विशां पते   ॥06-066-016॥</td></tr>
<tr><td>गदाभिरसिभिः प्रासैर्बाणैश्च नतपर्वभिः। <br>जघ्नुः परस्परं तत्र क्षत्रियाः कालचोदिताः   ॥06-066-017॥</td></tr>
<tr><td>अपरे बाहुभिर्वीरा नियुद्धकुशला युधि। <br>बहुधा समसज्जन्त आयसैः परिघैरिव   ॥06-066-018॥</td></tr>
<tr><td>मुष्टिभिर्जानुभिश्चैव तलैश्चैव विशां पते। <br>अन्योन्यं जघ्निरे वीरास्तावकाः पाण्डवैः सह   ॥06-066-019॥</td></tr>
<tr><td>विरथा रथिनश्चात्र निस्त्रिंशवरधारिणः। <br>अन्योन्यमभिधावन्त परस्परवधैषिणः   ॥06-066-020॥</td></tr>
<tr><td>ततो दुर्योधनो राजा कलिङ्गैर्बहुभिर्वृतः। <br>पुरस्कृत्य रणे भीष्मं पाण्डवानभ्यवर्तत   ॥06-066-021॥</td></tr>
<tr><td>तथैव पाण्डवाः सर्वे परिवार्य वृकोदरम्। <br>भीष्ममभ्यद्रवन्क्रुद्धा रणे रभसवाहनाः   ॥06-066-022॥</td></tr>
</table>
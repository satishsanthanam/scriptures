Verse
 संजय उवाच। <br>ततस्ते पार्थिवाः क्रुद्धाः फल्गुनं वीक्ष्य संयुगे। <br>रथैरनेकसाहस्रैः समन्तात्पर्यवारयन्   ॥06-054-001॥
अथैनं रथवृन्देन कोष्टकीकृत्य भारत। <br>शरैः सुबहुसाहस्रैः समन्तादभ्यवारयन्   ॥06-054-002॥
शक्तीश्च विमलास्तीक्ष्णा गदाश्च परिघैः सह। <br>प्रासान्परश्वधांश्चैव मुद्गरान्मुसलानपि। <br>चिक्षिपुः समरे क्रुद्धाः फल्गुनस्य रथं प्रति   ॥06-054-003॥
शस्त्राणामथ तां वृष्टिं शलभानामिवायतिम्। <br>रुरोध सर्वतः पार्थः शरैः कनकभूषणैः   ॥06-054-004॥
तत्र तल्लाघवं दृष्ट्वा बीभत्सोरतिमानुषम्। <br>देवदानवगन्धर्वाः पिशाचोरगराक्षसाः। <br>साधु साध्विति राजेन्द्र फल्गुनं प्रत्यपूजयन्   ॥06-054-005॥
सात्यकिं चाभिमन्युं च महत्या सेनया सह। <br>गान्धाराः समरे शूरा रुरुधुः सहसौबलाः   ॥06-054-006॥
तत्र सौबलकाः क्रुद्धा वार्ष्णेयस्य रथोत्तमम्। <br>तिलशश्चिच्छिदुः क्रोधाच्छस्त्रैर्नानाविधैर्युधि   ॥06-054-007॥
सात्यकिस्तु रथं त्यक्त्वा वर्तमाने महाभये। <br>अभिमन्यो रथं तूर्णमारुरोह परंतपः   ॥06-054-008॥
तावेकरथसंयुक्तौ सौबलेयस्य वाहिनीम्। <br>व्यधमेतां शितैस्तूर्णं शरैः संनतपर्वभिः   ॥06-054-009॥
द्रोणभीष्मौ रणे यत्तौ धर्मराजस्य वाहिनीम्। <br>नाशयेतां शरैस्तीक्ष्णैः कङ्कपत्रपरिच्छदैः   ॥06-054-010॥
ततो धर्मसुतो राजा माद्रीपुत्रौ च पाण्डवौ। <br>मिषतां सर्वसैन्यानां द्रोणानीकमुपाद्रवन्   ॥06-054-011॥
तत्रासीत्सुमहद्युद्धं तुमुलं लोमहर्षणम्। <br>यथा देवासुरं युद्धं पूर्वमासीत्सुदारुणम्   ॥06-054-012॥
कुर्वाणौ तु महत्कर्म भीमसेनघटोत्कचौ। <br>दुर्योधनस्ततोऽभ्येत्य तावुभावभ्यवारयत्   ॥06-054-013॥
तत्राद्भुतमपश्याम हैडिम्बस्य पराक्रमम्। <br>अतीत्य पितरं युद्धे यदयुध्यत भारत   ॥06-054-014॥
भीमसेनस्तु संक्रुद्धो दुर्योधनममर्षणम्। <br>हृद्यविध्यत्पृषत्केन प्रहसन्निव पाण्डवः   ॥06-054-015॥
ततो दुर्योधनो राजा प्रहारवरमोहितः। <br>निषसाद रथोपस्थे कश्मलं च जगाम ह   ॥06-054-016॥
तं विसंज्ञमथो ज्ञात्वा त्वरमाणोऽस्य सारथिः। <br>अपोवाह रणाद्राजंस्ततः सैन्यमभिद्यत   ॥06-054-017॥
ततस्तां कौरवीं सेनां द्रवमाणां समन्ततः। <br>निघ्नन्भीमः शरैस्तीक्ष्णैरनुवव्राज पृष्ठतः   ॥06-054-018॥
पार्षतश्च रथश्रेष्ठो धर्मपुत्रश्च पाण्डवः। <br>द्रोणस्य पश्यतः सैन्यं गाङ्गेयस्य च पश्यतः। <br>जघ्नतुर्विशिखैस्तीक्ष्णैः परानीकविशातनैः   ॥06-054-019॥
द्रवमाणं तु तत्सैन्यं तव पुत्रस्य संयुगे। <br>नाशक्नुतां वारयितुं भीष्मद्रोणौ महारथौ   ॥06-054-020॥
वार्यमाणं हि भीष्मेण द्रोणेन च विशां पते। <br>विद्रवत्येव तत्सैन्यं पश्यतोर्द्रोणभीष्मयोः   ॥06-054-021॥
ततो रथसहस्रेषु विद्रवत्सु ततस्ततः। <br>तावास्थितावेकरथं सौभद्रशिनिपुंगवौ। <br>सौबलीं समरे सेनां शातयेतां समन्ततः   ॥06-054-022॥
शुशुभाते तदा तौ तु शैनेयकुरुपुंगवौ। <br>अमावास्यां गतौ यद्वत्सोमसूर्यौ नभस्तले   ॥06-054-023॥
अर्जुनस्तु ततः क्रुद्धस्तव सैन्यं विशां पते। <br>ववर्ष शरवर्षेण धाराभिरिव तोयदः   ॥06-054-024॥
वध्यमानं ततस्तत्तु शरैः पार्थस्य संयुगे। <br>दुद्राव कौरवं सैन्यं विषादभयकम्पितम्   ॥06-054-025॥
द्रवतस्तान्समालोक्य भीष्मद्रोणौ महारथौ। <br>न्यवारयेतां संरब्धौ दुर्योधनहितैषिणौ   ॥06-054-026॥
ततो दुर्योधनो राजा समाश्वस्य विशां पते। <br>न्यवर्तयत तत्सैन्यं द्रवमाणं समन्ततः   ॥06-054-027॥
यत्र यत्र सुतं तुभ्यं यो यः पश्यति भारत। <br>तत्र तत्र न्यवर्तन्त क्षत्रियाणां महारथाः   ॥06-054-028॥
तान्निवृत्तान्समीक्ष्यैव ततोऽन्येऽपीतरे जनाः। <br>अन्योन्यस्पर्धया राजँल्लज्जयान्येऽवतस्थिरे   ॥06-054-029॥
पुनरावर्ततां तेषां वेग आसीद्विशां पते। <br>पूर्यतः सागरस्येव चन्द्रस्योदयनं प्रति   ॥06-054-030॥
संनिवृत्तांस्ततस्तांस्तु दृष्ट्वा राजा सुयोधनः। <br>अब्रवीत्त्वरितो गत्वा भीष्मं शांतनवं वचः   ॥06-054-031॥
पितामह निबोधेदं यत्त्वा वक्ष्यामि भारत। <br>नानुरूपमहं मन्ये त्वयि जीवति कौरव   ॥06-054-032॥
द्रोणे चास्त्रविदां श्रेष्ठे सपुत्रे ससुहृज्जने। <br>कृपे चैव महेष्वासे द्रवतीयं वरूथिनी   ॥06-054-033॥
न पाण्डवाः प्रतिबलास्तव राजन्कथंचन। <br>तथा द्रोणस्य संग्रामे द्रौणेश्चैव कृपस्य च   ॥06-054-034॥
अनुग्राह्याः पाण्डुसुता नूनं तव पितामह। <br>यथेमां क्षमसे वीर वध्यमानां वरूथिनीम्   ॥06-054-035॥
सोऽस्मि वाच्यस्त्वया राजन्पूर्वमेव समागमे। <br>न योत्स्ये पाण्डवान्संख्ये नापि पार्षतसात्यकी   ॥06-054-036॥
श्रुत्वा तु वचनं तुभ्यमाचार्यस्य कृपस्य च। <br>कर्णेन सहितः कृत्यं चिन्तयानस्तदैव हि   ॥06-054-037॥
यदि नाहं परित्याज्यो युवाभ्यामिह संयुगे। <br>विक्रमेणानुरूपेण युध्येतां पुरुषर्षभौ   ॥06-054-038॥
एतच्छ्रुत्वा वचो भीष्मः प्रहसन्वै मुहुर्मुहुः। <br>अब्रवीत्तनयं तुभ्यं क्रोधादुद्वृत्य चक्षुषी   ॥06-054-039॥
बहुशो हि मया राजंस्तथ्यमुक्तं हितं वचः। <br>अजेयाः पाण्डवा युद्धे देवैरपि सवासवैः   ॥06-054-040॥
यत्तु शक्यं मया कर्तुं वृद्धेनाद्य नृपोत्तम। <br>करिष्यामि यथाशक्ति प्रेक्षेदानीं सबान्धवः   ॥06-054-041॥
अद्य पाण्डुसुतान्सर्वान्ससैन्यान्सह बन्धुभिः। <br>मिषतो वारयिष्यामि सर्वलोकस्य पश्यतः   ॥06-054-042॥
एवमुक्ते तु भीष्मेण पुत्रास्तव जनेश्वर। <br>दध्मुः शङ्खान्मुदा युक्ता भेरीश्च जघ्निरे भृशम्   ॥06-054-043॥
पाण्डवापि ततो राजञ्श्रुत्वा तं निनदं महत्। <br>दध्मुः शङ्खांश्च भेरीश्च मुरजांश्च व्यनादयन्   ॥06-054-044॥

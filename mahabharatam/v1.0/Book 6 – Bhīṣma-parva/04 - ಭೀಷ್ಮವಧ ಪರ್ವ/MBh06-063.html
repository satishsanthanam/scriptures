<table border = "1"><tr><td>Verse</td></tr>
<tr><td> दुर्योधन उवाच। <br>वासुदेवो महद्भूतं सर्वलोकेषु कथ्यते। <br>तस्यागमं प्रतिष्ठां च ज्ञातुमिच्छे पितामह   ॥06-063-001॥</td></tr>
<tr><td> भीष्म उवाच। <br>वासुदेवो महद्भूतं संभूतं सह दैवतैः। <br>न परं पुण्डरीकाक्षाद्दृश्यते भरतर्षभ। <br>मार्कण्डेयश्च गोविन्दं कथयत्यद्भुतं महत्   ॥06-063-002॥</td></tr>
<tr><td>सर्वभूतानि भूतात्मा महात्मा पुरुषोत्तमः। <br>आपो वायुश्च तेजश्च त्रयमेतदकल्पयत्   ॥06-063-003॥</td></tr>
<tr><td>स सृष्ट्वा पृथिवीं देवः सर्वलोकेश्वरः प्रभुः। <br>अप्सु वै शयनं चक्रे महात्मा पुरुषोत्तमः। <br>सर्वतोयमयो देवो योगात्सुष्वाप तत्र ह   ॥06-063-004॥</td></tr>
<tr><td>मुखतः सोऽग्निमसृजत्प्राणाद्वायुमथापि च। <br>सरस्वतीं च वेदांश्च मनसः ससृजेऽच्युतः   ॥06-063-005॥</td></tr>
<tr><td>एष लोकान्ससर्जादौ देवांश्चर्षिगणैः सह। <br>निधनं चैव मृत्युं च प्रजानां प्रभवोऽव्ययः   ॥06-063-006॥</td></tr>
<tr><td>एष धर्मश्च धर्मज्ञो वरदः सर्वकामदः। <br>एष कर्ता च कार्यं च पूर्वदेवः स्वयंप्रभुः   ॥06-063-007॥</td></tr>
<tr><td>भूतं भव्यं भविष्यच्च पूर्वमेतदकल्पयत्। <br>उभे संध्ये दिशः खं च नियमं च जनार्दनः   ॥06-063-008॥</td></tr>
<tr><td>ऋषींश्चैव हि गोविन्दस्तपश्चैवानु कल्पयत्। <br>स्रष्टारं जगतश्चापि महात्मा प्रभुरव्ययः   ॥06-063-009॥</td></tr>
<tr><td>अग्रजं सर्वभूतानां संकर्षणमकल्पयत्। <br>शेषं चाकल्पयद्देवमनन्तमिति यं विदुः   ॥06-063-010॥</td></tr>
<tr><td>यो धारयति भूतानि धरां चेमां सपर्वताम्। <br>ध्यानयोगेन विप्राश्च तं वदन्ति महौजसम्   ॥06-063-011॥</td></tr>
<tr><td>कर्णस्रोतोद्भवं चापि मधुं नाम महासुरम्। <br>तमुग्रमुग्रकर्माणमुग्रां बुद्धिं समास्थितम्। <br>ब्रह्मणोऽपचितिं कुर्वञ्जघान पुरुषोत्तमः   ॥06-063-012॥</td></tr>
<tr><td>तस्य तात वधादेव देवदानवमानवाः। <br>मधुसूदनमित्याहुरृषयश्च जनार्दनम्। <br>वराहश्चैव सिंहश्च त्रिविक्रमगतिः प्रभुः   ॥06-063-013॥</td></tr>
<tr><td>एष माता पिता चैव सर्वेषां प्राणिनां हरिः। <br>परं हि पुण्डरीकाक्षान्न भूतं न भविष्यति   ॥06-063-014॥</td></tr>
<tr><td>मुखतोऽसृजद्ब्राह्मणान्बाहुभ्यां क्षत्रियांस्तथा। <br>वैश्यांश्चाप्यूरुतो राजञ्शूद्रान्पद्भ्यां तथैव च। <br>तपसा नियतो देवो निधानं सर्वदेहिनाम्   ॥06-063-015॥</td></tr>
<tr><td>ब्रह्मभूतममावास्यां पौर्णमास्यां तथैव च। <br>योगभूतं परिचरन्केशवं महदाप्नुयात्   ॥06-063-016॥</td></tr>
<tr><td>केशवः परमं तेजः सर्वलोकपितामहः। <br>एवमाहुर्हृषीकेशं मुनयो वै नराधिप   ॥06-063-017॥</td></tr>
<tr><td>एवमेनं विजानीहि आचार्यं पितरं गुरुम्। <br>कृष्णो यस्य प्रसीदेत लोकास्तेनाक्षया जिताः   ॥06-063-018॥</td></tr>
<tr><td>यश्चैवैनं भयस्थाने केशवं शरणं व्रजेत्। <br>सदा नरः पठंश्चेदं स्वस्तिमान्स सुखी भवेत्   ॥06-063-019॥</td></tr>
<tr><td>ये च कृष्णं प्रपद्यन्ते ते न मुह्यन्ति मानवाः। <br>भये महति ये मग्नाः पाति नित्यं जनार्दनः   ॥06-063-020॥</td></tr>
<tr><td>एतद्युधिष्ठिरो ज्ञात्वा याथातथ्येन भारत। <br>सर्वात्मना महात्मानं केशवं जगदीश्वरम्। <br>प्रपन्नः शरणं राजन्योगानामीश्वरं प्रभुम्   ॥06-063-021॥</td></tr>
</table>
Verse
 संजय उवाच। <br>कृतेऽवहारे सैन्यानां प्रथमे भरतर्षभ। <br>भीष्मे च युधि संरब्धे हृष्टे दुर्योधने तथा   ॥06-046-001॥
धर्मराजस्ततस्तूर्णमभिगम्य जनार्दनम्। <br>भ्रातृभिः सहितः सर्वैः सर्वैश्चैव जनेश्वरैः   ॥06-046-002॥
शुचा परमया युक्तश्चिन्तयानः पराजयम्। <br>वार्ष्णेयमब्रवीद्राजन्दृष्ट्वा भीष्मस्य विक्रमम्   ॥06-046-003॥
कृष्ण पश्य महेष्वासं भीष्मं भीमपराक्रमम्। <br>शरैर्दहन्तं सैन्यं मे ग्रीष्मे कक्षमिवानलम्   ॥06-046-004॥
कथमेनं महात्मानं शक्ष्यामः प्रतिवीक्षितुम्। <br>लेलिह्यमानं सैन्यं मे हविष्मन्तमिवानलम्   ॥06-046-005॥
एतं हि पुरुषव्याघ्रं धनुष्मन्तं महाबलम्। <br>दृष्ट्वा विप्रद्रुतं सैन्यं मदीयं मार्गणाहतम्   ॥06-046-006॥
शक्यो जेतुं यमः क्रुद्धो वज्रपाणिश्च संयुगे। <br>वरुणः पाशभृच्चापि कुबेरो वा गदाधरः   ॥06-046-007॥
न तु भीष्मो महातेजाः शक्यो जेतुं महाबलः। <br>सोऽहमेवं गते मग्नो भीष्मागाधजलेऽप्लवः   ॥06-046-008॥
आत्मनो बुद्धिदौर्बल्याद्भीष्ममासाद्य केशव। <br>वनं यास्यामि गोविन्द श्रेयो मे तत्र जीवितुम्   ॥06-046-009॥
न त्विमान्पृथिवीपालान्दातुं भीष्माय मृत्यवे। <br>क्षपयिष्यति सेनां मे कृष्ण भीष्मो महास्त्रवित्   ॥06-046-010॥
यथानलं प्रज्वलितं पतंगाः समभिद्रुताः। <br>विनाशायैव गच्छन्ति तथा मे सैनिको जनः   ॥06-046-011॥
क्षयं नीतोऽस्मि वार्ष्णेय राज्यहेतोः पराक्रमी। <br>भ्रातरश्चैव मे वीराः कर्शिताः शरपीडिताः   ॥06-046-012॥
मत्कृते भ्रातृसौहार्दाद्राज्याद्भ्रष्टास्तथा सुखात्। <br>जीवितं बहु मन्येऽहं जीवितं ह्यद्य दुर्लभम्   ॥06-046-013॥
जीवितस्य हि शेषेण तपस्तप्स्यामि दुश्चरम्। <br>न घातयिष्यामि रणे मित्राणीमानि केशव   ॥06-046-014॥
रथान्मे बहुसाहस्रान्दिव्यैरस्त्रैर्महाबलः। <br>घातयत्यनिशं भीष्मः प्रवराणां प्रहारिणाम्   ॥06-046-015॥
किं नु कृत्वा कृतं मे स्याद्ब्रूहि माधव माचिरम्। <br>मध्यस्थमिव पश्यामि समरे सव्यसाचिनम्   ॥06-046-016॥
एको भीमः परं शक्त्या युध्यत्येष महाभुजः। <br>केवलं बाहुवीर्येण क्षत्रधर्ममनुस्मरन्   ॥06-046-017॥
गदया वीरघातिन्या यथोत्साहं महामनाः। <br>करोत्यसुकरं कर्म गजाश्वरथपत्तिषु   ॥06-046-018॥
नालमेष क्षयं कर्तुं परसैन्यस्य मारिष। <br>आर्जवेनैव युद्धेन वीर वर्षशतैरपि   ॥06-046-019॥
एकोऽस्त्रवित्सखा तेऽयं सोऽप्यस्मान्समुपेक्षते। <br>निर्दह्यमानान्भीष्मेण द्रोणेन च महात्मना   ॥06-046-020॥
दिव्यान्यस्त्राणि भीष्मस्य द्रोणस्य च महात्मनः। <br>धक्ष्यन्ति क्षत्रियान्सर्वान्प्रयुक्तानि पुनः पुनः   ॥06-046-021॥
कृष्ण भीष्मः सुसंरब्धः सहितः सर्वपार्थिवैः। <br>क्षपयिष्यति नो नूनं यादृशोऽस्य पराक्रमः   ॥06-046-022॥
स त्वं पश्य महेष्वासं योगीष्वर महारथम्। <br>यो भीष्मं शमयेत्संख्ये दावाग्निं जलदो यथा   ॥06-046-023॥
तव प्रसादाद्गोविन्द पाण्डवा निहतद्विषः। <br>स्वराज्यमनुसंप्राप्ता मोदिष्यन्ति सबान्धवाः   ॥06-046-024॥
एवमुक्त्वा ततः पार्थो ध्यायन्नास्ते महामनाः। <br>चिरमन्तर्मना भूत्वा शोकोपहतचेतनः   ॥06-046-025॥
शोकार्तं पाण्डवं ज्ञात्वा दुःखेन हतचेतसम्। <br>अब्रवीत्तत्र गोविन्दो हर्षयन्सर्वपाण्डवान्   ॥06-046-026॥
मा शुचो भरतश्रेष्ठ न त्वं शोचितुमर्हसि। <br>यस्य ते भ्रातरः शूराः सर्वलोकस्य धन्विनः   ॥06-046-027॥
अहं च प्रियकृद्राजन्सात्यकिश्च महारथः। <br>विराटद्रुपदौ वृद्धौ धृष्टद्युम्नश्च पार्षतः   ॥06-046-028॥
तथैव सबलाः सर्वे राजानो राजसत्तम। <br>त्वत्प्रसादं प्रतीक्षन्ते त्वद्भक्ताश्च विशां पते   ॥06-046-029॥
एष ते पार्षतो नित्यं हितकामः प्रिये रतः। <br>सेनापत्यमनुप्राप्तो धृष्टद्युम्नो महाबलः। <br>शिखण्डी च महाबाहो भीष्मस्य निधनं किल   ॥06-046-030॥
एतच्छ्रुत्वा ततो राजा धृष्टद्युम्नं महारथम्। <br>अब्रवीत्समितौ तस्यां वासुदेवस्य शृण्वतः   ॥06-046-031॥
धृष्टद्युम्न निबोधेदं यत्त्वा वक्ष्यामि मारिष। <br>नातिक्रम्यं भवेत्तच्च वचनं मम भाषितम्   ॥06-046-032॥
भवान्सेनापतिर्मह्यं वासुदेवेन संमतः। <br>कार्त्तिकेयो यथा नित्यं देवानामभवत्पुरा। <br>तथा त्वमपि पाण्डूनां सेनानीः पुरुषर्षभ   ॥06-046-033॥
स त्वं पुरुषशार्दूल विक्रम्य जहि कौरवान्। <br>अहं च त्वानुयास्यामि भीमः कृष्णश्च मारिष   ॥06-046-034॥
माद्रीपुत्रौ च सहितौ द्रौपदेयाश्च दंशिताः। <br>ये चान्ये पृथिवीपालाः प्रधानाः पुरुषर्षभ   ॥06-046-035॥
तत उद्धर्षयन्सर्वान्धृष्टद्युम्नोऽभ्यभाषत। <br>अहं द्रोणान्तकः पार्थ विहितः शंभुना पुरा   ॥06-046-036॥
रणे भीष्मं तथा द्रोणं कृपं शल्यं जयद्रथम्। <br>सर्वानद्य रणे दृप्तान्प्रतियोत्स्यामि पार्थिव   ॥06-046-037॥
अथोत्क्रुष्टं महेष्वासैः पाण्डवैर्युद्धदुर्मदैः। <br>समुद्यते पार्थिवेन्द्रे पार्षते शत्रुसूदने   ॥06-046-038॥
तमब्रवीत्ततः पार्थः पार्षतं पृतनापतिम्। <br>व्यूहः क्रौञ्चारुणो नाम सर्वशत्रुनिबर्हणः   ॥06-046-039॥
यं बृहस्पतिरिन्द्राय तदा देवासुरेऽब्रवीत्। <br>तं यथावत्प्रतिव्यूह परानीकविनाशनम्। <br>अदृष्टपूर्वं राजानः पश्यन्तु कुरुभिः सह   ॥06-046-040॥
तथोक्तः स नृदेवेन विष्णुर्वज्रभृता इव। <br>प्रभाते सर्वसैन्यानामग्रे चक्रे धनंजयम्   ॥06-046-041॥
आदित्यपथगः केतुस्तस्याद्भुतमनोरमः। <br>शासनात्पुरुहूतस्य निर्मितो विश्वकर्मणा   ॥06-046-042॥
इन्द्रायुधसवर्णाभिः पताकाभिरलंकृतः। <br>आकाशग इवाकाशे गन्धर्वनगरोपमः। <br>नृत्यमान इवाभाति रथचर्यासु मारिष   ॥06-046-043॥
तेन रत्नवता पार्थः स च गाण्डीवधन्वना। <br>बभूव परमोपेतः स्वयंभूरिव भानुना   ॥06-046-044॥
शिरोऽभूद्द्रुपदो राजा महत्या सेनया वृतः। <br>कुन्तिभोजश्च चैद्यश्च चक्षुष्यास्तां जनेश्वर   ॥06-046-045॥
दाशार्णकाः प्रयागाश्च दाशेरकगणैः सह। <br>अनूपगाः किराताश्च ग्रीवायां भरतर्षभ   ॥06-046-046॥
पटच्चरैश्च हुण्डैश्च राजन्पौरवकैस्तथा। <br>निषादैः सहितश्चापि पृष्ठमासीद्युधिष्ठिरः   ॥06-046-047॥
पक्षौ तु भीमसेनश्च धृष्टद्युम्नश्च पार्षतः। <br>द्रौपदेयाभिमन्युश्च सात्यकिश्च महारथः   ॥06-046-048॥
पिशाचा दरदाश्चैव पुण्ड्राः कुण्डीविषैः सह। <br>मडका लडकाश्चैव तङ्गणाः परतङ्गणाः   ॥06-046-049॥
बाह्लिकास्तित्तिराश्चैव चोलाः पाण्ड्याश्च भारत। <br>एते जनपदा राजन्दक्षिणं पक्षमाश्रिताः   ॥06-046-050॥
अग्निवेष्या जगत्तुण्डाः पलदाशाश्च भारत। <br>शबरास्तुम्बुपाश्चैव वत्साश्च सह नाकुलैः। <br>नकुलः सहदेवश्च वामं पार्श्वं समाश्रिताः   ॥06-046-051॥
रथानामयुतं पक्षौ शिरश्च नियुतं तथा। <br>पृष्ठमर्बुदमेवासीत्सहस्राणि च विंशतिः। <br>ग्रीवायां नियुतं चापि सहस्राणि च सप्ततिः   ॥06-046-052॥
पक्षकोटिप्रपक्षेषु पक्षान्तेषु च वारणाः। <br>जग्मुः परिवृता राजंश्चलन्त इव पर्वताः   ॥06-046-053॥
जघनं पालयामास विराटः सह केकयैः। <br>काशिराजश्च शैब्यश्च रथानामयुतैस्त्रिभिः   ॥06-046-054॥
एवमेतं महाव्यूहं व्यूह्य भारत पाण्डवाः। <br>सूर्योदयनमिच्छन्तः स्थिता युद्धाय दंशिताः   ॥06-046-055॥
तेषामादित्यवर्णानि विमलानि महान्ति च। <br>श्वेतच्छत्राण्यशोभन्त वारणेषु रथेषु च   ॥06-046-056॥

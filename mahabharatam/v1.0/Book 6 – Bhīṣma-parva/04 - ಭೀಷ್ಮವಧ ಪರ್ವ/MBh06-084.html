<table border = "1"><tr><td>Verse</td></tr>
<tr><td> संजय उवाच। <br>भीष्मं तु समरे क्रुद्धं प्रतपन्तं समन्ततः। <br>न शेकुः पाण्डवा द्रष्टुं तपन्तमिव भास्करम्   ॥06-084-001॥</td></tr>
<tr><td>ततः सर्वाणि सैन्यानि धर्मपुत्रस्य शासनात्। <br>अभ्यद्रवन्त गाङ्गेयं मर्दयन्तं शितैः शरैः   ॥06-084-002॥</td></tr>
<tr><td>स तु भीष्मो रणश्लाघी सोमकान्सहसृञ्जयान्। <br>पाञ्चालांश्च महेष्वासान्पातयामास सायकैः   ॥06-084-003॥</td></tr>
<tr><td>ते वध्यमाना भीष्मेण पाञ्चालाः सोमकैः सह। <br>भीष्ममेवाभ्ययुस्तूर्णं त्यक्त्वा मृत्युकृतं भयम्   ॥06-084-004॥</td></tr>
<tr><td>स तेषां रथिनां वीरो भीष्मः शांतनवो युधि। <br>चिच्छेद सहसा राजन्बाहूनथ शिरांसि च   ॥06-084-005॥</td></tr>
<tr><td>विरथान्रथिनश्चक्रे पिता देवव्रतस्तव। <br>पतितान्युत्तमाङ्गानि हयेभ्यो हयसादिनाम्   ॥06-084-006॥</td></tr>
<tr><td>निर्मनुष्यांश्च मातङ्गाञ्शयानान्पर्वतोपमान्। <br>अपश्याम महाराज भीष्मास्त्रेण प्रमोहितान्   ॥06-084-007॥</td></tr>
<tr><td>न तत्रासीत्पुमान्कश्चित्पाण्डवानां विशां पते। <br>अन्यत्र रथिनां श्रेष्ठाद्भीमसेनान्महाबलात्   ॥06-084-008॥</td></tr>
<tr><td>स हि भीष्मं समासाद्य ताडयामास संयुगे। <br>ततो निष्टानको घोरो भीष्मभीमसमागमे   ॥06-084-009॥</td></tr>
<tr><td>बभूव सर्वसैन्यानां घोररूपो भयानकः। <br>तथैव पाण्डवा हृष्टाः सिंहनादमथानदन्   ॥06-084-010॥</td></tr>
<tr><td>ततो दुर्योधनो राजा सोदर्यैः परिवारितः। <br>भीष्मं जुगोप समरे वर्तमाने जनक्षये   ॥06-084-011॥</td></tr>
<tr><td>भीमस्तु सारथिं हत्वा भीष्मस्य रथिनां वरः। <br>विद्रुताश्वे रथे तस्मिन्द्रवमाणे समन्ततः। <br>सुनाभस्य शरेणाशु शिरश्चिच्छेद चारिहा   ॥06-084-012॥</td></tr>
<tr><td>क्षुरप्रेण सुतीक्ष्णेन स हतो न्यपतद्भुवि। <br>हते तस्मिन्महाराज तव पुत्रे महारथे। <br>नामृष्यन्त रणे शूराः सोदर्याः सप्त संयुगे   ॥06-084-013॥</td></tr>
<tr><td>आदित्यकेतुर्बह्वाशी कुण्डधारो महोदरः। <br>अपराजितः पण्डितको विशालाक्षः सुदुर्जयः   ॥06-084-014॥</td></tr>
<tr><td>पाण्डवं चित्रसंनाहा विचित्रकवचध्वजाः। <br>अभ्यद्रवन्त संग्रामे योद्धुकामारिमर्दनाः   ॥06-084-015॥</td></tr>
<tr><td>महोदरस्तु समरे भीमं विव्याध पत्रिभिः। <br>नवभिर्वज्रसंकाशैर्नमुचिं वृत्रहा यथा   ॥06-084-016॥</td></tr>
<tr><td>आदित्यकेतुः सप्तत्या बह्वाशी चापि पञ्चभिः। <br>नवत्या कुण्डधारस्तु विशालाक्षश्च सप्तभिः   ॥06-084-017॥</td></tr>
<tr><td>अपराजितो महाराज पराजिष्णुर्महारथः। <br>शरैर्बहुभिरानर्छद्भीमसेनं महाबलम्   ॥06-084-018॥</td></tr>
<tr><td>रणे पण्डितकश्चैनं त्रिभिर्बाणैः समर्दयत्। <br>स तन्न ममृषे भीमः शत्रुभिर्वधमाहवे   ॥06-084-019॥</td></tr>
<tr><td>धनुः प्रपीड्य वामेन करेणामित्रकर्शनः। <br>शिरश्चिच्छेद समरे शरेण नतपर्वणा   ॥06-084-020॥</td></tr>
<tr><td>अपराजितस्य सुनसं तव पुत्रस्य संयुगे। <br>पराजितस्य भीमेन निपपात शिरो महीम्   ॥06-084-021॥</td></tr>
<tr><td>अथापरेण भल्लेन कुण्डधारं महारथम्। <br>प्राहिणोन्मृत्युलोकाय सर्वलोकस्य पश्यतः   ॥06-084-022॥</td></tr>
<tr><td>ततः पुनरमेयात्मा प्रसंधाय शिलीमुखम्। <br>प्रेषयामास समरे पण्डितं प्रति भारत   ॥06-084-023॥</td></tr>
<tr><td>स शरः पण्डितं हत्वा विवेश धरणीतलम्। <br>यथा नरं निहत्याशु भुजगः कालचोदितः   ॥06-084-024॥</td></tr>
<tr><td>विशालाक्षशिरश्छित्त्वा पातयामास भूतले। <br>त्रिभिः शरैरदीनात्मा स्मरन्क्लेशं पुरातनम्   ॥06-084-025॥</td></tr>
<tr><td>महोदरं महेष्वासं नाराचेन स्तनान्तरे। <br>विव्याध समरे राजन्स हतो न्यपतद्भुवि   ॥06-084-026॥</td></tr>
<tr><td>आदित्यकेतोः केतुं च छित्त्वा बाणेन संयुगे। <br>भल्लेन भृशतीक्ष्णेन शिरश्चिच्छेद चारिहा   ॥06-084-027॥</td></tr>
<tr><td>बह्वाशिनं ततो भीमः शरेण नतपर्वणा। <br>प्रेषयामास संक्रुद्धो यमस्य सदनं प्रति   ॥06-084-028॥</td></tr>
<tr><td>प्रदुद्रुवुस्ततस्तेऽन्ये पुत्रास्तव विशां पते। <br>मन्यमाना हि तत्सत्यं सभायां तस्य भाषितम्   ॥06-084-029॥</td></tr>
<tr><td>ततो दुर्योधनो राजा भ्रातृव्यसनकर्शितः। <br>अब्रवीत्तावकान्योधान्भीमोऽयं युधि वध्यताम्   ॥06-084-030॥</td></tr>
<tr><td>एवमेते महेष्वासाः पुत्रास्तव विशां पते। <br>भ्रातॄन्संदृश्य निहतान्प्रास्मरंस्ते हि तद्वचः   ॥06-084-031॥</td></tr>
<tr><td>यदुक्तवान्महाप्राज्ञः क्षत्ता हितमनामयम्। <br>तदिदं समनुप्राप्तं वचनं दिव्यदर्शिनः   ॥06-084-032॥</td></tr>
<tr><td>लोभमोहसमाविष्टः पुत्रप्रीत्या जनाधिप। <br>न बुध्यसे पुरा यत्तत्तथ्यमुक्तं वचो महत्   ॥06-084-033॥</td></tr>
<tr><td>तथैव हि वधार्थाय पुत्राणां पाण्डवो बली। <br>नूनं जातो महाबाहुर्यथा हन्ति स्म कौरवान्   ॥06-084-034॥</td></tr>
<tr><td>ततो दुर्योधनो राजा भीष्ममासाद्य मारिष। <br>दुःखेन महताविष्टो विललापातिकर्शितः   ॥06-084-035॥</td></tr>
<tr><td>निहता भ्रातरः शूरा भीमसेनेन मे युधि। <br>यतमानास्तथान्येऽपि हन्यन्ते सर्वसैनिकाः   ॥06-084-036॥</td></tr>
<tr><td>भवांश्च मध्यस्थतया नित्यमस्मानुपेक्षते। <br>सोऽहं कापथमारूढः पश्य दैवमिदं मम   ॥06-084-037॥</td></tr>
<tr><td>एतच्छ्रुत्वा वचः क्रूरं पिता देवव्रतस्तव। <br>दुर्योधनमिदं वाक्यमब्रवीत्साश्रुलोचनम्   ॥06-084-038॥</td></tr>
<tr><td>उक्तमेतन्मया पूर्वं द्रोणेन विदुरेण च। <br>गान्धार्या च यशस्विन्या तत्त्वं तात न बुद्धवान्   ॥06-084-039॥</td></tr>
<tr><td>समयश्च मया पूर्वं कृतो वः शत्रुकर्शन। <br>नाहं युधि विमोक्तव्यो नाप्याचार्यः कथंचन   ॥06-084-040॥</td></tr>
<tr><td>यं यं हि धार्तराष्ट्राणां भीमो द्रक्ष्यति संयुगे। <br>हनिष्यति रणे तं तं सत्यमेतद्ब्रवीमि ते   ॥06-084-041॥</td></tr>
<tr><td>स त्वं राजन्स्थिरो भूत्वा दृढां कृत्वा रणे मतिम्। <br>योधयस्व रणे पार्थान्स्वर्गं कृत्वा परायणम्   ॥06-084-042॥</td></tr>
<tr><td>न शक्याः पाण्डवा जेतुं सेन्द्रैरपि सुरासुरैः। <br>तस्माद्युद्धे मतिं कृत्वा स्थिरां युध्यस्व भारत   ॥06-084-043॥</td></tr>
</table>
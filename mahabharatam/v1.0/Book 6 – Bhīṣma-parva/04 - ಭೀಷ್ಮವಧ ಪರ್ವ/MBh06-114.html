<table border = "1"><tr><td>Verse</td></tr>
<tr><td> संजय उवाच। <br>एवं ते पाण्डवाः सर्वे पुरस्कृत्य शिखण्डिनम्। <br>विव्यधुः समरे भीष्मं परिवार्य समन्ततः   ॥06-114-001॥</td></tr>
<tr><td>शतघ्नीभिः सुघोराभिः पट्टिशैः सपरश्वधैः। <br>मुद्गरैर्मुसलैः प्रासैः क्षेपणीभिश्च सर्वशः   ॥06-114-002॥</td></tr>
<tr><td>शरैः कनकपुङ्खैश्च शक्तितोमरकम्पनैः। <br>नाराचैर्वत्सदन्तैश्च भुशुण्डीभिश्च भारत। <br>अताडयन्रणे भीष्मं सहिताः सर्वसृञ्जयाः   ॥06-114-003॥</td></tr>
<tr><td>स विशीर्णतनुत्राणः पीडितो बहुभिस्तदा। <br>विव्यथे नैव गाङ्गेयो भिद्यमानेषु मर्मसु   ॥06-114-004॥</td></tr>
<tr><td>स दीप्तशरचापार्चिरस्त्रप्रसृतमारुतः। <br>नेमिनिर्ह्रादसंनादो महास्त्रोदयपावकः   ॥06-114-005॥</td></tr>
<tr><td>चित्रचापमहाज्वालो वीरक्षयमहेन्धनः। <br>युगान्ताग्निसमो भीष्मः परेषां समपद्यत   ॥06-114-006॥</td></tr>
<tr><td>निपत्य रथसंघानामन्तरेण विनिःसृतः। <br>दृश्यते स्म नरेन्द्राणां पुनर्मध्यगतश्चरन्   ॥06-114-007॥</td></tr>
<tr><td>ततः पाञ्चालराजं च धृष्टकेतुमतीत्य च। <br>पाण्डवानीकिनीमध्यमाससाद स वेगितः   ॥06-114-008॥</td></tr>
<tr><td>ततः सात्यकिभीमौ च पाण्डवं च धनंजयम्। <br>द्रुपदं च विराटं च धृष्टद्युम्नं च पार्षतम्   ॥06-114-009॥</td></tr>
<tr><td>भीमघोषैर्महावेगैर्वैरिवारणभेदिभिः। <br>षडेतान्षड्भिरानर्छद्भास्करप्रतिमैः शरैः   ॥06-114-010॥</td></tr>
<tr><td>तस्य ते निशितान्बाणान्संनिवार्य महारथाः। <br>दशभिर्दशभिर्भीष्ममर्दयामासुरोजसा   ॥06-114-011॥</td></tr>
<tr><td>शिखण्डी तु रणे बाणान्यान्मुमोच महाव्रते। <br>ते भीष्मं विविशुस्तूर्णं स्वर्णपुङ्खाः शिलाशिताः   ॥06-114-012॥</td></tr>
<tr><td>ततः किरीटी संरब्धो भीष्ममेवाभ्यवर्तत। <br>शिखण्डिनं पुरस्कृत्य धनुश्चास्य समाच्छिनत्   ॥06-114-013॥</td></tr>
<tr><td>भीष्मस्य धनुषश्छेदं नामृष्यन्त महारथाः। <br>द्रोणश्च कृतवर्मा च सैन्धवश्च जयद्रथः   ॥06-114-014॥</td></tr>
<tr><td>भूरिश्रवाः शलः शल्यो भगदत्तस्तथैव च। <br>सप्तैते परमक्रुद्धाः किरीटिनमभिद्रुताः   ॥06-114-015॥</td></tr>
<tr><td>उत्तमास्त्राणि दिव्यानि दर्शयन्तो महारथाः। <br>अभिपेतुर्भृशं क्रुद्धाश्छादयन्त स्म पाण्डवान्   ॥06-114-016॥</td></tr>
<tr><td>तेषामापततां शब्दः शुश्रुवे फल्गुनं प्रति। <br>उद्वृत्तानां यथा शब्दः समुद्राणां युगक्षये   ॥06-114-017॥</td></tr>
<tr><td>हतानयत गृह्णीत युध्यतापि च कृन्तत। <br>इत्यासीत्तुमुलः शब्दः फल्गुनस्य रथं प्रति   ॥06-114-018॥</td></tr>
<tr><td>तं शब्दं तुमुलं श्रुत्वा पाण्डवानां महारथाः। <br>अभ्यधावन्परीप्सन्तः फल्गुनं भरतर्षभ   ॥06-114-019॥</td></tr>
<tr><td>सात्यकिर्भीमसेनश्च धृष्टद्युम्नश्च पार्षतः। <br>विराटद्रुपदौ चोभौ राक्षसश्च घटोत्कचः   ॥06-114-020॥</td></tr>
<tr><td>अभिमन्युश्च संक्रुद्धः सप्तैते क्रोधमूर्छिताः। <br>समभ्यधावंस्त्वरिताश्चित्रकार्मुकधारिणः   ॥06-114-021॥</td></tr>
<tr><td>तेषां समभवद्युद्धं तुमुलं लोमहर्षणम्। <br>संग्रामे भरतश्रेष्ठ देवानां दानवैरिव   ॥06-114-022॥</td></tr>
<tr><td>शिखण्डी तु रथश्रेष्ठो रक्ष्यमाणः किरीटिना। <br>अविध्यद्दशभिर्भीष्मं छिन्नधन्वानमाहवे। <br>सारथिं दशभिश्चास्य ध्वजं चैकेन चिच्छिदे   ॥06-114-023॥</td></tr>
<tr><td>सोऽन्यत्कार्मुकमादाय गाङ्गेयो वेगवत्तरम्। <br>तदप्यस्य शितैर्भल्लैस्त्रिभिश्चिच्छेद फल्गुनः   ॥06-114-024॥</td></tr>
<tr><td>एवं स पाण्डवः क्रुद्ध आत्तमात्तं पुनः पुनः। <br>धनुर्भीष्मस्य चिच्छेद सव्यसाची परंतपः   ॥06-114-025॥</td></tr>
<tr><td>स च्छिन्नधन्वा संक्रुद्धः सृक्किणी परिसंलिहन्। <br>शक्तिं जग्राह संक्रुद्धो गिरीणामपि दारणीम्। <br>तां च चिक्षेप संक्रुद्धः फल्गुनस्य रथं प्रति   ॥06-114-026॥</td></tr>
<tr><td>तामापतन्तीं संप्रेक्ष्य ज्वलन्तीमशनीमिव। <br>समादत्त शितान्भल्लान्पञ्च पाण्डवनन्दनः   ॥06-114-027॥</td></tr>
<tr><td>तस्य चिच्छेद तां शक्तिं पञ्चधा पञ्चभिः शरैः। <br>संक्रुद्धो भरतश्रेष्ठ भीष्मबाहुबलेरिताम्   ॥06-114-028॥</td></tr>
<tr><td>सा पपात परिच्छिन्ना संक्रुद्धेन किरीटिना। <br>मेघवृन्दपरिभ्रष्टा विच्छिन्नेव शतह्रदा   ॥06-114-029॥</td></tr>
<tr><td>छिन्नां तां शक्तिमालोक्य भीष्मः क्रोधसमन्वितः। <br>अचिन्तयद्रणे वीरो बुद्ध्या परपुरंजयः   ॥06-114-030॥</td></tr>
<tr><td>शक्तोऽहं धनुषैकेन निहन्तुं सर्वपाण्डवान्। <br>यद्येषां न भवेद्गोप्ता विष्वक्सेनो महाबलः   ॥06-114-031॥</td></tr>
<tr><td>कारणद्वयमास्थाय नाहं योत्स्यामि पाण्डवैः। <br>अवध्यत्वाच्च पाण्डूनां स्त्रीभावाच्च शिखण्डिनः   ॥06-114-032॥</td></tr>
<tr><td>पित्रा तुष्टेन मे पूर्वं यदा कालीमुदावहत्। <br>स्वच्छन्दमरणं दत्तमवध्यत्वं रणे तथा। <br>तस्मान्मृत्युमहं मन्ये प्राप्तकालमिवात्मनः   ॥06-114-033॥</td></tr>
<tr><td>एवं ज्ञात्वा व्यवसितं भीष्मस्यामिततेजसः। <br>ऋषयो वसवश्चैव वियत्स्था भीष्ममब्रुवन्   ॥06-114-034॥</td></tr>
<tr><td>यत्ते व्यवसितं वीर अस्माकं सुमहत्प्रियम्। <br>तत्कुरुष्व महेष्वास युद्धाद्बुद्धिं निवर्तय   ॥06-114-035॥</td></tr>
<tr><td>तस्य वाक्यस्य निधने प्रादुरासीच्छिवोऽनिलः। <br>अनुलोमः सुगन्धी च पृषतैश्च समन्वितः   ॥06-114-036॥</td></tr>
<tr><td>देवदुन्दुभयश्चैव संप्रणेदुर्महास्वनाः। <br>पपात पुष्पवृष्टिश्च भीष्मस्योपरि पार्थिव   ॥06-114-037॥</td></tr>
<tr><td>न च तच्छुश्रुवे कश्चित्तेषां संवदतां नृप। <br>ऋते भीष्मं महाबाहुं मां चापि मुनितेजसा   ॥06-114-038॥</td></tr>
<tr><td>संभ्रमश्च महानासीत्त्रिदशानां विशां पते। <br>पतिष्यति रथाद्भीष्मे सर्वलोकप्रिये तदा   ॥06-114-039॥</td></tr>
<tr><td>इति देवगणानां च श्रुत्वा वाक्यं महामनाः। <br>ततः शांतनवो भीष्मो बीभत्सुं नाभ्यवर्तत। <br>भिद्यमानः शितैर्बाणैः सर्वावरणभेदिभिः   ॥06-114-040॥</td></tr>
<tr><td>शिखण्डी तु महाराज भरतानां पितामहम्। <br>आजघानोरसि क्रुद्धो नवभिर्निशितैः शरैः   ॥06-114-041॥</td></tr>
<tr><td>स तेनाभिहतः संख्ये भीष्मः कुरुपितामहः। <br>नाकम्पत महाराज क्षितिकम्पे यथाचलः   ॥06-114-042॥</td></tr>
<tr><td>ततः प्रहस्य बीभत्सुर्व्याक्षिपन्गाण्डिवं धनुः। <br>गाङ्गेयं पञ्चविंशत्या क्षुद्रकाणां समर्पयत्   ॥06-114-043॥</td></tr>
<tr><td>पुनः शरशतेनैनं त्वरमाणो धनंजयः। <br>सर्वगात्रेषु संक्रुद्धः सर्वमर्मस्वताडयत्   ॥06-114-044॥</td></tr>
<tr><td>एवमन्यैरपि भृशं वध्यमानो महारणे। <br>न चक्रुस्ते रुजं तस्य रुक्मपुङ्खाः शिलाशिताः   ॥06-114-045॥</td></tr>
<tr><td>ततः किरीटी संरब्धो भीष्ममेवाभ्यवर्तत। <br>शिखण्डिनं पुरस्कृत्य धनुश्चास्य समाच्छिनत्   ॥06-114-046॥</td></tr>
<tr><td>अथैनं दशभिर्विद्ध्वा ध्वजमेकेन चिच्छिदे। <br>सारथिं विशिखैश्चास्य दशभिः समकम्पयत्   ॥06-114-047॥</td></tr>
<tr><td>सोऽन्यत्कार्मुकमादत्त गाङ्गेयो बलवत्तरम्। <br>तदप्यस्य शितैर्भल्लैस्त्रिधा त्रिभिरुपानुदत्। <br>निमेषान्तरमात्रेण आत्तमात्तं महारणे   ॥06-114-048॥</td></tr>
<tr><td>एवमस्य धनूंष्याजौ चिच्छेद सुबहून्यपि। <br>ततः शांतनवो भीष्मो बीभत्सुं नाभ्यवर्तत   ॥06-114-049॥</td></tr>
<tr><td>अथैनं पञ्चविंशत्या क्षुद्रकाणां समर्दयत्। <br>सोऽतिविद्धो महेष्वासो दुःशासनमभाषत   ॥06-114-050॥</td></tr>
<tr><td>एष पार्थो रणे क्रुद्धः पाण्डवानां महारथः। <br>शरैरनेकसाहस्रैर्मामेवाभ्यसते रणे   ॥06-114-051॥</td></tr>
<tr><td>न चैष शक्यः समरे जेतुं वज्रभृता अपि। <br>न चापि सहिता वीरा देवदानवराक्षसाः। <br>मां चैव शक्ता निर्जेतुं किमु मर्त्याः सुदुर्बलाः   ॥06-114-052॥</td></tr>
<tr><td>एवं तयोः संवदतोः फल्गुनो निशितैः शरैः। <br>शिखण्डिनं पुरस्कृत्य भीष्मं विव्याध संयुगे   ॥06-114-053॥</td></tr>
<tr><td>ततो दुःशासनं भूयः स्मयमानोऽभ्यभाषत। <br>अतिविद्धः शितैर्बाणैर्भृशं गाण्डीवधन्वना   ॥06-114-054॥</td></tr>
<tr><td>वज्राशनिसमस्पर्शाः शिताग्राः संप्रवेशिताः। <br>विमुक्ता अव्यवच्छिन्ना नेमे बाणाः शिखण्डिनः   ॥06-114-055॥</td></tr>
<tr><td>निकृन्तमाना मर्माणि दृढावरणभेदिनः। <br>मुसलानीव मे घ्नन्ति नेमे बाणाः शिखण्डिनः   ॥06-114-056॥</td></tr>
<tr><td>ब्रह्मदण्डसमस्पर्शा वज्रवेगा दुरासदाः। <br>मम प्राणानारुजन्ति नेमे बाणाः शिखण्डिनः   ॥06-114-057॥</td></tr>
<tr><td>भुजगा इव संक्रुद्धा लेलिहाना विषोल्बणाः। <br>ममाविशन्ति मर्माणि नेमे बाणाः शिखण्डिनः   ॥06-114-058॥</td></tr>
<tr><td>नाशयन्तीव मे प्राणान्यमदूता इवाहिताः। <br>गदापरिघसंस्पर्शा नेमे बाणाः शिखण्डिनः   ॥06-114-059॥</td></tr>
<tr><td>कृन्तन्ति मम गात्राणि माघमासे गवामिव। <br>अर्जुनस्य इमे बाणा नेमे बाणाः शिखण्डिनः   ॥06-114-060॥</td></tr>
<tr><td>सर्वे ह्यपि न मे दुःखं कुर्युरन्ये नराधिपाः। <br>वीरं गण्डीवधन्वानमृते जिष्णुं कपिध्वजम्   ॥06-114-061॥</td></tr>
<tr><td>इति ब्रुवञ्शांतनवो दिधक्षुरिव पाण्डवम्। <br>सविष्फुलिङ्गां दीप्ताग्रां शक्तिं चिक्षेप भारत   ॥06-114-062॥</td></tr>
<tr><td>तामस्य विशिखैश्छित्त्वा त्रिधा त्रिभिरपातयत्। <br>पश्यतां कुरुवीराणां सर्वेषां तत्र भारत   ॥06-114-063॥</td></tr>
<tr><td>चर्माथादत्त गाङ्गेयो जातरूपपरिष्कृतम्। <br>खड्गं चान्यतरं प्रेप्सुर्मृत्योरग्रे जयाय वा   ॥06-114-064॥</td></tr>
<tr><td>तस्य तच्छतधा चर्म व्यधमद्दंशितात्मनः। <br>रथादनवरूढस्य तदद्भुतमिवाभवत्   ॥06-114-065॥</td></tr>
<tr><td>विनद्योच्चैः सिंह इव स्वान्यनीकान्यचोदयत्। <br>अभिद्रवत गाङ्गेयं मा वोऽस्तु भयमण्वपि   ॥06-114-066॥</td></tr>
<tr><td>अथ ते तोमरैः प्रासैर्बाणौघैश्च समन्ततः। <br>पट्टिशैश्च सनिस्त्रिंशैर्नानाप्रहरणैस्तथा   ॥06-114-067॥</td></tr>
<tr><td>वत्सदन्तैश्च भल्लैश्च तमेकमभिदुद्रुवुः। <br>सिंहनादस्ततो घोरः पाण्डवानामजायत   ॥06-114-068॥</td></tr>
<tr><td>तथैव तव पुत्राश्च राजन्भीष्मजयैषिणः। <br>तमेकमभ्यवर्तन्त सिंहनादांश्च नेदिरे   ॥06-114-069॥</td></tr>
<tr><td>तत्रासीत्तुमुलं युद्धं तावकानां परैः सह। <br>दशमेऽहनि राजेन्द्र भीष्मार्जुनसमागमे   ॥06-114-070॥</td></tr>
<tr><td>आसीद्गाङ्ग इवावर्तो मुहूर्तमुदधेरिव। <br>सैन्यानां युध्यमानानां निघ्नतामितरेतरम्   ॥06-114-071॥</td></tr>
<tr><td>अगम्यरूपा पृथिवी शोणिताक्ता तदाभवत्। <br>समं च विषमं चैव न प्राज्ञायत किंचन   ॥06-114-072॥</td></tr>
<tr><td>योधानामयुतं हत्वा तस्मिन्स दशमेऽहनि। <br>अतिष्ठदाहवे भीष्मो भिद्यमानेषु मर्मसु   ॥06-114-073॥</td></tr>
<tr><td>ततः सेनामुखे तस्मिन्स्थितः पार्थो धनंजयः। <br>मध्येन कुरुसैन्यानां द्रावयामास वाहिनीम्   ॥06-114-074॥</td></tr>
<tr><td>वयं श्वेतहयाद्भीताः कुन्तीपुत्राद्धनंजयात्। <br>पीड्यमानाः शितैः शस्त्रैः प्रद्रवाम महारणात्   ॥06-114-075॥</td></tr>
<tr><td>सौवीराः कितवाः प्राच्याः प्रतीच्योदीच्यमालवाः। <br>अभीषाहाः शूरसेनाः शिबयोऽथ वसातयः   ॥06-114-076॥</td></tr>
<tr><td>शाल्वाश्रयास्त्रिगर्ताश्च अम्बष्ठाः केकयैः सह। <br>द्वादशैते जनपदाः शरार्ता व्रणपीडिताः। <br>संग्रामे न जहुर्भीष्मं युध्यमानं किरीटिना   ॥06-114-077॥</td></tr>
<tr><td>ततस्तमेकं बहवः परिवार्य समन्ततः। <br>परिकाल्य कुरून्सर्वाञ्शरवर्षैरवाकिरन्   ॥06-114-078॥</td></tr>
<tr><td>निपातयत गृह्णीत विध्यताथ च कर्षत। <br>इत्यासीत्तुमुलः शब्दो राजन्भीष्मरथं प्रति   ॥06-114-079॥</td></tr>
<tr><td>अभिहत्य शरौघैस्तं शतशोऽथ सहस्रशः। <br>न तस्यासीदनिर्भिन्नं गात्रेष्वङ्गुलमात्रकम्   ॥06-114-080॥</td></tr>
<tr><td>एवं विभो तव पिता शरैर्विशकलीकृतः। <br>शिताग्रैः फल्गुनेनाजौ प्राक्शिराः प्रापतद्रथात्। <br>किंचिच्छेषे दिनकरे पुत्राणां तव पश्यताम्   ॥06-114-081॥</td></tr>
<tr><td>हा हेति दिवि देवानां पार्थिवानां च सर्वशः। <br>पतमाने रथाद्भीष्मे बभूव सुमहान्स्वनः   ॥06-114-082॥</td></tr>
<tr><td>तं पतन्तमभिप्रेक्ष्य महात्मानं पितामहम्। <br>सह भीष्मेण सर्वेषां प्रापतन्हृदयानि नः   ॥06-114-083॥</td></tr>
<tr><td>स पपात महाबाहुर्वसुधामनुनादयन्। <br>इन्द्रध्वज इवोत्सृष्टः केतुः सर्वधनुष्मताम्। <br>धरणीं नास्पृशच्चापि शरसंघैः समाचितः   ॥06-114-084॥</td></tr>
<tr><td>शरतल्पे महेष्वासं शयानं पुरुषर्षभम्। <br>रथात्प्रपतितं चैनं दिव्यो भावः समाविशत्   ॥06-114-085॥</td></tr>
<tr><td>अभ्यवर्षत पर्जन्यः प्राकम्पत च मेदिनी। <br>पतन्स ददृशे चापि खर्वितं च दिवाकरम्   ॥06-114-086॥</td></tr>
<tr><td>संज्ञां चैवालभद्वीरः कालं संचिन्त्य भारत। <br>अन्तरिक्षे च शुश्राव दिव्यां वाचं समन्ततः   ॥06-114-087॥</td></tr>
<tr><td>कथं महात्मा गाङ्गेयः सर्वशस्त्रभृतां वरः। <br>कालं कर्ता नरव्याघ्रः संप्राप्ते दक्षिणायने   ॥06-114-088॥</td></tr>
<tr><td>स्थितोऽस्मीति च गाङ्गेयस्तच्छ्रुत्वा वाक्यमब्रवीत्। <br>धारयामास च प्राणान्पतितोऽपि हि भूतले। <br>उत्तरायणमन्विच्छन्भीष्मः कुरुपितामहः   ॥06-114-089॥</td></tr>
<tr><td>तस्य तन्मतमाज्ञाय गङ्गा हिमवतः सुता। <br>महर्षीन्हंसरूपेण प्रेषयामास तत्र वै   ॥06-114-090॥</td></tr>
<tr><td>ततः संपातिनो हंसास्त्वरिता मानसौकसः। <br>आजग्मुः सहिता द्रष्टुं भीष्मं कुरुपितामहम्। <br>यत्र शेते नरश्रेष्ठः शरतल्पे पितामहः   ॥06-114-091॥</td></tr>
<tr><td>ते तु भीष्मं समासाद्य मुनयो हंसरूपिणः। <br>अपश्यञ्शरतल्पस्थं भीष्मं कुरुपितामहम्   ॥06-114-092॥</td></tr>
<tr><td>ते तं दृष्ट्वा महात्मानं कृत्वा चापि प्रदक्षिणम्। <br>गाङ्गेयं भरतश्रेष्ठं दक्षिणेन च भास्करम्   ॥06-114-093॥</td></tr>
<tr><td>इतरेतरमामन्त्र्य प्राहुस्तत्र मनीषिणः। <br>भीष्म एव महात्मा सन्संस्थाता दक्षिणायने   ॥06-114-094॥</td></tr>
<tr><td>इत्युक्त्वा प्रस्थितान्हंसान्दक्षिणामभितो दिशम्। <br>संप्रेक्ष्य वै महाबुद्धिश्चिन्तयित्वा च भारत   ॥06-114-095॥</td></tr>
<tr><td>तानब्रवीच्छांतनवो नाहं गन्ता कथंचन। <br>दक्षिणावृत्त आदित्ये एतन्मे मनसि स्थितम्   ॥06-114-096॥</td></tr>
<tr><td>गमिष्यामि स्वकं स्थानमासीद्यन्मे पुरातनम्। <br>उदगावृत्त आदित्ये हंसाः सत्यं ब्रवीमि वः   ॥06-114-097॥</td></tr>
<tr><td>धारयिष्याम्यहं प्राणानुत्तरायणकाङ्क्षया। <br>ऐश्वर्यभूतः प्राणानामुत्सर्गे नियतो ह्यहम्। <br>तस्मात्प्राणान्धारयिष्ये मुमूर्षुरुदगायने   ॥06-114-098॥</td></tr>
<tr><td>यश्च दत्तो वरो मह्यं पित्रा तेन महात्मना। <br>छन्दतो मृत्युरित्येवं तस्य चास्तु वरस्तथा   ॥06-114-099॥</td></tr>
<tr><td>धारयिष्ये ततः प्राणानुत्सर्गे नियते सति। <br>इत्युक्त्वा तांस्तदा हंसानशेत शरतल्पगः   ॥06-114-100॥</td></tr>
<tr><td>एवं कुरूणां पतिते शृङ्गे भीष्मे महौजसि। <br>पाण्डवाः सृञ्जयाश्चैव सिंहनादं प्रचक्रिरे   ॥06-114-101॥</td></tr>
<tr><td>तस्मिन्हते महासत्त्वे भरतानाममध्यमे। <br>न किंचित्प्रत्यपद्यन्त पुत्रास्ते भरतर्षभ। <br>संमोहश्चैव तुमुलः कुरूणामभवत्तदा   ॥06-114-102॥</td></tr>
<tr><td>नृपा दुर्योधनमुखा निःश्वस्य रुरुदुस्ततः। <br>विषादाच्च चिरं कालमतिष्ठन्विगतेन्द्रियाः   ॥06-114-103॥</td></tr>
<tr><td>दध्युश्चैव महाराज न युद्धे दधिरे मनः। <br>ऊरुग्राहगृहीताश्च नाभ्यधावन्त पाण्डवान्   ॥06-114-104॥</td></tr>
<tr><td>अवध्ये शंतनोः पुत्रे हते भीष्मे महौजसि। <br>अभावः सुमहान्राजन्कुरूनागादतन्द्रितः   ॥06-114-105॥</td></tr>
<tr><td>हतप्रवीराश्च वयं निकृत्ताश्च शितैः शरैः। <br>कर्तव्यं नाभिजानीमो निर्जिताः सव्यसाचिना   ॥06-114-106॥</td></tr>
<tr><td>पाण्डवास्तु जयं लब्ध्वा परत्र च परां गतिम्। <br>सर्वे दध्मुर्महाशङ्खाञ्शूराः परिघबाहवः। <br>सोमकाश्च सपञ्चालाः प्राहृष्यन्त जनेश्वर   ॥06-114-107॥</td></tr>
<tr><td>ततस्तूर्यसहस्रेषु नदत्सु सुमहाबलः। <br>आस्फोटयामास भृशं भीमसेनो ननर्त च   ॥06-114-108॥</td></tr>
<tr><td>सेनयोरुभयोश्चापि गाङ्गेये विनिपातिते। <br>संन्यस्य वीराः शस्त्राणि प्राध्यायन्त समन्ततः   ॥06-114-109॥</td></tr>
<tr><td>प्राक्रोशन्प्रापतंश्चान्ये जग्मुर्मोहं तथापरे। <br>क्षत्रं चान्येऽभ्यनिन्दन्त भीष्मं चैकेऽभ्यपूजयन्   ॥06-114-110॥</td></tr>
<tr><td>ऋषयः पितरश्चैव प्रशशंसुर्महाव्रतम्। <br>भरतानां च ये पूर्वे ते चैनं प्रशशंसिरे   ॥06-114-111॥</td></tr>
<tr><td>महोपनिषदं चैव योगमास्थाय वीर्यवान्। <br>जपञ्शांतनवो धीमान्कालाकाङ्क्षी स्थितोऽभवत्   ॥06-114-112॥</td></tr>
</table>
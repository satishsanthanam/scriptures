<table border = "1"><tr><td>Verse</td></tr>
<tr><td> संजय उवाच। <br>ततो व्यूढेष्वनीकेषु तावकेष्वितरेषु च। <br>धनंजयो रथानीकमवधीत्तव भारत। <br>शरैरतिरथो युद्धे पातयन्रथयूथपान्   ॥06-053-001॥</td></tr>
<tr><td>ते वध्यमानाः पार्थेन कालेनेव युगक्षये। <br>धार्तराष्ट्रा रणे यत्ताः पाण्डवान्प्रत्ययोधयन्। <br>प्रार्थयाना यशो दीप्तं मृत्युं कृत्वा निवर्तनम्   ॥06-053-002॥</td></tr>
<tr><td>एकाग्रमनसो भूत्वा पाण्डवानां वरूथिनीम्। <br>बभञ्जुर्बहुशो राजंस्ते चाभज्यन्त संयुगे   ॥06-053-003॥</td></tr>
<tr><td>द्रवद्भिरथ भग्नैश्च परिवर्तद्भिरेव च। <br>पाण्डवैः कौरवैश्चैव न प्रज्ञायत किंचन   ॥06-053-004॥</td></tr>
<tr><td>उदतिष्ठद्रजो भौमं छादयानं दिवाकरम्। <br>दिशः प्रतिदिशो वापि तत्र जज्ञुः कथंचन   ॥06-053-005॥</td></tr>
<tr><td>अनुमानेन संज्ञाभिर्नामगोत्रैश्च संयुगे। <br>वर्तते स्म तदा युद्धं तत्र तत्र विशां पते   ॥06-053-006॥</td></tr>
<tr><td>न व्यूहो भिद्यते तत्र कौरवाणां कथंचन। <br>रक्षितः सत्यसंधेन भारद्वाजेन धीमता   ॥06-053-007॥</td></tr>
<tr><td>तथैव पाण्डवेयानां रक्षितः सव्यसाचिना। <br>नाभिद्यत महाव्यूहो भीमेन च सुरक्षितः   ॥06-053-008॥</td></tr>
<tr><td>सेनाग्रादभिनिष्पत्य प्रायुध्यंस्तत्र मानवाः। <br>उभयोः सेनयो राजन्व्यतिषक्तरथद्विपाः   ॥06-053-009॥</td></tr>
<tr><td>हयारोहैर्हयारोहाः पात्यन्ते स्म महाहवे। <br>ऋष्टिभिर्विमलाग्राभिः प्रासैरपि च संयुगे   ॥06-053-010॥</td></tr>
<tr><td>रथी रथिनमासाद्य शरैः कनकभूषणैः। <br>पातयामास समरे तस्मिन्नतिभयंकरे   ॥06-053-011॥</td></tr>
<tr><td>गजारोहा गजारोहान्नाराचशरतोमरैः। <br>संसक्ताः पातयामासुस्तव तेषां च संघशः   ॥06-053-012॥</td></tr>
<tr><td>पत्तिसंघा रणे पत्तीन्भिण्डिपालपरश्वधैः। <br>न्यपातयन्त संहृष्टाः परस्परकृतागसः   ॥06-053-013॥</td></tr>
<tr><td>पदाती रथिनं संख्ये रथी चापि पदातिनम्। <br>न्यपातयच्छितैः शस्त्रैः सेनयोरुभयोरपि   ॥06-053-014॥</td></tr>
<tr><td>गजारोहा हयारोहान्पातयां चक्रिरे तदा। <br>हयारोहा गजस्थांश्च तदद्भुतमिवाभवत्   ॥06-053-015॥</td></tr>
<tr><td>गजारोहवरैश्चापि तत्र तत्र पदातयः। <br>पातिताः समदृश्यन्त तैश्चापि गजयोधिनः   ॥06-053-016॥</td></tr>
<tr><td>पत्तिसंघा हयारोहैः सादिसंघाश्च पत्तिभिः। <br>पात्यमाना व्यदृश्यन्त शतशोऽथ सहस्रशः   ॥06-053-017॥</td></tr>
<tr><td>ध्वजैस्तत्रापविद्धैश्च कार्मुकैस्तोमरैस्तथा। <br>प्रासैस्तथा गदाभिश्च परिघैः कम्पनैस्तथा   ॥06-053-018॥</td></tr>
<tr><td>शक्तिभिः कवचैश्चित्रैः कणपैरङ्कुशैरपि। <br>निस्त्रिंशैर्विमलैश्चापि स्वर्णपुङ्खैः शरैस्तथा   ॥06-053-019॥</td></tr>
<tr><td>परिस्तोमैः कुथाभिश्च कम्बलैश्च महाधनैः। <br>भूर्भाति भरतश्रेष्ठ स्रग्दामैरिव चित्रिता   ॥06-053-020॥</td></tr>
<tr><td>नराश्वकायैः पतितैर्दन्तिभिश्च महाहवे। <br>अगम्यरूपा पृथिवी मांसशोणितकर्दमा   ॥06-053-021॥</td></tr>
<tr><td>प्रशशाम रजो भौमं व्युक्षितं रणशोणितैः। <br>दिशश्च विमलाः सर्वाः संबभूवुर्जनेश्वर   ॥06-053-022॥</td></tr>
<tr><td>उत्थितान्यगणेयानि कबन्धानि समन्ततः। <br>चिह्नभूतानि जगतो विनाशार्थाय भारत   ॥06-053-023॥</td></tr>
<tr><td>तस्मिन्युद्धे महारौद्रे वर्तमाने सुदारुणे। <br>प्रत्यदृश्यन्त रथिनो धावमानाः समन्ततः   ॥06-053-024॥</td></tr>
<tr><td>ततो द्रोणश्च भीष्मश्च सैन्धवश्च जयद्रथः। <br>पुरुमित्रो विकर्णश्च शकुनिश्चापि सौबलः   ॥06-053-025॥</td></tr>
<tr><td>एते समरदुर्धर्षाः सिंहतुल्यपराक्रमाः। <br>पाण्डवानामनीकानि बभञ्जुः स्म पुनः पुनः   ॥06-053-026॥</td></tr>
<tr><td>तथैव भीमसेनोऽपि राक्षसश्च घटोत्कचः। <br>सात्यकिश्चेकितानश्च द्रौपदेयाश्च भारत   ॥06-053-027॥</td></tr>
<tr><td>तावकांस्तव पुत्रांश्च सहितान्सर्वराजभिः। <br>द्रावयामासुराजौ ते त्रिदशा दानवानिव   ॥06-053-028॥</td></tr>
<tr><td>तथा ते समरेऽन्योन्यं निघ्नन्तः क्षत्रियर्षभाः। <br>रक्तोक्षिता घोररूपा विरेजुर्दानवा इव   ॥06-053-029॥</td></tr>
<tr><td>विनिर्जित्य रिपून्वीराः सेनयोरुभयोरपि। <br>व्यदृश्यन्त महामात्रा ग्रहा इव नभस्तले   ॥06-053-030॥</td></tr>
<tr><td>ततो रथसहस्रेण पुत्रो दुर्योधनस्तव। <br>अभ्ययात्पाण्डवान्युद्धे राक्षसं च घटोत्कचम्   ॥06-053-031॥</td></tr>
<tr><td>तथैव पाण्डवाः सर्वे महत्या सेनया सह। <br>द्रोणभीष्मौ रणे शूरौ प्रत्युद्ययुररिंदमौ   ॥06-053-032॥</td></tr>
<tr><td>किरीटी तु ययौ क्रुद्धः समर्थान्पार्थिवोत्तमान्। <br>आर्जुनिः सात्यकिश्चैव ययतुः सौबलं बलम्   ॥06-053-033॥</td></tr>
<tr><td>ततः प्रववृते भूयः संग्रामो लोमहर्षणः। <br>तावकानां परेषां च समरे विजिगीषताम्   ॥06-053-034॥</td></tr>
</table>
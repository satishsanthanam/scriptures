<table border = "1"><tr><td>Verse</td></tr>
<tr><td> धृतराष्ट्र उवाच। <br>इरावन्तं तु निहतं दृष्ट्वा पार्था महारथाः। <br>संग्रामे किमकुर्वन्त तन्ममाचक्ष्व संजय   ॥06-087-001॥</td></tr>
<tr><td> संजय उवाच। <br>इरावन्तं तु निहतं संग्रामे वीक्ष्य राक्षसः। <br>व्यनदत्सुमहानादं भैमसेनिर्घटोत्कचः   ॥06-087-002॥</td></tr>
<tr><td>नदतस्तस्य शब्देन पृथिवी सागराम्बरा। <br>सपर्वतवना राजंश्चचाल सुभृशं तदा। <br>अन्तरिक्षं दिशश्चैव सर्वाश्च प्रदिशस्तथा   ॥06-087-003॥</td></tr>
<tr><td>तं श्रुत्वा सुमहानादं तव सैन्यस्य भारत। <br>ऊरुस्तम्भः समभवद्वेपथुः स्वेद एव च   ॥06-087-004॥</td></tr>
<tr><td>सर्व एव च राजेन्द्र तावका दीनचेतसः। <br>सर्पवत्समवेष्टन्त सिंहभीता गजा इव   ॥06-087-005॥</td></tr>
<tr><td>निनदत्सुमहानादं निर्घातमिव राक्षसः। <br>ज्वलितं शूलमुद्यम्य रूपं कृत्वा विभीषणम्   ॥06-087-006॥</td></tr>
<tr><td>नानाप्रहरणैर्घोरैर्वृतो राक्षसपुंगवैः। <br>आजगाम सुसंक्रुद्धः कालान्तकयमोपमः   ॥06-087-007॥</td></tr>
<tr><td>तमापतन्तं संप्रेक्ष्य संक्रुद्धं भीमदर्शनम्। <br>स्वबलं च भयात्तस्य प्रायशो विमुखीकृतम्   ॥06-087-008॥</td></tr>
<tr><td>ततो दुर्योधनो राजा घटोत्कचमुपाद्रवत्। <br>प्रगृह्य विपुलं चापं सिंहवद्विनदन्मुहुः   ॥06-087-009॥</td></tr>
<tr><td>पृष्ठतोऽनुययौ चैनं स्रवद्भिः पर्वतोपमैः। <br>कुञ्जरैर्दशसाहस्रैर्वङ्गानामधिपः स्वयम्   ॥06-087-010॥</td></tr>
<tr><td>तमापतन्तं संप्रेक्ष्य गजानीकेन संवृतम्। <br>पुत्रं तव महाराज चुकोप स निशाचरः   ॥06-087-011॥</td></tr>
<tr><td>ततः प्रववृते युद्धं तुमुलं लोमहर्षणम्। <br>राक्षसानां च राजेन्द्र दुर्योधनबलस्य च   ॥06-087-012॥</td></tr>
<tr><td>गजानीकं च संप्रेक्ष्य मेघवृन्दमिवोद्यतम्। <br>अभ्यधावन्त संक्रुद्धा राक्षसाः शस्त्रपाणयः   ॥06-087-013॥</td></tr>
<tr><td>नदन्तो विविधान्नादान्मेघा इव सविद्युतः। <br>शरशक्त्यृष्टिनाराचैर्निघ्नन्तो गजयोधिनः   ॥06-087-014॥</td></tr>
<tr><td>भिण्डिपालैस्तथा शूलैर्मुद्गरैः सपरश्वधैः। <br>पर्वताग्रैश्च वृक्षैश्च निजघ्नुस्ते महागजान्   ॥06-087-015॥</td></tr>
<tr><td>भिन्नकुम्भान्विरुधिरान्भिन्नगात्रांश्च वारणान्। <br>अपश्याम महाराज वध्यमानान्निशाचरैः   ॥06-087-016॥</td></tr>
<tr><td>तेषु प्रक्षीयमाणेषु भग्नेषु गजयोधिषु। <br>दुर्योधनो महाराज राक्षसान्समुपाद्रवत्   ॥06-087-017॥</td></tr>
<tr><td>अमर्षवशमापन्नस्त्यक्त्वा जीवितमात्मनः। <br>मुमोच निशितान्बाणान्राक्षसेषु महाबलः   ॥06-087-018॥</td></tr>
<tr><td>जघान च महेष्वासः प्रधानांस्तत्र राक्षसान्। <br>संक्रुद्धो भरतश्रेष्ठ पुत्रो दुर्योधनस्तव   ॥06-087-019॥</td></tr>
<tr><td>वेगवन्तं महारौद्रं विद्युज्जिह्वं प्रमाथिनम्। <br>शरैश्चतुर्भिश्चतुरो निजघान महारथः   ॥06-087-020॥</td></tr>
<tr><td>ततः पुनरमेयात्मा शरवर्षं दुरासदम्। <br>मुमोच भरतश्रेष्ठ निशाचरबलं प्रति   ॥06-087-021॥</td></tr>
<tr><td>तत्तु दृष्ट्वा महत्कर्म पुत्रस्य तव मारिष। <br>क्रोधेनाभिप्रजज्वाल भैमसेनिर्महाबलः   ॥06-087-022॥</td></tr>
<tr><td>विस्फार्य च महच्चापमिन्द्राशनिसमस्वनम्। <br>अभिदुद्राव वेगेन दुर्योधनमरिंदमम्   ॥06-087-023॥</td></tr>
<tr><td>तमापतन्तमुद्वीक्ष्य कालसृष्टमिवान्तकम्। <br>न विव्यथे महाराज पुत्रो दुर्योधनस्तव   ॥06-087-024॥</td></tr>
<tr><td>अथैनमब्रवीत्क्रुद्धः क्रूरः संरक्तलोचनः। <br>ये त्वया सुनृशंसेन दीर्घकालं प्रवासिताः। <br>यच्च ते पाण्डवा राजंश्छलद्यूते पराजिताः   ॥06-087-025॥</td></tr>
<tr><td>यच्चैव द्रौपदी कृष्णा एकवस्त्रा रजस्वला। <br>सभामानीय दुर्बुद्धे बहुधा क्लेशिता त्वया   ॥06-087-026॥</td></tr>
<tr><td>तव च प्रियकामेन आश्रमस्था दुरात्मना। <br>सैन्धवेन परिक्लिष्टा परिभूय पितॄन्मम   ॥06-087-027॥</td></tr>
<tr><td>एतेषामवमानानामन्येषां च कुलाधम। <br>अन्तमद्य गमिष्यामि यदि नोत्सृजसे रणम्   ॥06-087-028॥</td></tr>
<tr><td>एवमुक्त्वा तु हैडिम्बो महद्विस्फार्य कार्मुकम्। <br>संदश्य दशनैरोष्ठं सृक्किणी परिसंलिहन्   ॥06-087-029॥</td></tr>
<tr><td>शरवर्षेण महता दुर्योधनमवाकिरत्। <br>पर्वतं वारिधाराभिः प्रावृषीव बलाहकः   ॥06-087-030॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>व्युषितायां च शर्वर्यामुदिते च दिवाकरे। <br>उभे सेने महाराज युद्धायैव समीयतुः   ॥06-065-001॥</td></tr>
<tr><td>अभ्यधावंश्च संक्रुद्धाः परस्परजिगीषवः। <br>ते सर्वे सहिता युद्धे समालोक्य परस्परम्   ॥06-065-002॥</td></tr>
<tr><td>पाण्डवा धार्तराष्ट्राश्च राजन्दुर्मन्त्रिते तव। <br>व्यूहौ च व्यूह्य संरब्धाः संप्रयुद्धाः प्रहारिणः   ॥06-065-003॥</td></tr>
<tr><td>अरक्षन्मकरव्यूहं भीष्मो राजन्समन्ततः। <br>तथैव पाण्डवा राजन्नरक्षन्व्यूहमात्मनः   ॥06-065-004॥</td></tr>
<tr><td>स निर्ययौ रथानीकं पिता देवव्रतस्तव। <br>महता रथवंशेन संवृतो रथिनां वरः   ॥06-065-005॥</td></tr>
<tr><td>इतरेतरमन्वीयुर्यथाभागमवस्थिताः। <br>रथिनः पत्तयश्चैव दन्तिनः सादिनस्तथा   ॥06-065-006॥</td></tr>
<tr><td>तान्दृष्ट्वा प्रोद्यतान्संख्ये पाण्डवाश्च यशस्विनः। <br>श्येनेन व्यूहराजेन तेनाजय्येन संयुगे   ॥06-065-007॥</td></tr>
<tr><td>अशोभत मुखे तस्य भीमसेनो महाबलः। <br>नेत्रे शिखण्डी दुर्धर्षो धृष्टद्युम्नश्च पार्षतः   ॥06-065-008॥</td></tr>
<tr><td>शीर्षं तस्याभवद्वीरः सात्यकिः सत्यविक्रमः। <br>विधुन्वन्गाण्डिवं पार्थो ग्रीवायामभवत्तदा   ॥06-065-009॥</td></tr>
<tr><td>अक्षौहिण्या समग्रा या वामपक्षोऽभवत्तदा। <br>महात्मा द्रुपदः श्रीमान्सह पुत्रेण संयुगे   ॥06-065-010॥</td></tr>
<tr><td>दक्षिणश्चाभवत्पक्षः कैकेयोऽक्षौहिणीपतिः। <br>पृष्ठतो द्रौपदेयाश्च सौभद्रश्चापि वीर्यवान्   ॥06-065-011॥</td></tr>
<tr><td>पृष्ठे समभवच्छ्रीमान्स्वयं राजा युधिष्ठिरः। <br>भ्रातृभ्यां सहितो धीमान्यमाभ्यां चारुविक्रमः   ॥06-065-012॥</td></tr>
<tr><td>प्रविश्य तु रणे भीमो मकरं मुखतस्तदा। <br>भीष्ममासाद्य संग्रामे छादयामास सायकैः   ॥06-065-013॥</td></tr>
<tr><td>ततो भीष्मो महास्त्राणि पातयामास भारत। <br>मोहयन्पाण्डुपुत्राणां व्यूढं सैन्यं महाहवे   ॥06-065-014॥</td></tr>
<tr><td>संमुह्यति तदा सैन्ये त्वरमाणो धनंजयः। <br>भीष्मं शरसहस्रेण विव्याध रणमूर्धनि   ॥06-065-015॥</td></tr>
<tr><td>परिसंवार्य चास्त्राणि भीष्ममुक्तानि संयुगे। <br>स्वेनानीकेन हृष्टेन युद्धाय समवस्थितः   ॥06-065-016॥</td></tr>
<tr><td>ततो दुर्योधनो राजा भारद्वाजमभाषत। <br>पूर्वं दृष्ट्वा वधं घोरं बलस्य बलिनां वरः। <br>भ्रातॄणां च वधं युद्धे स्मरमाणो महारथः   ॥06-065-017॥</td></tr>
<tr><td>आचार्य सततं त्वं हि हितकामो ममानघ। <br>वयं हि त्वां समाश्रित्य भीष्मं चैव पितामहम्   ॥06-065-018॥</td></tr>
<tr><td>देवानपि रणे जेतुं प्रार्थयामो न संशयः। <br>किमु पाण्डुसुतान्युद्धे हीनवीर्यपराक्रमान्   ॥06-065-019॥</td></tr>
<tr><td>एवमुक्तस्ततो द्रोणस्तव पुत्रेण मारिष। <br>अभिनत्पाण्डवानीकं प्रेक्षमाणस्य सात्यकेः   ॥06-065-020॥</td></tr>
<tr><td>सात्यकिस्तु तदा द्रोणं वारयामास भारत। <br>ततः प्रववृते युद्धं तुमुलं लोमहर्षणम्   ॥06-065-021॥</td></tr>
<tr><td>शैनेयं तु रणे क्रुद्धो भारद्वाजः प्रतापवान्। <br>अविध्यन्निशितैर्बाणैर्जत्रुदेशे हसन्निव   ॥06-065-022॥</td></tr>
<tr><td>भीमसेनस्ततः क्रुद्धो भारद्वाजमविध्यत। <br>संरक्षन्सात्यकिं राजन्द्रोणाच्छस्त्रभृतां वरात्   ॥06-065-023॥</td></tr>
<tr><td>ततो द्रोणश्च भीष्मश्च तथा शल्यश्च मारिष। <br>भीमसेनं रणे क्रुद्धाश्छादयां चक्रिरे शरैः   ॥06-065-024॥</td></tr>
<tr><td>तत्राभिमन्युः संक्रुद्धो द्रौपदेयाश्च मारिष। <br>विव्यधुर्निशितैर्बाणैः सर्वांस्तानुद्यतायुधान्   ॥06-065-025॥</td></tr>
<tr><td>भीष्मद्रोणौ च संक्रुद्धावापतन्तौ महाबलौ। <br>प्रत्युद्ययौ शिखण्डी तु महेष्वासो महाहवे   ॥06-065-026॥</td></tr>
<tr><td>प्रगृह्य बलवद्वीरो धनुर्जलदनिस्वनम्। <br>अभ्यवर्षच्छरैस्तूर्णं छादयानो दिवाकरम्   ॥06-065-027॥</td></tr>
<tr><td>शिखण्डिनं समासाद्य भरतानां पितामहः। <br>अवर्जयत संग्रामे स्त्रीत्वं तस्यानुसंस्मरन्   ॥06-065-028॥</td></tr>
<tr><td>ततो द्रोणो महाराज अभ्यद्रवत तं रणे। <br>रक्षमाणस्ततो भीष्मं तव पुत्रेण चोदितः   ॥06-065-029॥</td></tr>
<tr><td>शिखण्डी तु समासाद्य द्रोणं शस्त्रभृतां वरम्। <br>अवर्जयत संग्रामे युगान्ताग्निमिवोल्बणम्   ॥06-065-030॥</td></tr>
<tr><td>ततो बलेन महता पुत्रस्तव विशां पते। <br>जुगोप भीष्ममासाद्य प्रार्थयानो महद्यशः   ॥06-065-031॥</td></tr>
<tr><td>तथैव पाण्डवा राजन्पुरस्कृत्य धनंजयम्। <br>भीष्ममेवाभ्यवर्तन्त जये कृत्वा दृढां मतिम्   ॥06-065-032॥</td></tr>
<tr><td>तद्युद्धमभवद्घोरं देवानां दानवैरिव। <br>जयं च काङ्क्षतां नित्यं यशश्च परमाद्भुतम्   ॥06-065-033॥</td></tr>
</table>
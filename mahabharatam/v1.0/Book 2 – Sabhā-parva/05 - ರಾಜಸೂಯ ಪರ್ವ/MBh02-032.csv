Verse
 वैशंपायन उवाच। <br>पितामहं गुरुं चैव प्रत्युद्गम्य युधिष्ठिरः। <br>अभिवाद्य ततो राजन्निदं वचनमब्रवीत्। <br>भीष्मं द्रोणं कृपं द्रौणिं दुर्योधनविविंशती   ॥02-032-001॥
अस्मिन्यज्ञे भवन्तो मामनुगृह्णन्तु सर्वशः। <br>इदं वः स्वमहं चैव यदिहास्ति धनं मम। <br>प्रीणयन्तु भवन्तो मां यथेष्टमनियन्त्रिताः   ॥02-032-002॥
एवमुक्त्वा स तान्सर्वान्दीक्षितः पाण्डवाग्रजः। <br>युयोज ह यथायोगमधिकारेष्वनन्तरम्   ॥02-032-003॥
भक्ष्यभोज्याधिकारेषु दुःशासनमयोजयत्। <br>परिग्रहे ब्राह्मणानामश्वत्थामानमुक्तवान्   ॥02-032-004॥
राज्ञां तु प्रतिपूजार्थं संजयं संन्ययोजयत्। <br>कृताकृतपरिज्ञाने भीष्मद्रोणौ महामती   ॥02-032-005॥
हिरण्यस्य सुवर्णस्य रत्नानां चान्ववेक्षणे। <br>दक्षिणानां च वै दाने कृपं राजा न्ययोजयत्। <br>तथान्यान्पुरुषव्याघ्रांस्तस्मिंस्तस्मिन्न्ययोजयत्   ॥02-032-006॥
बाह्लिको धृतराष्ट्रश्च सोमदत्तो जयद्रथः। <br>नकुलेन समानीताः स्वामिवत्तत्र रेमिरे   ॥02-032-007॥
क्षत्ता व्ययकरस्त्वासीद्विदुरः सर्वधर्मवित्। <br>दुर्योधनस्त्वर्हणानि प्रतिजग्राह सर्वशः   ॥02-032-008॥
सर्वलोकः समावृत्तः पिप्रीषुः फलमुत्तमम्। <br>द्रष्टुकामः सभां चैव धर्मराजं च पाण्डवम्   ॥02-032-009॥
न कश्चिदाहरत्तत्र सहस्रावरमर्हणम्। <br>रत्नैश्च बहुभिस्तत्र धर्मराजमवर्धयन्   ॥02-032-010॥
कथं नु मम कौरव्यो रत्नदानैः समाप्नुयात्। <br>यज्ञमित्येव राजानः स्पर्धमाना ददुर्धनम्   ॥02-032-011॥
भवनैः सविमानाग्रैः सोदर्कैर्बलसंवृतैः। <br>लोकराजविमानैश्च ब्राह्मणावसथैः सह   ॥02-032-012॥
कृतैरावसथैर्दिव्यैर्विमानप्रतिमैस्तथा। <br>विचित्रै रत्नवद्भिश्च ऋद्ध्या परमया युतैः   ॥02-032-013॥
राजभिश्च समावृत्तैरतीवश्रीसमृद्धिभिः। <br>अशोभत सदो राजन्कौन्तेयस्य महात्मनः   ॥02-032-014॥
ऋद्ध्या च वरुणं देवं स्पर्धमानो युधिष्ठिरः। <br>षडग्निनाथ यज्ञेन सोऽयजद्दक्षिणावता। <br>सर्वाञ्जनान्सर्वकामैः समृद्धैः समतर्पयत्   ॥02-032-015॥
अन्नवान्बहुभक्ष्यश्च भुक्तवज्जनसंवृतः। <br>रत्नोपहारकर्मण्यो बभूव स समागमः   ॥02-032-016॥
इडाज्यहोमाहुतिभिर्मन्त्रशिक्षासमन्वितैः। <br>तस्मिन्हि ततृपुर्देवास्तते यज्ञे महर्षिभिः   ॥02-032-017॥
यथा देवास्तथा विप्रा दक्षिणान्नमहाधनैः। <br>ततृपुः सर्ववर्णाश्च तस्मिन्यज्ञे मुदान्विताः   ॥02-032-018॥

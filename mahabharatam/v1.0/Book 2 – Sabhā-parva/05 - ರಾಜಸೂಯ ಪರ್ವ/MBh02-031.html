<table border = "1"><tr><td>Verse</td></tr>
<tr><td> वैशंपायन उवाच। <br>स गत्वा हास्तिनपुरं नकुलः समितिंजयः। <br>भीष्ममामन्त्रयामास धृतराष्ट्रं च पाण्डवः   ॥02-031-001॥</td></tr>
<tr><td>प्रययुः प्रीतमनसो यज्ञं ब्रह्मपुरःसराः। <br>संश्रुत्य धर्मराजस्य यज्ञं यज्ञविदस्तदा   ॥02-031-002॥</td></tr>
<tr><td>अन्ये च शतशस्तुष्टैर्मनोभिर्मनुजर्षभ। <br>द्रष्टुकामाः सभां चैव धर्मराजं च पाण्डवम्   ॥02-031-003॥</td></tr>
<tr><td>दिग्भ्यः सर्वे समापेतुः पार्थिवास्तत्र भारत। <br>समुपादाय रत्नानि विविधानि महान्ति च   ॥02-031-004॥</td></tr>
<tr><td>धृतराष्ट्रश्च भीष्मश्च विदुरश्च महामतिः। <br>दुर्योधनपुरोगाश्च भ्रातरः सर्व एव ते   ॥02-031-005॥</td></tr>
<tr><td>सत्कृत्यामन्त्रिताः सर्वे आचार्यप्रमुखा नृपाः। <br>गान्धारराजः सुबलः शकुनिश्च महाबलः   ॥02-031-006॥</td></tr>
<tr><td>अचलो वृषकश्चैव कर्णश्च रथिनां वरः। <br>ऋतः शल्यो मद्रराजो बाह्लिकश्च महारथः   ॥02-031-007॥</td></tr>
<tr><td>सोमदत्तोऽथ कौरव्यो भूरिर्भूरिश्रवाः शलः। <br>अश्वत्थामा कृपो द्रोणः सैन्धवश्च जयद्रथः   ॥02-031-008॥</td></tr>
<tr><td>यज्ञसेनः सपुत्रश्च शाल्वश्च वसुधाधिपः। <br>प्राग्ज्योतिषश्च नृपतिर्भगदत्तो महायशाः   ॥02-031-009॥</td></tr>
<tr><td>सह सर्वैस्तथा म्लेच्छैः सागरानूपवासिभिः। <br>पार्वतीयाश्च राजानो राजा चैव बृहद्बलः   ॥02-031-010॥</td></tr>
<tr><td>पौण्ड्रको वासुदेवश्च वङ्गः कालिङ्गकस्तथा। <br>आकर्षः कुन्तलश्चैव वानवास्यान्ध्रकास्तथा   ॥02-031-011॥</td></tr>
<tr><td>द्रविडाः सिंहलाश्चैव राजा काश्मीरकस्तथा। <br>कुन्तिभोजो महातेजाः सुह्मश्च सुमहाबलः   ॥02-031-012॥</td></tr>
<tr><td>बाह्लिकाश्चापरे शूरा राजानः सर्व एव ते। <br>विराटः सह पुत्रैश्च माचेल्लश्च महारथः। <br>राजानो राजपुत्राश्च नानाजनपदेश्वराः   ॥02-031-013॥</td></tr>
<tr><td>शिशुपालो महावीर्यः सह पुत्रेण भारत। <br>आगच्छत्पाण्डवेयस्य यज्ञं संग्रामदुर्मदः   ॥02-031-014॥</td></tr>
<tr><td>रामश्चैवानिरुद्धश्च बभ्रुश्च सहसारणः। <br>गदप्रद्युम्नसाम्बाश्च चारुदेष्णश्च वीर्यवान्   ॥02-031-015॥</td></tr>
<tr><td>उल्मुको निशठश्चैव वीरः प्राद्युम्निरेव च। <br>वृष्णयो निखिलेनान्ये समाजग्मुर्महारथाः   ॥02-031-016॥</td></tr>
<tr><td>एते चान्ये च बहवो राजानो मध्यदेशजाः। <br>आजग्मुः पाण्डुपुत्रस्य राजसूयं महाक्रतुम्   ॥02-031-017॥</td></tr>
<tr><td>ददुस्तेषामावसथान्धर्मराजस्य शासनात्। <br>बहुकक्ष्यान्वितान्राजन्दीर्घिकावृक्षशोभितान्   ॥02-031-018॥</td></tr>
<tr><td>तथा धर्मात्मजस्तेषां चक्रे पूजामनुत्तमाम्। <br>सत्कृताश्च यथोद्दिष्टाञ्जग्मुरावसथान्नृपाः   ॥02-031-019॥</td></tr>
<tr><td>कैलासशिखरप्रख्यान्मनोज्ञान्द्रव्यभूषितान्। <br>सर्वतः संवृतानुच्चैः प्राकारैः सुकृतैः सितैः   ॥02-031-020॥</td></tr>
<tr><td>सुवर्णजालसंवीतान्मणिकुट्टिमशोभितान्। <br>सुखारोहणसोपानान्महासनपरिच्छदान्   ॥02-031-021॥</td></tr>
<tr><td>स्रग्दामसमवच्छन्नानुत्तमागुरुगन्धिनः। <br>हंसांशुवर्णसदृशानायोजनसुदर्शनान्   ॥02-031-022॥</td></tr>
<tr><td>असंबाधान्समद्वारान्युतानुच्चावचैर्गुणैः। <br>बहुधातुपिनद्धाङ्गान्हिमवच्छिखरानिव   ॥02-031-023॥</td></tr>
<tr><td>विश्रान्तास्ते ततोऽपश्यन्भूमिपा भूरिदक्षिणम्। <br>वृतं सदस्यैर्बहुभिर्धर्मराजं युधिष्ठिरम्   ॥02-031-024॥</td></tr>
<tr><td>तत्सदः पार्थिवैः कीर्णं ब्राह्मणैश्च महात्मभिः। <br>भ्राजते स्म तदा राजन्नाकपृष्ठमिवामरैः   ॥02-031-025॥</td></tr>
</table>
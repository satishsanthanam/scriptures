<table border = "1"><tr><td>Verse</td></tr>
<tr><td> वैशंपायन उवाच। <br>ततो व्यध्वगतं पार्थं प्रातिकामी युधिष्ठिरम्। <br>उवाच वचनाद्राज्ञो धृतराष्ट्रस्य धीमतः   ॥02-067-001॥</td></tr>
<tr><td>उपस्तीर्णा सभा राजन्नक्षानुप्त्वा युधिष्ठिर। <br>एहि पाण्डव दीव्येति पिता त्वामाह भारत   ॥02-067-002॥</td></tr>
<tr><td> युधिष्ठिर उवाच। <br>धातुर्नियोगाद्भूतानि प्राप्नुवन्ति शुभाशुभम्। <br>न निवृत्तिस्तयोरस्ति देवितव्यं पुनर्यदि   ॥02-067-003॥</td></tr>
<tr><td>अक्षद्यूते समाह्वानं नियोगात्स्थविरस्य च। <br>जानन्नपि क्षयकरं नातिक्रमितुमुत्सहे   ॥02-067-004॥</td></tr>
<tr><td> वैशंपायन उवाच। <br>इति ब्रुवन्निववृते भ्रातृभिः सह पाण्डवः। <br>जानंश्च शकुनेर्मायां पार्थो द्यूतमियात्पुनः   ॥02-067-005॥</td></tr>
<tr><td>विविशुस्ते सभां तां तु पुनरेव महारथाः। <br>व्यथयन्ति स्म चेतांसि सुहृदां भरतर्षभाः   ॥02-067-006॥</td></tr>
<tr><td>यथोपजोषमासीनाः पुनर्द्यूतप्रवृत्तये। <br>सर्वलोकविनाशाय दैवेनोपनिपीडिताः   ॥02-067-007॥</td></tr>
<tr><td> शकुनिरुवाच। <br>अमुञ्चत्स्थविरो यद्वो धनं पूजितमेव तत्। <br>महाधनं ग्लहं त्वेकं शृणु मे भरतर्षभ   ॥02-067-008॥</td></tr>
<tr><td>वयं द्वादश वर्षाणि युष्माभिर्द्यूतनिर्जिताः। <br>प्रविशेम महारण्यं रौरवाजिनवाससः   ॥02-067-009॥</td></tr>
<tr><td>त्रयोदशं च सजने अज्ञाताः परिवत्सरम्। <br>ज्ञाताश्च पुनरन्यानि वने वर्षाणि द्वादश   ॥02-067-010॥</td></tr>
<tr><td>अस्माभिर्वा जिता यूयं वने वर्षाणि द्वादश। <br>वसध्वं कृष्णया सार्धमजिनैः प्रतिवासिताः   ॥02-067-011॥</td></tr>
<tr><td>त्रयोदशे च निर्वृत्ते पुनरेव यथोचितम्। <br>स्वराज्यं प्रतिपत्तव्यमितरैरथ वेतरैः   ॥02-067-012॥</td></tr>
<tr><td>अनेन व्यवसायेन सहास्माभिर्युधिष्ठिर। <br>अक्षानुप्त्वा पुनर्द्यूतमेहि दीव्यस्व भारत   ॥02-067-013॥</td></tr>
<tr><td> सभासद ऊचुः। <br>अहो धिग्बान्धवा नैनं बोधयन्ति महद्भयम्। <br>बुद्ध्या बोध्यं न बुध्यन्ते स्वयं च भरतर्षभाः   ॥02-067-014॥</td></tr>
<tr><td> वैशंपायन उवाच। <br>जनप्रवादान्सुबहूनिति शृण्वन्नराधिपः। <br>ह्रिया च धर्मसङ्गाच्च पार्थो द्यूतमियात्पुनः   ॥02-067-015॥</td></tr>
<tr><td>जानन्नपि महाबुद्धिः पुनर्द्यूतमवर्तयत्। <br>अप्ययं न विनाशः स्यात्कुरूणामिति चिन्तयन्   ॥02-067-016॥</td></tr>
<tr><td> युधिष्ठिर उवाच। <br>कथं वै मद्विधो राजा स्वधर्ममनुपालयन्। <br>आहूतो विनिवर्तेत दीव्यामि शकुने त्वया   ॥02-067-017॥</td></tr>
<tr><td> शकुनिरुवाच। <br>गवाश्वं बहुधेनूकमपर्यन्तमजाविकम्। <br>गजाः कोशो हिरण्यं च दासीदासं च सर्वशः   ॥02-067-018॥</td></tr>
<tr><td>एष नो ग्लह एवैको वनवासाय पाण्डवाः। <br>यूयं वयं वा विजिता वसेम वनमाश्रिताः   ॥02-067-019॥</td></tr>
<tr><td>अनेन व्यवसायेन दीव्याम भरतर्षभ। <br>समुत्क्षेपेण चैकेन वनवासाय भारत   ॥02-067-020॥</td></tr>
<tr><td> वैशंपायन उवाच। <br>प्रतिजग्राह तं पार्थो ग्लहं जग्राह सौबलः। <br>जितमित्येव शकुनिर्युधिष्ठिरमभाषत   ॥02-067-021॥</td></tr>
</table>
Verse
 धृतराष्ट्र उवाच। <br>कथं गच्छति कौन्तेयो धर्मराजो युधिष्ठिरः। <br>भीमसेनः सव्यसाची माद्रीपुत्रौ च तावुभौ   ॥02-071-001॥
धौम्यश्चैव कथं क्षत्तर्द्रौपदी वा तपस्विनी। <br>श्रोतुमिच्छाम्यहं सर्वं तेषामङ्गविचेष्टितम्   ॥02-071-002॥
 विदुर उवाच। <br>वस्त्रेण संवृत्य मुखं कुन्तीपुत्रो युधिष्ठिरः। <br>बाहू विशालौ कृत्वा तु भीमो गच्छति पाण्डवः   ॥02-071-003॥
सिकता वपन्सव्यसाची राजानमनुगच्छति। <br>माद्रीपुत्रः सहदेवो मुखमालिप्य गच्छति   ॥02-071-004॥
पांसूपलिप्तसर्वाङ्गो नकुलश्चित्तविह्वलः। <br>दर्शनीयतमो लोके राजानमनुगच्छति   ॥02-071-005॥
कृष्णा केशैः प्रतिच्छाद्य मुखमायतलोचना। <br>दर्शनीया प्ररुदती राजानमनुगच्छति   ॥02-071-006॥
धौम्यो याम्यानि सामानि रौद्राणि च विशां पते। <br>गायन्गच्छति मार्गेषु कुशानादाय पाणिना   ॥02-071-007॥
 धृतराष्ट्र उवाच। <br>विविधानीह रूपाणि कृत्वा गच्छन्ति पाण्डवाः। <br>तन्ममाचक्ष्व विदुर कस्मादेवं व्रजन्ति ते   ॥02-071-008॥
 विदुर उवाच। <br>निकृतस्यापि ते पुत्रैर्हृते राज्ये धनेषु च। <br>न धर्माच्चलते बुद्धिर्धर्मराजस्य धीमतः   ॥02-071-009॥
योऽसौ राजा घृणी नित्यं धार्तराष्ट्रेषु भारत। <br>निकृत्या क्रोधसंतप्तो नोन्मीलयति लोचने   ॥02-071-010॥
नाहं जनं निर्दहेयं दृष्ट्वा घोरेण चक्षुषा। <br>स पिधाय मुखं राजा तस्माद्गच्छति पाण्डवः   ॥02-071-011॥
यथा च भीमो व्रजति तन्मे निगदतः शृणु। <br>बाह्वोर्बले नास्ति समो ममेति भरतर्षभ   ॥02-071-012॥
बाहू विशालौ कृत्वा तु तेन भीमोऽपि गच्छति। <br>बाहू दर्शयमानो हि बाहुद्रविणदर्पितः। <br>चिकीर्षन्कर्म शत्रुभ्यो बाहुद्रव्यानुरूपतः   ॥02-071-013॥
प्रदिशञ्शरसंपातान्कुन्तीपुत्रोऽर्जुनस्तदा। <br>सिकता वपन्सव्यसाची राजानमनुगच्छति   ॥02-071-014॥
असक्ताः सिकतास्तस्य यथा संप्रति भारत। <br>असक्तं शरवर्षाणि तथा मोक्ष्यति शत्रुषु   ॥02-071-015॥
न मे कश्चिद्विजानीयान्मुखमद्येति भारत। <br>मुखमालिप्य तेनासौ सहदेवोऽपि गच्छति   ॥02-071-016॥
नाहं मनांस्याददेयं मार्गे स्त्रीणामिति प्रभो। <br>पांसूपचितसर्वाङ्गो नकुलस्तेन गच्छति   ॥02-071-017॥
एकवस्त्रा तु रुदती मुक्तकेशी रजस्वला। <br>शोणिताक्तार्द्रवसना द्रौपदी वाक्यमब्रवीत्   ॥02-071-018॥
यत्कृतेऽहमिमां प्राप्ता तेषां वर्षे चतुर्दशे। <br>हतपत्यो हतसुता हतबन्धुजनप्रियाः   ॥02-071-019॥
बन्धुशोणितदिग्धाङ्ग्यो मुक्तकेश्यो रजस्वलाः। <br>एवं कृतोदका नार्यः प्रवेक्ष्यन्ति गजाह्वयम्   ॥02-071-020॥
कृत्वा तु नैरृतान्दर्भान्धीरो धौम्यः पुरोहितः। <br>सामानि गायन्याम्यानि पुरतो याति भारत   ॥02-071-021॥
हतेषु भारतेष्वाजौ कुरूणां गुरवस्तदा। <br>एवं सामानि गास्यन्तीत्युक्त्वा धौम्योऽपि गच्छति   ॥02-071-022॥
हा हा गच्छन्ति नो नाथाः समवेक्षध्वमीदृशम्। <br>इति पौराः सुदुःखार्ताः क्रोशन्ति स्म समन्ततः   ॥02-071-023॥
एवमाकारलिङ्गैस्ते व्यवसायं मनोगतम्। <br>कथयन्तः स्म कौन्तेया वनं जग्मुर्मनस्विनः   ॥02-071-024॥
एवं तेषु नराग्र्येषु निर्यत्सु गजसाह्वयात्। <br>अनभ्रे विद्युतश्चासन्भूमिश्च समकम्पत   ॥02-071-025॥
राहुरग्रसदादित्यमपर्वणि विशां पते। <br>उल्का चाप्यपसव्यं तु पुरं कृत्वा व्यशीर्यत   ॥02-071-026॥
प्रव्याहरन्ति क्रव्यादा गृध्रगोमायुवायसाः। <br>देवायतनचैत्येषु प्राकाराट्टालकेषु च   ॥02-071-027॥
एवमेते महोत्पाता वनं गच्छति पाण्डवे। <br>भारतानामभावाय राजन्दुर्मन्त्रिते तव   ॥02-071-028॥
नारदश्च सभामध्ये कुरूणामग्रतः स्थितः। <br>महर्षिभिः परिवृतो रौद्रं वाक्यमुवाच ह   ॥02-071-029॥
इतश्चतुर्दशे वर्षे विनङ्क्ष्यन्तीह कौरवाः। <br>दुर्योधनापराधेन भीमार्जुनबलेन च   ॥02-071-030॥
इत्युक्त्वा दिवमाक्रम्य क्षिप्रमन्तरधीयत। <br>ब्राह्मीं श्रियं सुविपुलां बिभ्रद्देवर्षिसत्तमः   ॥02-071-031॥
ततो दुर्योधनः कर्णः शकुनिश्चापि सौबलः। <br>द्रोणं द्वीपममन्यन्त राज्यं चास्मै न्यवेदयन्   ॥02-071-032॥
अथाब्रवीत्ततो द्रोणो दुर्योधनममर्षणम्। <br>दुःशासनं च कर्णं च सर्वानेव च भारतान्   ॥02-071-033॥
अवध्यान्पाण्डवानाहुर्देवपुत्रान्द्विजातयः। <br>अहं तु शरणं प्राप्तान्वर्तमानो यथाबलम्   ॥02-071-034॥
गतान्सर्वात्मना भक्त्या धार्तराष्ट्रान्सराजकान्। <br>नोत्सहे समभित्यक्तुं दैवमूलमतः परम्   ॥02-071-035॥
धर्मतः पाण्डुपुत्रा वै वनं गच्छन्ति निर्जिताः। <br>ते च द्वादश वर्षाणि वने वत्स्यन्ति कौरवाः   ॥02-071-036॥
चरितब्रह्मचर्याश्च क्रोधामर्षवशानुगाः। <br>वैरं प्रत्यानयिष्यन्ति मम दुःखाय पाण्डवाः   ॥02-071-037॥
मया तु भ्रंशितो राज्याद्द्रुपदः सखिविग्रहे। <br>पुत्रार्थमयजत्क्रोधाद्वधाय मम भारत   ॥02-071-038॥
याजोपयाजतपसा पुत्रं लेभे स पावकात्। <br>धृष्टद्युम्नं द्रौपदीं च वेदीमध्यात्सुमध्यमाम्   ॥02-071-039॥
ज्वालावर्णो देवदत्तो धनुष्मान्कवची शरी। <br>मर्त्यधर्मतया तस्मादिति मां भयमाविशत्   ॥02-071-040॥
गतो हि पक्षतां तेषां पार्षतः पुरुषर्षभः। <br>सृष्टप्राणो भृशतरं तस्माद्योत्स्ये तवारिभिः   ॥02-071-041॥
मद्वधाय श्रुतो ह्येष लोके चाप्यतिविश्रुतः। <br>नूनं सोऽयमनुप्राप्तस्त्वत्कृते कालपर्ययः   ॥02-071-042॥
त्वरिताः कुरुत श्रेयो नैतदेतावता कृतम्। <br>मुहूर्तं सुखमेवैतत्तालच्छायेव हैमनी   ॥02-071-043॥
यजध्वं च महायज्ञैर्भोगानश्नीत दत्त च। <br>इतश्चतुर्दशे वर्षे महत्प्राप्स्यथ वैशसम्   ॥02-071-044॥
दुर्योधन निशम्यैतत्प्रतिपद्य यथेच्छसि। <br>साम वा पाण्डवेयेषु प्रयुङ्क्ष्व यदि मन्यसे   ॥02-071-045॥
 वैशंपायन उवाच। <br>द्रोणस्य वचनं श्रुत्वा धृतराष्ट्रोऽब्रवीदिदम्। <br>सम्यगाह गुरुः क्षत्तरुपावर्तय पाण्डवान्   ॥02-071-046॥
यदि वा न निवर्तन्ते सत्कृता यान्तु पाण्डवाः। <br>सशस्त्ररथपादाता भोगवन्तश्च पुत्रकाः   ॥02-071-047॥

<table border = "1"><tr><td>Verse</td></tr>
<tr><td> वैशंपायन उवाच। <br>वनवासाय चक्रुस्ते मतिं पार्थाः पराजिताः। <br>अजिनान्युत्तरीयाणि जगृहुश्च यथाक्रमम्   ॥02-068-001॥</td></tr>
<tr><td>अजिनैः संवृतान्दृष्ट्वा हृतराज्यानरिंदमान्। <br>प्रस्थितान्वनवासाय ततो दुःशासनोऽब्रवीत्   ॥02-068-002॥</td></tr>
<tr><td>प्रवृत्तं धार्तराष्ट्रस्य चक्रं राज्ञो महात्मनः। <br>पराभूताः पाण्डुपुत्रा विपत्तिं परमां गताः   ॥02-068-003॥</td></tr>
<tr><td>अद्य देवाः संप्रयाताः समैर्वर्त्मभिरस्थलैः। <br>गुणज्येष्ठास्तथा ज्येष्ठा भूयांसो यद्वयं परैः   ॥02-068-004॥</td></tr>
<tr><td>नरकं पातिताः पार्था दीर्घकालमनन्तकम्। <br>सुखाच्च हीना राज्याच्च विनष्टाः शाश्वतीः समाः   ॥02-068-005॥</td></tr>
<tr><td>बलेन मत्ता ये ते स्म धार्तराष्ट्रान्प्रहासिषुः। <br>ते निर्जिता हृतधना वनमेष्यन्ति पाण्डवाः   ॥02-068-006॥</td></tr>
<tr><td>चित्रान्संनाहानवमुञ्चन्तु चैषां; वासांसि दिव्यानि च भानुमन्ति। <br>निवास्यन्तां रुरुचर्माणि सर्वे; यथा ग्लहं सौबलस्याभ्युपेताः   ॥02-068-007॥</td></tr>
<tr><td>न सन्ति लोकेषु पुमांस ईदृशा; इत्येव ये भावितबुद्धयः सदा। <br>ज्ञास्यन्ति तेऽऽत्मानमिमेऽद्य पाण्डवा; विपर्यये षण्ढतिला इवाफलाः   ॥02-068-008॥</td></tr>
<tr><td>अयं हि वासोदय ईदृशानां; मनस्विनां कौरव मा भवेद्वः। <br>अदीक्षितानामजिनानि यद्व;द्बलीयसां पश्यत पाण्डवानाम्   ॥02-068-009॥</td></tr>
<tr><td>महाप्राज्ञः सोमको यज्ञसेनः; कन्यां पाञ्चालीं पाण्डवेभ्यः प्रदाय। <br>अकार्षीद्वै दुष्कृतं नेह सन्ति; क्लीबाः पार्थाः पतयो याज्ञसेन्याः   ॥02-068-010॥</td></tr>
<tr><td>सूक्ष्मान्प्रावारानजिनानि चोदिता;न्दृष्ट्वारण्ये निर्धनानप्रतिष्ठान्। <br>कां त्वं प्रीतिं लप्स्यसे याज्ञसेनि; पतिं वृणीष्व यमिहान्यमिच्छसि   ॥02-068-011॥</td></tr>
<tr><td>एते हि सर्वे कुरवः समेताः; क्षान्ता दान्ताः सुद्रविणोपपन्नाः। <br>एषां वृणीष्वैकतमं पतित्वे; न त्वां तपेत्कालविपर्ययोऽयम्   ॥02-068-012॥</td></tr>
<tr><td>यथाफलाः षण्ढतिला यथा चर्ममया मृगाः। <br>तथैव पाण्डवाः सर्वे यथा काकयवा अपि   ॥02-068-013॥</td></tr>
<tr><td>किं पाण्डवांस्त्वं पतितानुपास्से; मोघः श्रमः षण्ढतिलानुपास्य। <br>एवं नृशंसः परुषाणि पार्था;नश्रावयद्धृतराष्ट्रस्य पुत्रः   ॥02-068-014॥</td></tr>
<tr><td>तद्वै श्रुत्वा भीमसेनोऽत्यमर्षी; निर्भर्त्स्योच्चैस्तं निगृह्यैव रोषात्। <br>उवाचेदं सहसैवोपगम्य; सिंहो यथा हैमवतः शृगालम्   ॥02-068-015॥</td></tr>
<tr><td> भीमसेन उवाच। <br>क्रूर पापजनैर्जुष्टमकृतार्थं प्रभाषसे। <br>गान्धारविद्यया हि त्वं राजमध्ये विकत्थसे   ॥02-068-016॥</td></tr>
<tr><td>यथा तुदसि मर्माणि वाक्शरैरिह नो भृशम्। <br>तथा स्मारयिता तेऽहं कृन्तन्मर्माणि संयुगे   ॥02-068-017॥</td></tr>
<tr><td>ये च त्वामनुवर्तन्ते कामलोभवशानुगाः। <br>गोप्तारः सानुबन्धांस्तान्नेष्यामि यमसादनम्   ॥02-068-018॥</td></tr>
<tr><td> वैशंपायन उवाच। <br>एवं ब्रुवाणमजिनैर्विवासितं; दुःखाभिभूतं परिनृत्यति स्म। <br>मध्ये कुरूणां धर्मनिबद्धमार्गं; गौर्गौरिति स्माह्वयन्मुक्तलज्जः   ॥02-068-019॥</td></tr>
<tr><td> भीमसेन उवाच। <br>नृशंसं परुषं क्रूरं शक्यं दुःशासन त्वया। <br>निकृत्या हि धनं लब्ध्वा को विकत्थितुमर्हति   ॥02-068-020॥</td></tr>
<tr><td>मा ह स्म सुकृताँल्लोकान्गच्छेत्पार्थो वृकोदरः। <br>यदि वक्षसि भित्त्वा ते न पिबेच्छोणितं रणे   ॥02-068-021॥</td></tr>
<tr><td>धार्तराष्ट्रान्रणे हत्वा मिषतां सर्वधन्विनाम्। <br>शमं गन्तास्मि नचिरात्सत्यमेतद्ब्रवीमि वः   ॥02-068-022॥</td></tr>
<tr><td> वैशंपायन उवाच। <br>तस्य राजा सिंहगतेः सखेलं; दुर्योधनो भीमसेनस्य हर्षात्। <br>गतिं स्वगत्यानुचकार मन्दो; निर्गच्छतां पाण्डवानां सभायाः   ॥02-068-023॥</td></tr>
<tr><td>नैतावता कृतमित्यब्रवीत्तं; वृकोदरः संनिवृत्तार्धकायः। <br>शीघ्रं हि त्वा निहतं सानुबन्धं; संस्मार्याहं प्रतिवक्ष्यामि मूढ   ॥02-068-024॥</td></tr>
<tr><td>एतत्समीक्ष्यात्मनि चावमानं; नियम्य मन्युं बलवान्स मानी। <br>राजानुगः संसदि कौरवाणां; विनिष्क्रमन्वाक्यमुवाच भीमः   ॥02-068-025॥</td></tr>
<tr><td>अहं दुर्योधनं हन्ता कर्णं हन्ता धनंजयः। <br>शकुनिं चाक्षकितवं सहदेवो हनिष्यति   ॥02-068-026॥</td></tr>
<tr><td>इदं च भूयो वक्ष्यामि सभामध्ये बृहद्वचः। <br>सत्यं देवाः करिष्यन्ति यन्नो युद्धं भविष्यति   ॥02-068-027॥</td></tr>
<tr><td>सुयोधनमिमं पापं हन्तास्मि गदया युधि। <br>शिरः पादेन चास्याहमधिष्ठास्यामि भूतले   ॥02-068-028॥</td></tr>
<tr><td>वाक्यशूरस्य चैवास्य परुषस्य दुरात्मनः। <br>दुःशासनस्य रुधिरं पातास्मि मृगराडिव   ॥02-068-029॥</td></tr>
<tr><td> अर्जुन उवाच। <br>नैव वाचा व्यवसितं भीम विज्ञायते सताम्। <br>इतश्चतुर्दशे वर्षे द्रष्टारो यद्भविष्यति   ॥02-068-030॥</td></tr>
<tr><td>दुर्योधनस्य कर्णस्य शकुनेश्च दुरात्मनः। <br>दुःशासनचतुर्थानां भूमिः पास्यति शोणितम्   ॥02-068-031॥</td></tr>
<tr><td>असूयितारं वक्तारं प्रस्रष्टारं दुरात्मनाम्। <br>भीमसेन नियोगात्ते हन्ताहं कर्णमाहवे   ॥02-068-032॥</td></tr>
<tr><td>अर्जुनः प्रतिजानीते भीमस्य प्रियकाम्यया। <br>कर्णं कर्णानुगांश्चैव रणे हन्तास्मि पत्रिभिः   ॥02-068-033॥</td></tr>
<tr><td>ये चान्ये प्रतियोत्स्यन्ति बुद्धिमोहेन मां नृपाः। <br>तांश्च सर्वाञ्शितैर्बाणैर्नेतास्मि यमसादनम्   ॥02-068-034॥</td></tr>
<tr><td>चलेद्धि हिमवान्स्थानान्निष्प्रभः स्याद्दिवाकरः। <br>शैत्यं सोमात्प्रणश्येत मत्सत्यं विचलेद्यदि   ॥02-068-035॥</td></tr>
<tr><td>न प्रदास्यति चेद्राज्यमितो वर्षे चतुर्दशे। <br>दुर्योधनो हि सत्कृत्य सत्यमेतद्भविष्यति   ॥02-068-036॥</td></tr>
<tr><td> वैशंपायन उवाच। <br>इत्युक्तवति पार्थे तु श्रीमान्माद्रवतीसुतः। <br>प्रगृह्य विपुलं बाहुं सहदेवः प्रतापवान्   ॥02-068-037॥</td></tr>
<tr><td>सौबलस्य वधं प्रेप्सुरिदं वचनमब्रवीत्। <br>क्रोधसंरक्तनयनो निःश्वसन्निव पन्नगः   ॥02-068-038॥</td></tr>
<tr><td>अक्षान्यान्मन्यसे मूढ गान्धाराणां यशोहर। <br>नैतेऽक्षा निशिता बाणास्त्वयैते समरे वृताः   ॥02-068-039॥</td></tr>
<tr><td>यथा चैवोक्तवान्भीमस्त्वामुद्दिश्य सबान्धवम्। <br>कर्ताहं कर्मणस्तस्य कुरु कार्याणि सर्वशः   ॥02-068-040॥</td></tr>
<tr><td>हन्तास्मि तरसा युद्धे त्वां विक्रम्य सबान्धवम्। <br>यदि स्थास्यसि संग्रामे क्षत्रधर्मेण सौबल   ॥02-068-041॥</td></tr>
<tr><td>सहदेववचः श्रुत्वा नकुलोऽपि विशां पते। <br>दर्शनीयतमो नॄणामिदं वचनमब्रवीत्   ॥02-068-042॥</td></tr>
<tr><td>सुतेयं यज्ञसेनस्य द्यूतेऽस्मिन्धृतराष्ट्रजैः। <br>यैर्वाचः श्राविता रूक्षाः स्थितैर्दुर्योधनप्रिये   ॥02-068-043॥</td></tr>
<tr><td>तान्धार्तराष्ट्रान्दुर्वृत्तान्मुमूर्षून्कालचोदितान्। <br>दर्शयिष्यामि भूयिष्ठमहं वैवस्वतक्षयम्   ॥02-068-044॥</td></tr>
<tr><td>निदेशाद्धर्मराजस्य द्रौपद्याः पदवीं चरन्। <br>निर्धार्तराष्ट्रां पृथिवीं कर्तास्मि नचिरादिव   ॥02-068-045॥</td></tr>
<tr><td>एवं ते पुरुषव्याघ्राः सर्वे व्यायतबाहवः। <br>प्रतिज्ञा बहुलाः कृत्वा धृतराष्ट्रमुपागमन्   ॥02-068-046॥</td></tr>
</table>
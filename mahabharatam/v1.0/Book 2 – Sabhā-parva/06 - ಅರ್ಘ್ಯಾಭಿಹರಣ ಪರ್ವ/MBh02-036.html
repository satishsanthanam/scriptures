<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्त्वा ततो भीष्मो विरराम महायशाः। <br>व्याजहारोत्तरं तत्र सहदेवोऽर्थवद्वचः   ॥02-036-001॥</td></tr>
<tr><td>केशवं केशिहन्तारमप्रमेयपराक्रमम्। <br>पूज्यमानं मया यो वः कृष्णं न सहते नृपाः   ॥02-036-002॥</td></tr>
<tr><td>सर्वेषां बलिनां मूर्ध्नि मयेदं निहितं पदम्। <br>एवमुक्ते मया सम्यगुत्तरं प्रब्रवीतु सः   ॥02-036-003॥</td></tr>
<tr><td>मतिमन्तस्तु ये केचिदाचार्यं पितरं गुरुम्। <br>अर्च्यमर्चितमर्चार्हमनुजानन्तु ते नृपाः   ॥02-036-004॥</td></tr>
<tr><td>ततो न व्याजहारैषां कश्चिद्बुद्धिमतां सताम्। <br>मानिनां बलिनां राज्ञां मध्ये संदर्शिते पदे   ॥02-036-005॥</td></tr>
<tr><td>ततोऽपतत्पुष्पवृष्टिः सहदेवस्य मूर्धनि। <br>अदृश्यरूपा वाचश्चाप्यब्रुवन्साधु साध्विति   ॥02-036-006॥</td></tr>
<tr><td>आविध्यदजिनं कृष्णं भविष्यद्भूतजल्पकः। <br>सर्वसंशयनिर्मोक्ता नारदः सर्वलोकवित्   ॥02-036-007॥</td></tr>
<tr><td>तत्राहूतागताः सर्वे सुनीथप्रमुखा गणाः। <br>संप्रादृश्यन्त संक्रुद्धा विवर्णवदनास्तथा   ॥02-036-008॥</td></tr>
<tr><td>युधिष्ठिराभिषेकं च वासुदेवस्य चार्हणम्। <br>अब्रुवंस्तत्र राजानो निर्वेदादात्मनिश्चयात्   ॥02-036-009॥</td></tr>
<tr><td>सुहृद्भिर्वार्यमाणानां तेषां हि वपुराबभौ। <br>आमिषादपकृष्टानां सिंहानामिव गर्जताम्   ॥02-036-010॥</td></tr>
<tr><td>तं बलौघमपर्यन्तं राजसागरमक्षयम्। <br>कुर्वाणं समयं कृष्णो युद्धाय बुबुधे तदा   ॥02-036-011॥</td></tr>
<tr><td>पूजयित्वा तु पूजार्हं ब्रह्मक्षत्रं विशेषतः। <br>सहदेवो नृणां देवः समापयत कर्म तत्   ॥02-036-012॥</td></tr>
<tr><td>तस्मिन्नभ्यर्चिते कृष्णे सुनीथः शत्रुकर्षणः। <br>अतिताम्रेक्षणः कोपादुवाच मनुजाधिपान्   ॥02-036-013॥</td></tr>
<tr><td>स्थितः सेनापतिर्वोऽहं मन्यध्वं किं नु सांप्रतम्। <br>युधि तिष्ठाम संनह्य समेतान्वृष्णिपाण्डवान्   ॥02-036-014॥</td></tr>
<tr><td>इति सर्वान्समुत्साह्य राज्ञस्तांश्चेदिपुंगवः। <br>यज्ञोपघाताय ततः सोऽमन्त्रयत राजभिः   ॥02-036-015॥</td></tr>
</table>
<table border = "1"><tr><td>Verse</td></tr>
<tr><td> शिशुपाल उवाच। <br>नायमर्हति वार्ष्णेयस्तिष्ठत्स्विह महात्मसु। <br>महीपतिषु कौरव्य राजवत्पार्थिवार्हणम्   ॥02-034-001॥</td></tr>
<tr><td>नायं युक्तः समाचारः पाण्डवेषु महात्मसु। <br>यत्कामात्पुण्डरीकाक्षं पाण्डवार्चितवानसि   ॥02-034-002॥</td></tr>
<tr><td>बाला यूयं न जानीध्वं धर्मः सूक्ष्मो हि पाण्डवाः। <br>अयं तत्राभ्यतिक्रान्त आपगेयोऽल्पदर्शनः   ॥02-034-003॥</td></tr>
<tr><td>त्वादृशो धर्मयुक्तो हि कुर्वाणः प्रियकाम्यया। <br>भवत्यभ्यधिकं भीष्मो लोकेष्ववमतः सताम्   ॥02-034-004॥</td></tr>
<tr><td>कथं ह्यराजा दाशार्हो मध्ये सर्वमहीक्षिताम्। <br>अर्हणामर्हति तथा यथा युष्माभिरर्चितः   ॥02-034-005॥</td></tr>
<tr><td>अथ वा मन्यसे कृष्णं स्थविरं भरतर्षभ। <br>वसुदेवे स्थिते वृद्धे कथमर्हति तत्सुतः   ॥02-034-006॥</td></tr>
<tr><td>अथ वा वासुदेवोऽपि प्रियकामोऽनुवृत्तवान्। <br>द्रुपदे तिष्ठति कथं माधवोऽर्हति पूजनम्   ॥02-034-007॥</td></tr>
<tr><td>आचार्यं मन्यसे कृष्णमथ वा कुरुपुंगव। <br>द्रोणे तिष्ठति वार्ष्णेयं कस्मादर्चितवानसि   ॥02-034-008॥</td></tr>
<tr><td>ऋत्विजं मन्यसे कृष्णमथ वा कुरुनन्दन। <br>द्वैपायने स्थिते विप्रे कथं कृष्णोऽर्चितस्त्वया   ॥02-034-009॥</td></tr>
<tr><td>नैव ऋत्विङ्न चाचार्यो न राजा मधुसूदनः। <br>अर्चितश्च कुरुश्रेष्ठ किमन्यत्प्रियकाम्यया   ॥02-034-010॥</td></tr>
<tr><td>अथ वाप्यर्चनीयोऽयं युष्माकं मधुसूदनः। <br>किं राजभिरिहानीतैरवमानाय भारत   ॥02-034-011॥</td></tr>
<tr><td>वयं तु न भयादस्य कौन्तेयस्य महात्मनः। <br>प्रयच्छामः करान्सर्वे न लोभान्न च सान्त्वनात्   ॥02-034-012॥</td></tr>
<tr><td>अस्य धर्मप्रवृत्तस्य पार्थिवत्वं चिकीर्षतः। <br>करानस्मै प्रयच्छामः सोऽयमस्मान्न मन्यते   ॥02-034-013॥</td></tr>
<tr><td>किमन्यदवमानाद्धि यदिमं राजसंसदि। <br>अप्राप्तलक्षणं कृष्णमर्घ्येणार्चितवानसि   ॥02-034-014॥</td></tr>
<tr><td>अकस्माद्धर्मपुत्रस्य धर्मात्मेति यशो गतम्। <br>को हि धर्मच्युते पूजामेवं युक्तां प्रयोजयेत्। <br>योऽयं वृष्णिकुले जातो राजानं हतवान्पुरा   ॥02-034-015॥</td></tr>
<tr><td>अद्य धर्मात्मता चैव व्यपकृष्टा युधिष्ठिरात्। <br>कृपणत्वं निविष्टं च कृष्णेऽर्घ्यस्य निवेदनात्   ॥02-034-016॥</td></tr>
<tr><td>यदि भीताश्च कौन्तेयाः कृपणाश्च तपस्विनः। <br>ननु त्वयापि बोद्धव्यं यां पूजां माधवोऽर्हति   ॥02-034-017॥</td></tr>
<tr><td>अथ वा कृपणैरेतामुपनीतां जनार्दन। <br>पूजामनर्हः कस्मात्त्वमभ्यनुज्ञातवानसि   ॥02-034-018॥</td></tr>
<tr><td>अयुक्तामात्मनः पूजां त्वं पुनर्बहु मन्यसे। <br>हविषः प्राप्य निष्यन्दं प्राशितुं श्वेव निर्जने   ॥02-034-019॥</td></tr>
<tr><td>न त्वयं पार्थिवेन्द्राणामवमानः प्रयुज्यते। <br>त्वामेव कुरवो व्यक्तं प्रलम्भन्ते जनार्दन   ॥02-034-020॥</td></tr>
<tr><td>क्लीबे दारक्रिया यादृगन्धे वा रूपदर्शनम्। <br>अराज्ञो राजवत्पूजा तथा ते मधुसूदन   ॥02-034-021॥</td></tr>
<tr><td>दृष्टो युधिष्ठिरो राजा दृष्टो भीष्मश्च यादृशः। <br>वासुदेवोऽप्ययं दृष्टः सर्वमेतद्यथातथम्   ॥02-034-022॥</td></tr>
<tr><td>इत्युक्त्वा शिशुपालस्तानुत्थाय परमासनात्। <br>निर्ययौ सदसस्तस्मात्सहितो राजभिस्तदा   ॥02-034-023॥</td></tr>
</table>
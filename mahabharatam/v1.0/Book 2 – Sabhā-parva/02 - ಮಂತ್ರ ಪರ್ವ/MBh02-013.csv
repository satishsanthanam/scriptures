Verse
 श्रीकृष्ण उवाच। <br>सर्वैर्गुणैर्महाराज राजसूयं त्वमर्हसि। <br>जानतस्त्वेव ते सर्वं किंचिद्वक्ष्यामि भारत   ॥02-013-001॥
जामदग्न्येन रामेण क्षत्रं यदवशेषितम्। <br>तस्मादवरजं लोके यदिदं क्षत्रसंज्ञितम्   ॥02-013-002॥
कृतोऽयं कुलसंकल्पः क्षत्रियैर्वसुधाधिप। <br>निदेशवाग्भिस्तत्ते ह विदितं भरतर्षभ   ॥02-013-003॥
ऐलस्येक्ष्वाकुवंशस्य प्रकृतिं परिचक्षते। <br>राजानः श्रेणिबद्धाश्च ततोऽन्ये क्षत्रिया भुवि   ॥02-013-004॥
ऐलवंश्यास्तु ये राजंस्तथैवेक्ष्वाकवो नृपाः। <br>तानि चैकशतं विद्धि कुलानि भरतर्षभ   ॥02-013-005॥
ययातेस्त्वेव भोजानां विस्तरोऽतिगुणो महान्। <br>भजते च महाराज विस्तरः स चतुर्दिशम्   ॥02-013-006॥
तेषां तथैव तां लक्ष्मीं सर्वक्षत्रमुपासते। <br>सोऽवनीं मध्यमां भुक्त्वा मिथोभेदेष्वमन्यत   ॥02-013-007॥
चतुर्युस्त्वपरो राजा यस्मिन्नेकशतोऽभवत्। <br>स साम्राज्यं जरासंधः प्राप्तो भवति योनितः   ॥02-013-008॥
तं स राजा महाप्राज्ञ संश्रित्य किल सर्वशः। <br>राजन्सेनापतिर्जातः शिशुपालः प्रतापवान्   ॥02-013-009॥
तमेव च महाराज शिष्यवत्समुपस्थितः। <br>वक्रः करूषाधिपतिर्मायायोधी महाबलः   ॥02-013-010॥
अपरौ च महावीर्यौ महात्मानौ समाश्रितौ। <br>जरासंधं महावीर्यं तौ हंसडिभकावुभौ   ॥02-013-011॥
दन्तवक्रः करूषश्च कलभो मेघवाहनः। <br>मूर्ध्ना दिव्यं मणिं बिभ्रद्यं तं भूतमणिं विदुः   ॥02-013-012॥
मुरं च नरकं चैव शास्ति यो यवनाधिपौ। <br>अपर्यन्तबलो राजा प्रतीच्यां वरुणो यथा   ॥02-013-013॥
भगदत्तो महाराज वृद्धस्तव पितुः सखा। <br>स वाचा प्रणतस्तस्य कर्मणा चैव भारत   ॥02-013-014॥
स्नेहबद्धस्तु पितृवन्मनसा भक्तिमांस्त्वयि। <br>प्रतीच्यां दक्षिणं चान्तं पृथिव्याः पाति यो नृपः   ॥02-013-015॥
मातुलो भवतः शूरः पुरुजित्कुन्तिवर्धनः। <br>स ते संनतिमानेकः स्नेहतः शत्रुतापनः   ॥02-013-016॥
जरासंधं गतस्त्वेवं पुरा यो न मया हतः। <br>पुरुषोत्तमविज्ञातो योऽसौ चेदिषु दुर्मतिः   ॥02-013-017॥
आत्मानं प्रतिजानाति लोकेऽस्मिन्पुरुषोत्तमम्। <br>आदत्ते सततं मोहाद्यः स चिह्नं च मामकम्   ॥02-013-018॥
वङ्गपुण्ड्रकिरातेषु राजा बलसमन्वितः। <br>पौण्ड्रको वासुदेवेति योऽसौ लोकेषु विश्रुतः   ॥02-013-019॥
चतुर्युः स महाराज भोज इन्द्रसखो बली। <br>विद्याबलाद्यो व्यजयत्पाण्ड्यक्रथककैशिकान्   ॥02-013-020॥
भ्राता यस्याहृतिः शूरो जामदग्न्यसमो युधि। <br>स भक्तो मागधं राजा भीष्मकः परवीरहा   ॥02-013-021॥
प्रियाण्याचरतः प्रह्वान्सदा संबन्धिनः सतः। <br>भजतो न भजत्यस्मानप्रियेषु व्यवस्थितः   ॥02-013-022॥
न कुलं न बलं राजन्नभिजानंस्तथात्मनः। <br>पश्यमानो यशो दीप्तं जरासंधमुपाश्रितः   ॥02-013-023॥
उदीच्यभोजाश्च तथा कुलान्यष्टादशाभिभो। <br>जरासंधभयादेव प्रतीचीं दिशमाश्रिताः   ॥02-013-024॥
शूरसेना भद्रकारा बोधाः शाल्वाः पटच्चराः। <br>सुस्थराश्च सुकुट्टाश्च कुणिन्दाः कुन्तिभिः सह   ॥02-013-025॥
शाल्वेयानां च राजानः सोदर्यानुचरैः सह। <br>दक्षिणा ये च पाञ्चालाः पूर्वाः कुन्तिषु कोशलाः   ॥02-013-026॥
तथोत्तरां दिशं चापि परित्यज्य भयार्दिताः। <br>मत्स्याः संन्यस्तपादाश्च दक्षिणां दिशमाश्रिताः   ॥02-013-027॥
तथैव सर्वपाञ्चाला जरासंधभयार्दिताः। <br>स्वराष्ट्रं संपरित्यज्य विद्रुताः सर्वतोदिशम्   ॥02-013-028॥
कस्यचित्त्वथ कालस्य कंसो निर्मथ्य बान्धवान्। <br>बार्हद्रथसुते देव्यावुपागच्छद्वृथामतिः   ॥02-013-029॥
अस्तिः प्राप्तिश्च नाम्ना ते सहदेवानुजेऽबले। <br>बलेन तेन स ज्ञातीनभिभूय वृथामतिः   ॥02-013-030॥
श्रैष्ठ्यं प्राप्तः स तस्यासीदतीवापनयो महान्। <br>भोजराजन्यवृद्धैस्तु पीड्यमानैर्दुरात्मना   ॥02-013-031॥
ज्ञातित्राणमभीप्सद्भिरस्मत्संभावना कृता। <br>दत्त्वाक्रूराय सुतनुं तामाहुकसुतां तदा   ॥02-013-032॥
संकर्षणद्वितीयेन ज्ञातिकार्यं मया कृतम्। <br>हतौ कंससुनामानौ मया रामेण चाप्युत   ॥02-013-033॥
भये तु समुपक्रान्ते जरासंधे समुद्यते। <br>मन्त्रोऽयं मन्त्रितो राजन्कुलैरष्टादशावरैः   ॥02-013-034॥
अनारमन्तो निघ्नन्तो महास्त्रैः शतघातिभिः। <br>न हन्याम वयं तस्य त्रिभिर्वर्षशतैर्बलम्   ॥02-013-035॥
तस्य ह्यमरसंकाशौ बलेन बलिनां वरौ। <br>नामभ्यां हंसडिभकावित्यास्तां योधसत्तमौ   ॥02-013-036॥
तावुभौ सहितौ वीरौ जरासंधश्च वीर्यवान्। <br>त्रयस्त्रयाणां लोकानां पर्याप्ता इति मे मतिः   ॥02-013-037॥
न हि केवलमस्माकं यावन्तोऽन्ये च पार्थिवाः। <br>तथैव तेषामासीच्च बुद्धिर्बुद्धिमतां वर   ॥02-013-038॥
अथ हंस इति ख्यातः कश्चिदासीन्महान्नृपः। <br>स चान्यैः सहितो राजन्संग्रामेऽष्टादशावरैः   ॥02-013-039॥
हतो हंस इति प्रोक्तमथ केनापि भारत। <br>तच्छ्रुत्वा डिभको राजन्यमुनाम्भस्यमज्जत   ॥02-013-040॥
विना हंसेन लोकेऽस्मिन्नाहं जीवितुमुत्सहे। <br>इत्येतां मतिमास्थाय डिभको निधनं गतः   ॥02-013-041॥
तथा तु डिभकं श्रुत्वा हंसः परपुरंजयः। <br>प्रपेदे यमुनामेव सोऽपि तस्यां न्यमज्जत   ॥02-013-042॥
तौ स राजा जरासंधः श्रुत्वाप्सु निधनं गतौ। <br>स्वपुरं शूरसेनानां प्रययौ भरतर्षभ   ॥02-013-043॥
ततो वयममित्रघ्न तस्मिन्प्रतिगते नृपे। <br>पुनरानन्दिताः सर्वे मथुरायां वसामहे   ॥02-013-044॥
यदा त्वभ्येत्य पितरं सा वै राजीवलोचना। <br>कंसभार्या जरासंधं दुहिता मागधं नृपम्   ॥02-013-045॥
चोदयत्येव राजेन्द्र पतिव्यसनदुःखिता। <br>पतिघ्नं मे जहीत्येवं पुनः पुनररिंदम   ॥02-013-046॥
ततो वयं महाराज तं मन्त्रं पूर्वमन्त्रितम्। <br>संस्मरन्तो विमनसो व्यपयाता नराधिप   ॥02-013-047॥
पृथक्त्वेन द्रुता राजन्संक्षिप्य महतीं श्रियम्। <br>प्रपतामो भयात्तस्य सधनज्ञातिबान्धवाः   ॥02-013-048॥
इति संचिन्त्य सर्वे स्म प्रतीचीं दिशमाश्रिताः। <br>कुशस्थलीं पुरीं रम्यां रैवतेनोपशोभिताम्   ॥02-013-049॥
पुनर्निवेशनं तस्यां कृतवन्तो वयं नृप। <br>तथैव दुर्गसंस्कारं देवैरपि दुरासदम्   ॥02-013-050॥
स्त्रियोऽपि यस्यां युध्येयुः किं पुनर्वृष्णिपुंगवाः। <br>तस्यां वयममित्रघ्न निवसामोऽकुतोभयाः   ॥02-013-051॥
आलोक्य गिरिमुख्यं तं माधवीतीर्थमेव च। <br>माधवाः कुरुशार्दूल परां मुदमवाप्नुवन्   ॥02-013-052॥
एवं वयं जरासंधादादितः कृतकिल्बिषाः। <br>सामर्थ्यवन्तः संबन्धाद्भवन्तं समुपाश्रिताः   ॥02-013-053॥
त्रियोजनायतं सद्म त्रिस्कन्धं योजनादधि। <br>योजनान्ते शतद्वारं विक्रमक्रमतोरणम्। <br>अष्टादशावरैर्नद्धं क्षत्रियैर्युद्धदुर्मदैः   ॥02-013-054॥
अष्टादश सहस्राणि व्रातानां सन्ति नः कुले। <br>आहुकस्य शतं पुत्रा एकैकस्त्रिशतावरः   ॥02-013-055॥
चारुदेष्णः सह भ्रात्रा चक्रदेवोऽथ सात्यकिः। <br>अहं च रौहिणेयश्च साम्बः शौरिसमो युधि   ॥02-013-056॥
एवमेते रथाः सप्त राजन्नन्यान्निबोध मे। <br>कृतवर्मा अनाधृष्टिः समीकः समितिंजयः   ॥02-013-057॥
कह्वः शङ्कुर्निदान्तश्च सप्तैवैते महारथाः। <br>पुत्रौ चान्धकभोजस्य वृद्धो राजा च ते दश   ॥02-013-058॥
लोकसंहनना वीरा वीर्यवन्तो महाबलाः। <br>स्मरन्तो मध्यमं देशं वृष्णिमध्ये गतव्यथाः   ॥02-013-059॥
स त्वं सम्राड्गुणैर्युक्तः सदा भरतसत्तम। <br>क्षत्रे सम्राजमात्मानं कर्तुमर्हसि भारत   ॥02-013-060॥
न तु शक्यं जरासंधे जीवमाने महाबले। <br>राजसूयस्त्वया प्राप्तुमेषा राजन्मतिर्मम   ॥02-013-061॥
तेन रुद्धा हि राजानः सर्वे जित्वा गिरिव्रजे। <br>कन्दरायां गिरीन्द्रस्य सिंहेनेव महाद्विपाः   ॥02-013-062॥
सोऽपि राजा जरासंधो यियक्षुर्वसुधाधिपैः। <br>आराध्य हि महादेवं निर्जितास्तेन पार्थिवाः   ॥02-013-063॥
स हि निर्जित्य निर्जित्य पार्थिवान्पृतनागतान्। <br>पुरमानीय बद्ध्वा च चकार पुरुषव्रजम्   ॥02-013-064॥
वयं चैव महाराज जरासंधभयात्तदा। <br>मथुरां संपरित्यज्य गता द्वारवतीं पुरीम्   ॥02-013-065॥
यदि त्वेनं महाराज यज्ञं प्राप्तुमिहेच्छसि। <br>यतस्व तेषां मोक्षाय जरासंधवधाय च   ॥02-013-066॥
समारम्भो हि शक्योऽयं नान्यथा कुरुनन्दन। <br>राजसूयस्य कार्त्स्न्येन कर्तुं मतिमतां वर   ॥02-013-067॥
इत्येषा मे मती राजन्यथा वा मन्यसेऽनघ। <br>एवं गते ममाचक्ष्व स्वयं निश्चित्य हेतुभिः   ॥02-013-068॥

<table border = "1"><tr><td>Verse</td></tr>
<tr><td> वासुदेव उवाच। <br>जातस्य भारते वंशे तथा कुन्त्याः सुतस्य च। <br>या वै युक्ता मतिः सेयमर्जुनेन प्रदर्शिता   ॥02-016-001॥</td></tr>
<tr><td>न मृत्योः समयं विद्म रात्रौ वा यदि वा दिवा। <br>न चापि कंचिदमरमयुद्धेनापि शुश्रुमः   ॥02-016-002॥</td></tr>
<tr><td>एतावदेव पुरुषैः कार्यं हृदयतोषणम्। <br>नयेन विधिदृष्टेन यदुपक्रमते परान्   ॥02-016-003॥</td></tr>
<tr><td>सुनयस्यानपायस्य संयुगे परमः क्रमः। <br>संशयो जायते साम्ये साम्यं च न भवेद्द्वयोः   ॥02-016-004॥</td></tr>
<tr><td>ते वयं नयमास्थाय शत्रुदेहसमीपगाः। <br>कथमन्तं न गच्छेम वृक्षस्येव नदीरयाः। <br>पररन्ध्रे पराक्रान्ताः स्वरन्ध्रावरणे स्थिताः   ॥02-016-005॥</td></tr>
<tr><td>व्यूढानीकैरनुबलैर्नोपेयाद्बलवत्तरम्। <br>इति बुद्धिमतां नीतिस्तन्ममापीह रोचते   ॥02-016-006॥</td></tr>
<tr><td>अनवद्या ह्यसंबुद्धाः प्रविष्टाः शत्रुसद्म तत्। <br>शत्रुदेहमुपाक्रम्य तं कामं प्राप्नुयामहे   ॥02-016-007॥</td></tr>
<tr><td>एको ह्येव श्रियं नित्यं बिभर्ति पुरुषर्षभ। <br>अन्तरात्मेव भूतानां तत्क्षये वै बलक्षयः   ॥02-016-008॥</td></tr>
<tr><td>अथ चेत्तं निहत्याजौ शेषेणाभिसमागताः। <br>प्राप्नुयाम ततः स्वर्गं ज्ञातित्राणपरायणाः   ॥02-016-009॥</td></tr>
<tr><td> युधिष्ठिर उवाच। <br>कृष्ण कोऽयं जरासंधः किंवीर्यः किंपराक्रमः। <br>यस्त्वां स्पृष्ट्वाग्निसदृशं न दग्धः शलभो यथा   ॥02-016-010॥</td></tr>
<tr><td> कृष्ण उवाच। <br>शृणु राजञ्जरासंधो यद्वीर्यो यत्पराक्रमः। <br>यथा चोपेक्षितोऽस्माभिर्बहुशः कृतविप्रियः   ॥02-016-011॥</td></tr>
<tr><td>अक्षौहिणीनां तिसृणामासीत्समरदर्पितः। <br>राजा बृहद्रथो नाम मगधाधिपतिः पतिः   ॥02-016-012॥</td></tr>
<tr><td>रूपवान्वीर्यसंपन्नः श्रीमानतुलविक्रमः। <br>नित्यं दीक्षाकृशतनुः शतक्रतुरिवापरः   ॥02-016-013॥</td></tr>
<tr><td>तेजसा सूर्यसदृशः क्षमया पृथिवीसमः। <br>यमान्तकसमः कोपे श्रिया वैश्रवणोपमः   ॥02-016-014॥</td></tr>
<tr><td>तस्याभिजनसंयुक्तैर्गुणैर्भरतसत्तम। <br>व्याप्तेयं पृथिवी सर्वा सूर्यस्येव गभस्तिभिः   ॥02-016-015॥</td></tr>
<tr><td>स काशिराजस्य सुते यमजे भरतर्षभ। <br>उपयेमे महावीर्यो रूपद्रविणसंमते   ॥02-016-016॥</td></tr>
<tr><td>तयोश्चकार समयं मिथः स पुरुषर्षभः। <br>नातिवर्तिष्य इत्येवं पत्नीभ्यां संनिधौ तदा   ॥02-016-017॥</td></tr>
<tr><td>स ताभ्यां शुशुभे राजा पत्नीभ्यां मनुजाधिप। <br>प्रियाभ्यामनुरूपाभ्यां करेणुभ्यामिव द्विपः   ॥02-016-018॥</td></tr>
<tr><td>तयोर्मध्यगतश्चापि रराज वसुधाधिपः। <br>गङ्गायमुनयोर्मध्ये मूर्तिमानिव सागरः   ॥02-016-019॥</td></tr>
<tr><td>विषयेषु निमग्नस्य तस्य यौवनमत्यगात्। <br>न च वंशकरः पुत्रस्तस्याजायत कश्चन   ॥02-016-020॥</td></tr>
<tr><td>मङ्गलैर्बहुभिर्होमैः पुत्रकामाभिरिष्टिभिः। <br>नाससाद नृपश्रेष्ठः पुत्रं कुलविवर्धनम्   ॥02-016-021॥</td></tr>
<tr><td>अथ काक्षीवतः पुत्रं गौतमस्य महात्मनः। <br>शुश्राव तपसि श्रान्तमुदारं चण्डकौशिकम्   ॥02-016-022॥</td></tr>
<tr><td>यदृच्छयागतं तं तु वृक्षमूलमुपाश्रितम्। <br>पत्नीभ्यां सहितो राजा सर्वरत्नैरतोषयत्   ॥02-016-023॥</td></tr>
<tr><td>तमब्रवीत्सत्यधृतिः सत्यवागृषिसत्तमः। <br>परितुष्टोऽस्मि ते राजन्वरं वरय सुव्रत   ॥02-016-024॥</td></tr>
<tr><td>ततः सभार्यः प्रणतस्तमुवाच बृहद्रथः। <br>पुत्रदर्शननैराश्याद्बाष्पगद्गदया गिरा   ॥02-016-025॥</td></tr>
<tr><td> बृहद्रथ उवाच। <br>भगवन्राज्यमुत्सृज्य प्रस्थितस्य तपोवनम्। <br>किं वरेणाल्पभाग्यस्य किं राज्येनाप्रजस्य मे   ॥02-016-026॥</td></tr>
<tr><td> कृष्ण उवाच। <br>एतच्छ्रुत्वा मुनिर्ध्यानमगमत्क्षुभितेन्द्रियः। <br>तस्यैव चाम्रवृक्षस्य छायायां समुपाविशत्   ॥02-016-027॥</td></tr>
<tr><td>तस्योपविष्टस्य मुनेरुत्सङ्गे निपपात ह। <br>अवातमशुकादष्टमेकमाम्रफलं किल   ॥02-016-028॥</td></tr>
<tr><td>तत्प्रगृह्य मुनिश्रेष्ठो हृदयेनाभिमन्त्र्य च। <br>राज्ञे ददावप्रतिमं पुत्रसंप्राप्तिकारकम्   ॥02-016-029॥</td></tr>
<tr><td>उवाच च महाप्राज्ञस्तं राजानं महामुनिः। <br>गच्छ राजन्कृतार्थोऽसि निवर्त मनुजाधिप   ॥02-016-030॥</td></tr>
<tr><td>यथासमयमाज्ञाय तदा स नृपसत्तमः। <br>द्वाभ्यामेकं फलं प्रादात्पत्नीभ्यां भरतर्षभ   ॥02-016-031॥</td></tr>
<tr><td>ते तदाम्रं द्विधा कृत्वा भक्षयामासतुः शुभे। <br>भावित्वादपि चार्थस्य सत्यवाक्यात्तथा मुनेः   ॥02-016-032॥</td></tr>
<tr><td>तयोः समभवद्गर्भः फलप्राशनसंभवः। <br>ते च दृष्ट्वा नरपतिः परां मुदमवाप ह   ॥02-016-033॥</td></tr>
<tr><td>अथ काले महाप्राज्ञ यथासमयमागते। <br>प्रजायेतामुभे राजञ्शरीरशकले तदा   ॥02-016-034॥</td></tr>
<tr><td>एकाक्षिबाहुचरणे अर्धोदरमुखस्फिजे। <br>दृष्ट्वा शरीरशकले प्रवेपाते उभे भृशम्   ॥02-016-035॥</td></tr>
<tr><td>उद्विग्ने सह संमन्त्र्य ते भगिन्यौ तदाबले। <br>सजीवे प्राणिशकले तत्यजाते सुदुःखिते   ॥02-016-036॥</td></tr>
<tr><td>तयोर्धात्र्यौ सुसंवीते कृत्वा ते गर्भसंप्लवे। <br>निर्गम्यान्तःपुरद्वारात्समुत्सृज्याशु जग्मतुः   ॥02-016-037॥</td></tr>
<tr><td>ते चतुष्पथनिक्षिप्ते जरा नामाथ राक्षसी। <br>जग्राह मनुजव्याघ्र मांसशोणितभोजना   ॥02-016-038॥</td></tr>
<tr><td>कर्तुकामा सुखवहे शकले सा तु राक्षसी। <br>संघट्टयामास तदा विधानबलचोदिता   ॥02-016-039॥</td></tr>
<tr><td>ते समानीतमात्रे तु शकले पुरुषर्षभ। <br>एकमूर्तिकृते वीरः कुमारः समपद्यत   ॥02-016-040॥</td></tr>
<tr><td>ततः सा राक्षसी राजन्विस्मयोत्फुल्ललोचना। <br>न शशाक समुद्वोढुं वज्रसारमयं शिशुम्   ॥02-016-041॥</td></tr>
<tr><td>बालस्ताम्रतलं मुष्टिं कृत्वा चास्ये निधाय सः। <br>प्राक्रोशदतिसंरम्भात्सतोय इव तोयदः   ॥02-016-042॥</td></tr>
<tr><td>तेन शब्देन संभ्रान्तः सहसान्तःपुरे जनः। <br>निर्जगाम नरव्याघ्र राज्ञा सह परंतप   ॥02-016-043॥</td></tr>
<tr><td>ते चाबले परिग्लाने पयःपूर्णपयोधरे। <br>निराशे पुत्रलाभाय सहसैवाभ्यगच्छताम्   ॥02-016-044॥</td></tr>
<tr><td>अथ दृष्ट्वा तथाभूते राजानं चेष्टसंततिम्। <br>तं च बालं सुबलिनं चिन्तयामास राक्षसी   ॥02-016-045॥</td></tr>
<tr><td>नार्हामि विषये राज्ञो वसन्ती पुत्रगृद्धिनः। <br>बालं पुत्रमुपादातुं मेघलेखेव भास्करम्   ॥02-016-046॥</td></tr>
<tr><td>सा कृत्वा मानुषं रूपमुवाच मनुजाधिपम्। <br>बृहद्रथ सुतस्तेऽयं मद्दत्तः प्रतिगृह्यताम्   ॥02-016-047॥</td></tr>
<tr><td>तव पत्नीद्वये जातो द्विजातिवरशासनात्। <br>धात्रीजनपरित्यक्तो मयायं परिरक्षितः   ॥02-016-048॥</td></tr>
<tr><td>ततस्ते भरतश्रेष्ठ काशिराजसुते शुभे। <br>तं बालमभिपत्याशु प्रस्नवैरभिषिञ्चताम्   ॥02-016-049॥</td></tr>
<tr><td>ततः स राजा संहृष्टः सर्वं तदुपलभ्य च। <br>अपृच्छन्नवहेमाभां राक्षसीं तामराक्षसीम्   ॥02-016-050॥</td></tr>
<tr><td>का त्वं कमलगर्भाभे मम पुत्रप्रदायिनी। <br>कामया ब्रूहि कल्याणि देवता प्रतिभासि मे   ॥02-016-051॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ऋषेस्तद्वचनं श्रुत्वा निशश्वास युधिष्ठिरः। <br>चिन्तयन्राजसूयाप्तिं न लेभे शर्म भारत   ॥02-012-001॥</td></tr>
<tr><td>राजर्षीणां हि तं श्रुत्वा महिमानं महात्मनाम्। <br>यज्वनां कर्मभिः पुण्यैर्लोकप्राप्तिं समीक्ष्य च   ॥02-012-002॥</td></tr>
<tr><td>हरिश्चन्द्रं च राजर्षिं रोचमानं विशेषतः। <br>यज्वानं यज्ञमाहर्तुं राजसूयमियेष सः   ॥02-012-003॥</td></tr>
<tr><td>युधिष्ठिरस्ततः सर्वानर्चयित्वा सभासदः। <br>प्रत्यर्चितश्च तैः सर्वैर्यज्ञायैव मनो दधे   ॥02-012-004॥</td></tr>
<tr><td>स राजसूयं राजेन्द्र कुरूणामृषभः क्रतुम्। <br>आहर्तुं प्रवणं चक्रे मनः संचिन्त्य सोऽसकृत्   ॥02-012-005॥</td></tr>
<tr><td>भूयश्चाद्भुतवीर्यौजा धर्ममेवानुपालयन्। <br>किं हितं सर्वलोकानां भवेदिति मनो दधे   ॥02-012-006॥</td></tr>
<tr><td>अनुगृह्णन्प्रजाः सर्वाः सर्वधर्मविदां वरः। <br>अविशेषेण सर्वेषां हितं चक्रे युधिष्ठिरः   ॥02-012-007॥</td></tr>
<tr><td>एवं गते ततस्तस्मिन्पितरीवाश्वसञ्जनाः। <br>न तस्य विद्यते द्वेष्टा ततोऽस्याजातशत्रुता   ॥02-012-008॥</td></tr>
<tr><td>स मन्त्रिणः समानाय्य भ्रातॄंश्च वदतां वरः। <br>राजसूयं प्रति तदा पुनः पुनरपृच्छत   ॥02-012-009॥</td></tr>
<tr><td>ते पृच्छ्यमानाः सहिता वचोऽर्थ्यं मन्त्रिणस्तदा। <br>युधिष्ठिरं महाप्राज्ञं यियक्षुमिदमब्रुवन्   ॥02-012-010॥</td></tr>
<tr><td>येनाभिषिक्तो नृपतिर्वारुणं गुणमृच्छति। <br>तेन राजापि सन्कृत्स्नं सम्राड्गुणमभीप्सति   ॥02-012-011॥</td></tr>
<tr><td>तस्य सम्राड्गुणार्हस्य भवतः कुरुनन्दन। <br>राजसूयस्य समयं मन्यन्ते सुहृदस्तव   ॥02-012-012॥</td></tr>
<tr><td>तस्य यज्ञस्य समयः स्वाधीनः क्षत्रसंपदा। <br>साम्ना षडग्नयो यस्मिंश्चीयन्ते संशितव्रतैः   ॥02-012-013॥</td></tr>
<tr><td>दर्वीहोमानुपादाय सर्वान्यः प्राप्नुते क्रतून्। <br>अभिषेकं च यज्ञान्ते सर्वजित्तेन चोच्यते   ॥02-012-014॥</td></tr>
<tr><td>समर्थोऽसि महाबाहो सर्वे ते वशगा वयम्। <br>अविचार्य महाराज राजसूये मनः कुरु   ॥02-012-015॥</td></tr>
<tr><td>इत्येवं सुहृदः सर्वे पृथक्च सह चाब्रुवन्। <br>स धर्म्यं पाण्डवस्तेषां वचः श्रुत्वा विशां पते। <br>धृष्टमिष्टं वरिष्ठं च जग्राह मनसारिहा   ॥02-012-016॥</td></tr>
<tr><td>श्रुत्वा सुहृद्वचस्तच्च जानंश्चाप्यात्मनः क्षमम्। <br>पुनः पुनर्मनो दध्रे राजसूयाय भारत   ॥02-012-017॥</td></tr>
<tr><td>स भ्रातृभिः पुनर्धीमानृत्विग्भिश्च महात्मभिः। <br>धौम्यद्वैपायनाद्यैश्च मन्त्रयामास मन्त्रिभिः   ॥02-012-018॥</td></tr>
<tr><td> युधिष्ठिर उवाच। <br>इयं या राजसूयस्य सम्राडर्हस्य सुक्रतोः। <br>श्रद्दधानस्य वदतः स्पृहा मे सा कथं भवेत्   ॥02-012-019॥</td></tr>
<tr><td> वैशंपायन उवाच। <br>एवमुक्तास्तु ते तेन राज्ञा राजीवलोचन। <br>इदमूचुर्वचः काले धर्मात्मानं युधिष्ठिरम्। <br>अर्हस्त्वमसि धर्मज्ञ राजसूयं महाक्रतुम्   ॥02-012-020॥</td></tr>
<tr><td>अथैवमुक्ते नृपतावृत्विग्भिरृषिभिस्तथा। <br>मन्त्रिणो भ्रातरश्चास्य तद्वचः प्रत्यपूजयन्   ॥02-012-021॥</td></tr>
<tr><td>स तु राजा महाप्राज्ञः पुनरेवात्मनात्मवान्। <br>भूयो विममृशे पार्थो लोकानां हितकाम्यया   ॥02-012-022॥</td></tr>
<tr><td>सामर्थ्ययोगं संप्रेक्ष्य देशकालौ व्ययागमौ। <br>विमृश्य सम्यक्च धिया कुर्वन्प्राज्ञो न सीदति   ॥02-012-023॥</td></tr>
<tr><td>न हि यज्ञसमारम्भः केवलात्मविपत्तये। <br>भवतीति समाज्ञाय यत्नतः कार्यमुद्वहन्   ॥02-012-024॥</td></tr>
<tr><td>स निश्चयार्थं कार्यस्य कृष्णमेव जनार्दनम्। <br>सर्वलोकात्परं मत्वा जगाम मनसा हरिम्   ॥02-012-025॥</td></tr>
<tr><td>अप्रमेयं महाबाहुं कामाज्जातमजं नृषु। <br>पाण्डवस्तर्कयामास कर्मभिर्देवसंमितैः   ॥02-012-026॥</td></tr>
<tr><td>नास्य किंचिदविज्ञातं नास्य किंचिदकर्मजम्। <br>न स किंचिन्न विषहेदिति कृष्णममन्यत   ॥02-012-027॥</td></tr>
<tr><td>स तु तां नैष्ठिकीं बुद्धिं कृत्वा पार्थो युधिष्ठिरः। <br>गुरुवद्भूतगुरवे प्राहिणोद्दूतमञ्जसा   ॥02-012-028॥</td></tr>
<tr><td>शीघ्रगेन रथेनाशु स दूतः प्राप्य यादवान्। <br>द्वारकावासिनं कृष्णं द्वारवत्यां समासदत्   ॥02-012-029॥</td></tr>
<tr><td>दर्शनाकाङ्क्षिणं पार्थं दर्शनाकाङ्क्षयाच्युतः। <br>इन्द्रसेनेन सहित इन्द्रप्रस्थं ययौ तदा   ॥02-012-030॥</td></tr>
<tr><td>व्यतीत्य विविधान्देशांस्त्वरावान्क्षिप्रवाहनः। <br>इन्द्रप्रस्थगतं पार्थमभ्यगच्छज्जनार्दनः   ॥02-012-031॥</td></tr>
<tr><td>स गृहे भ्रातृवद्भ्रात्रा धर्मराजेन पूजितः। <br>भीमेन च ततोऽपश्यत्स्वसारं प्रीतिमान्पितुः   ॥02-012-032॥</td></tr>
<tr><td>प्रीतः प्रियेण सुहृदा रेमे स सहितस्तदा। <br>अर्जुनेन यमाभ्यां च गुरुवत्पर्युपस्थितः   ॥02-012-033॥</td></tr>
<tr><td>तं विश्रान्तं शुभे देशे क्षणिनं कल्यमच्युतम्। <br>धर्मराजः समागम्य ज्ञापयत्स्वं प्रयोजनम्   ॥02-012-034॥</td></tr>
<tr><td> युधिष्ठिर उवाच। <br>प्रार्थितो राजसूयो मे न चासौ केवलेप्सया। <br>प्राप्यते येन तत्ते ह विदितं कृष्ण सर्वशः   ॥02-012-035॥</td></tr>
<tr><td>यस्मिन्सर्वं संभवति यश्च सर्वत्र पूज्यते। <br>यश्च सर्वेश्वरो राजा राजसूयं स विन्दति   ॥02-012-036॥</td></tr>
<tr><td>तं राजसूयं सुहृदः कार्यमाहुः समेत्य मे। <br>तत्र मे निश्चिततमं तव कृष्ण गिरा भवेत्   ॥02-012-037॥</td></tr>
<tr><td>केचिद्धि सौहृदादेव दोषं न परिचक्षते। <br>अर्थहेतोस्तथैवान्ये प्रियमेव वदन्त्युत   ॥02-012-038॥</td></tr>
<tr><td>प्रियमेव परीप्सन्ते केचिदात्मनि यद्धितम्। <br>एवंप्रायाश्च दृश्यन्ते जनवादाः प्रयोजने   ॥02-012-039॥</td></tr>
<tr><td>त्वं तु हेतूनतीत्यैतान्कामक्रोधौ व्यतीत्य च। <br>परमं नः क्षमं लोके यथावद्वक्तुमर्हसि   ॥02-012-040॥</td></tr>
</table>
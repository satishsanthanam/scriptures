<table border = "1"><tr><td>Verse</td></tr>
<tr><td> शकुनिरुवाच। <br>उपस्तीर्णा सभा राजन्रन्तुं चैते कृतक्षणाः। <br>अक्षानुप्त्वा देवनस्य समयोऽस्तु युधिष्ठिर   ॥02-053-001॥</td></tr>
<tr><td> युधिष्ठिर उवाच। <br>निकृतिर्देवनं पापं न क्षात्रोऽत्र पराक्रमः। <br>न च नीतिर्ध्रुवा राजन्किं त्वं द्यूतं प्रशंससि   ॥02-053-002॥</td></tr>
<tr><td>न हि मानं प्रशंसन्ति निकृतौ कितवस्य ह। <br>शकुने मैव नो जैषीरमार्गेण नृशंसवत्   ॥02-053-003॥</td></tr>
<tr><td> शकुनिरुवाच। <br>योऽन्वेति संख्यां निकृतौ विधिज्ञ;श्चेष्टास्वखिन्नः कितवोऽक्षजासु। <br>महामतिर्यश्च जानाति द्यूतं; स वै सर्वं सहते प्रक्रियासु   ॥02-053-004॥</td></tr>
<tr><td>अक्षग्लहः सोऽभिभवेत्परं न;स्तेनैव कालो भवतीदमात्थ। <br>दीव्यामहे पार्थिव मा विशङ्कां; कुरुष्व पाणं च चिरं च मा कृथाः   ॥02-053-005॥</td></tr>
<tr><td> युधिष्ठिर उवाच। <br>एवमाहायमसितो देवलो मुनिसत्तमः। <br>इमानि लोकद्वाराणि यो वै संचरते सदा   ॥02-053-006॥</td></tr>
<tr><td>इदं वै देवनं पापं मायया कितवैः सह। <br>धर्मेण तु जयो युद्धे तत्परं साधु देवनम्   ॥02-053-007॥</td></tr>
<tr><td>नार्या म्लेच्छन्ति भाषाभिर्मायया न चरन्त्युत। <br>अजिह्ममशठं युद्धमेतत्सत्पुरुषव्रतम्   ॥02-053-008॥</td></tr>
<tr><td>शक्तितो ब्राह्मणान्वन्द्याञ्शिक्षितुं प्रयतामहे। <br>तद्वै वित्तं मातिदेवीर्मा जैषीः शकुने परम्   ॥02-053-009॥</td></tr>
<tr><td>नाहं निकृत्या कामये सुखान्युत धनानि वा। <br>कितवस्याप्यनिकृतेर्वृत्तमेतन्न पूज्यते   ॥02-053-010॥</td></tr>
<tr><td> शकुनिरुवाच। <br>श्रोत्रियोऽश्रोत्रियमुत निकृत्यैव युधिष्ठिर। <br>विद्वानविदुषोऽभ्येति नाहुस्तां निकृतिं जनाः   ॥02-053-011॥</td></tr>
<tr><td>एवं त्वं मामिहाभ्येत्य निकृतिं यदि मन्यसे। <br>देवनाद्विनिवर्तस्व यदि ते विद्यते भयम्   ॥02-053-012॥</td></tr>
<tr><td> युधिष्ठिर उवाच। <br>आहूतो न निवर्तेयमिति मे व्रतमाहितम्। <br>विधिश्च बलवान्राजन्दिष्टस्यास्मि वशे स्थितः   ॥02-053-013॥</td></tr>
<tr><td>अस्मिन्समागमे केन देवनं मे भविष्यति। <br>प्रतिपाणश्च कोऽन्योऽस्ति ततो द्यूतं प्रवर्तताम्   ॥02-053-014॥</td></tr>
<tr><td> दुर्योधन उवाच। <br>अहं दातास्मि रत्नानां धनानां च विशां पते। <br>मदर्थे देविता चायं शकुनिर्मातुलो मम   ॥02-053-015॥</td></tr>
<tr><td> युधिष्ठिर उवाच। <br>अन्येनान्यस्य विषमं देवनं प्रतिभाति मे। <br>एतद्विद्वन्नुपादत्स्व काममेवं प्रवर्तताम्   ॥02-053-016॥</td></tr>
<tr><td> वैशंपायन उवाच। <br>उपोह्यमाने द्यूते तु राजानः सर्व एव ते। <br>धृतराष्ट्रं पुरस्कृत्य विविशुस्तां सभां ततः   ॥02-053-017॥</td></tr>
<tr><td>भीष्मो द्रोणः कृपश्चैव विदुरश्च महामतिः। <br>नातीवप्रीतमनसस्तेऽन्ववर्तन्त भारत   ॥02-053-018॥</td></tr>
<tr><td>ते द्वंद्वशः पृथक्चैव सिंहग्रीवा महौजसः। <br>सिंहासनानि भूरीणि विचित्राणि च भेजिरे   ॥02-053-019॥</td></tr>
<tr><td>शुशुभे सा सभा राजन्राजभिस्तैः समागतैः। <br>देवैरिव महाभागैः समवेतैस्त्रिविष्टपम्   ॥02-053-020॥</td></tr>
<tr><td>सर्वे वेदविदः शूराः सर्वे भास्वरमूर्तयः। <br>प्रावर्तत महाराज सुहृद्द्यूतमनन्तरम्   ॥02-053-021॥</td></tr>
<tr><td> युधिष्ठिर उवाच। <br>अयं बहुधनो राजन्सागरावर्तसंभवः। <br>मणिर्हारोत्तरः श्रीमान्कनकोत्तमभूषणः   ॥02-053-022॥</td></tr>
<tr><td>एतद्राजन्धनं मह्यं प्रतिपाणस्तु कस्तव। <br>भवत्वेष क्रमस्तात जयाम्येनं दुरोदरम्   ॥02-053-023॥</td></tr>
<tr><td> दुर्योधन उवाच। <br>सन्ति मे मणयश्चैव धनानि विविधानि च। <br>मत्सरश्च न मेऽर्थेषु जयाम्येनं दुरोदरम्   ॥02-053-024॥</td></tr>
<tr><td> वैशंपायन उवाच। <br>ततो जग्राह शकुनिस्तानक्षानक्षतत्त्ववित्। <br>जितमित्येव शकुनिर्युधिष्ठिरमभाषत   ॥02-053-025॥</td></tr>
</table>
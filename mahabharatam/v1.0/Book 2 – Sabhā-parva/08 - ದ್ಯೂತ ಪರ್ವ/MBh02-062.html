<table border = "1"><tr><td>Verse</td></tr>
<tr><td> द्रौपद्युवाच। <br>पुरस्तात्करणीयं मे न कृतं कार्यमुत्तरम्। <br>विह्वलास्मि कृतानेन कर्षता बलिना बलात्   ॥02-062-001॥</td></tr>
<tr><td>अभिवादं करोम्येषां गुरूणां कुरुसंसदि। <br>न मे स्यादपराधोऽयं यदिदं न कृतं मया   ॥02-062-002॥</td></tr>
<tr><td> वैशंपायन उवाच। <br>सा तेन च समुद्धूता दुःखेन च तपस्विनी। <br>पतिता विललापेदं सभायामतथोचिता   ॥02-062-003॥</td></tr>
<tr><td> द्रौपद्युवाच। <br>स्वयंवरे यास्मि नृपैर्दृष्टा रङ्गे समागतैः। <br>न दृष्टपूर्वा चान्यत्र साहमद्य सभां गता   ॥02-062-004॥</td></tr>
<tr><td>यां न वायुर्न चादित्यो दृष्टवन्तौ पुरा गृहे। <br>साहमद्य सभामध्ये दृश्यामि कुरुसंसदि   ॥02-062-005॥</td></tr>
<tr><td>यां न मृष्यन्ति वातेन स्पृश्यमानां पुरा गृहे। <br>स्पृश्यमानां सहन्तेऽद्य पाण्डवास्तां दुरात्मना   ॥02-062-006॥</td></tr>
<tr><td>मृष्यन्ते कुरवश्चेमे मन्ये कालस्य पर्ययम्। <br>स्नुषां दुहितरं चैव क्लिश्यमानामनर्हतीम्   ॥02-062-007॥</td></tr>
<tr><td>किं त्वतः कृपणं भूयो यदहं स्त्री सती शुभा। <br>सभामध्यं विगाहेऽद्य क्व नु धर्मो महीक्षिताम्   ॥02-062-008॥</td></tr>
<tr><td>धर्म्याः स्त्रियः सभां पूर्वं न नयन्तीति नः श्रुतम्। <br>स नष्टः कौरवेयेषु पूर्वो धर्मः सनातनः   ॥02-062-009॥</td></tr>
<tr><td>कथं हि भार्या पाण्डूनां पार्षतस्य स्वसा सती। <br>वासुदेवस्य च सखी पार्थिवानां सभामियाम्   ॥02-062-010॥</td></tr>
<tr><td>तामिमां धर्मराजस्य भार्यां सदृशवर्णजाम्। <br>ब्रूत दासीमदासीं वा तत्करिष्यामि कौरवाः   ॥02-062-011॥</td></tr>
<tr><td>अयं हि मां दृढं क्षुद्रः कौरवाणां यशोहरः। <br>क्लिश्नाति नाहं तत्सोढुं चिरं शक्ष्यामि कौरवाः   ॥02-062-012॥</td></tr>
<tr><td>जितां वाप्यजितां वापि मन्यध्वं वा यथा नृपाः। <br>तथा प्रत्युक्तमिच्छामि तत्करिष्यामि कौरवाः   ॥02-062-013॥</td></tr>
<tr><td> भीष्म उवाच। <br>उक्तवानस्मि कल्याणि धर्मस्य तु परां गतिम्। <br>लोके न शक्यते गन्तुमपि विप्रैर्महात्मभिः   ॥02-062-014॥</td></tr>
<tr><td>बलवांस्तु यथा धर्मं लोके पश्यति पूरुषः। <br>स धर्मो धर्मवेलायां भवत्यभिहितः परैः   ॥02-062-015॥</td></tr>
<tr><td>न विवेक्तुं च ते प्रश्नमेतं शक्नोमि निश्चयात्। <br>सूक्ष्मत्वाद्गहनत्वाच्च कार्यस्यास्य च गौरवात्   ॥02-062-016॥</td></tr>
<tr><td>नूनमन्तः कुलस्यास्य भविता नचिरादिव। <br>तथा हि कुरवः सर्वे लोभमोहपरायणाः   ॥02-062-017॥</td></tr>
<tr><td>कुलेषु जाताः कल्याणि व्यसनाभ्याहता भृशम्। <br>धर्म्यान्मार्गान्न च्यवन्ते यथा नस्त्वं वधूः स्थिता   ॥02-062-018॥</td></tr>
<tr><td>उपपन्नं च पाञ्चालि तवेदं वृत्तमीदृशम्। <br>यत्कृच्छ्रमपि संप्राप्ता धर्ममेवान्ववेक्षसे   ॥02-062-019॥</td></tr>
<tr><td>एते द्रोणादयश्चैव वृद्धा धर्मविदो जनाः। <br>शून्यैः शरीरैस्तिष्ठन्ति गतासव इवानताः   ॥02-062-020॥</td></tr>
<tr><td>युधिष्ठिरस्तु प्रश्नेऽस्मिन्प्रमाणमिति मे मतिः। <br>अजितां वा जितां वापि स्वयं व्याहर्तुमर्हति   ॥02-062-021॥</td></tr>
<tr><td> वैशंपायन उवाच। <br>तथा तु दृष्ट्वा बहु तत्तदेवं; रोरूयमाणां कुररीमिवार्ताम्। <br>नोचुर्वचः साध्वथ वाप्यसाधु; महीक्षितो धार्तराष्ट्रस्य भीताः   ॥02-062-022॥</td></tr>
<tr><td>दृष्ट्वा तु तान्पार्थिवपुत्रपौत्रां;स्तूष्णींभूतान्धृतराष्ट्रस्य पुत्रः। <br>स्मयन्निवेदं वचनं बभाषे; पाञ्चालराजस्य सुतां तदानीम्   ॥02-062-023॥</td></tr>
<tr><td>तिष्ठत्वयं प्रश्न उदारसत्त्वे; भीमेऽर्जुने सहदेवे तथैव। <br>पत्यौ च ते नकुले याज्ञसेनि; वदन्त्वेते वचनं त्वत्प्रसूतम्   ॥02-062-024॥</td></tr>
<tr><td>अनीश्वरं विब्रुवन्त्वार्यमध्ये; युधिष्ठिरं तव पाञ्चालि हेतोः। <br>कुर्वन्तु सर्वे चानृतं धर्मराजं; पाञ्चालि त्वं मोक्ष्यसे दासभावात्   ॥02-062-025॥</td></tr>
<tr><td>धर्मे स्थितो धर्मराजो महात्मा; स्वयं चेदं कथयत्विन्द्रकल्पः। <br>ईशो वा ते यद्यनीशोऽथ वैष; वाक्यादस्य क्षिप्रमेकं भजस्व   ॥02-062-026॥</td></tr>
<tr><td>सर्वे हीमे कौरवेयाः सभायां; दुःखान्तरे वर्तमानास्तवैव। <br>न विब्रुवन्त्यार्यसत्त्वा यथाव;त्पतींश्च ते समवेक्ष्याल्पभाग्यान्   ॥02-062-027॥</td></tr>
<tr><td>ततः सभ्याः कुरुराजस्य तत्र; वाक्यं सर्वे प्रशशंसुस्तदोच्चैः। <br>चेलावेधांश्चापि चक्रुर्नदन्तो; हा हेत्यासीदपि चैवात्र नादः। <br>सर्वे चासन्पार्थिवाः प्रीतिमन्तः; कुरुश्रेष्ठं धार्मिकं पूजयन्तः   ॥02-062-028॥</td></tr>
<tr><td>युधिष्ठिरं च ते सर्वे समुदैक्षन्त पार्थिवाः। <br>किं नु वक्ष्यति धर्मज्ञ इति साचीकृताननाः   ॥02-062-029॥</td></tr>
<tr><td>किं नु वक्ष्यति बीभत्सुरजितो युधि पाण्डवः। <br>भीमसेनो यमौ चेति भृशं कौतूहलान्विताः   ॥02-062-030॥</td></tr>
<tr><td>तस्मिन्नुपरते शब्दे भीमसेनोऽब्रवीदिदम्। <br>प्रगृह्य विपुलं वृत्तं भुजं चन्दनरूषितम्   ॥02-062-031॥</td></tr>
<tr><td>यद्येष गुरुरस्माकं धर्मराजो युधिष्ठिरः। <br>न प्रभुः स्यात्कुलस्यास्य न वयं मर्षयेमहि   ॥02-062-032॥</td></tr>
<tr><td>ईशो नः पुण्यतपसां प्राणानामपि चेश्वरः। <br>मन्यते जितमात्मानं यद्येष विजिता वयम्   ॥02-062-033॥</td></tr>
<tr><td>न हि मुच्येत जीवन्मे पदा भूमिमुपस्पृशन्। <br>मर्त्यधर्मा परामृश्य पाञ्चाल्या मूर्धजानिमान्   ॥02-062-034॥</td></tr>
<tr><td>पश्यध्वमायतौ वृत्तौ भुजौ मे परिघाविव। <br>नैतयोरन्तरं प्राप्य मुच्येतापि शतक्रतुः   ॥02-062-035॥</td></tr>
<tr><td>धर्मपाशसितस्त्वेवं नाधिगच्छामि संकटम्। <br>गौरवेण निरुद्धश्च निग्रहादर्जुनस्य च   ॥02-062-036॥</td></tr>
<tr><td>धर्मराजनिसृष्टस्तु सिंहः क्षुद्रमृगानिव। <br>धार्तराष्ट्रानिमान्पापान्निष्पिषेयं तलासिभिः   ॥02-062-037॥</td></tr>
<tr><td>तमुवाच तदा भीष्मो द्रोणो विदुर एव च। <br>क्षम्यतामेवमित्येवं सर्वं संभवति त्वयि   ॥02-062-038॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>वसन्दुर्योधनस्तस्यां सभायां भरतर्षभ। <br>शनैर्ददर्श तां सर्वां सभां शकुनिना सह   ॥02-043-001॥</td></tr>
<tr><td>तस्यां दिव्यानभिप्रायान्ददर्श कुरुनन्दनः। <br>न दृष्टपूर्वा ये तेन नगरे नागसाह्वये   ॥02-043-002॥</td></tr>
<tr><td>स कदाचित्सभामध्ये धार्तराष्ट्रो महीपतिः। <br>स्फाटिकं तलमासाद्य जलमित्यभिशङ्कया   ॥02-043-003॥</td></tr>
<tr><td>स्ववस्त्रोत्कर्षणं राजा कृतवान्बुद्धिमोहितः। <br>दुर्मना विमुखश्चैव परिचक्राम तां सभाम्   ॥02-043-004॥</td></tr>
<tr><td>ततः स्फाटिकतोयां वै स्फाटिकाम्बुजशोभिताम्। <br>वापीं मत्वा स्थलमिति सवासाः प्रापतज्जले   ॥02-043-005॥</td></tr>
<tr><td>जले निपतितं दृष्ट्वा किंकरा जहसुर्भृशम्। <br>वासांसि च शुभान्यस्मै प्रददू राजशासनात्   ॥02-043-006॥</td></tr>
<tr><td>तथागतं तु तं दृष्ट्वा भीमसेनो महाबलः। <br>अर्जुनश्च यमौ चोभौ सर्वे ते प्राहसंस्तदा   ॥02-043-007॥</td></tr>
<tr><td>नामर्षयत्ततस्तेषामवहासममर्षणः। <br>आकारं रक्षमाणस्तु न स तान्समुदैक्षत   ॥02-043-008॥</td></tr>
<tr><td>पुनर्वसनमुत्क्षिप्य प्रतरिष्यन्निव स्थलम्। <br>आरुरोह ततः सर्वे जहसुस्ते पुनर्जनाः   ॥02-043-009॥</td></tr>
<tr><td>द्वारं च विवृताकारं ललाटेन समाहनत्। <br>संवृतं चेति मन्वानो द्वारदेशादुपारमत्   ॥02-043-010॥</td></tr>
<tr><td>एवं प्रलम्भान्विविधान्प्राप्य तत्र विशां पते। <br>पाण्डवेयाभ्यनुज्ञातस्ततो दुर्योधनो नृपः   ॥02-043-011॥</td></tr>
<tr><td>अप्रहृष्टेन मनसा राजसूये महाक्रतौ। <br>प्रेक्ष्य तामद्भुतामृद्धिं जगाम गजसाह्वयम्   ॥02-043-012॥</td></tr>
<tr><td>पाण्डवश्रीप्रतप्तस्य ध्यानग्लानस्य गच्छतः। <br>दुर्योधनस्य नृपतेः पापा मतिरजायत   ॥02-043-013॥</td></tr>
<tr><td>पार्थान्सुमनसो दृष्ट्वा पार्थिवांश्च वशानुगान्। <br>कृत्स्नं चापि हितं लोकमाकुमारं कुरूद्वह   ॥02-043-014॥</td></tr>
<tr><td>महिमानं परं चापि पाण्डवानां महात्मनाम्। <br>दुर्योधनो धार्तराष्ट्रो विवर्णः समपद्यत   ॥02-043-015॥</td></tr>
<tr><td>स तु गच्छन्ननेकाग्रः सभामेवानुचिन्तयन्। <br>श्रियं च तामनुपमां धर्मराजस्य धीमतः   ॥02-043-016॥</td></tr>
<tr><td>प्रमत्तो धृतराष्ट्रस्य पुत्रो दुर्योधनस्तदा। <br>नाभ्यभाषत्सुबलजं भाषमाणं पुनः पुनः   ॥02-043-017॥</td></tr>
<tr><td>अनेकाग्रं तु तं दृष्ट्वा शकुनिः प्रत्यभाषत। <br>दुर्योधन कुतोमूलं निःश्वसन्निव गच्छसि   ॥02-043-018॥</td></tr>
<tr><td> दुर्योधन उवाच। <br>दृष्ट्वेमां पृथिवीं कृत्स्नां युधिष्ठिरवशानुगाम्। <br>जितामस्त्रप्रतापेन श्वेताश्वस्य महात्मनः   ॥02-043-019॥</td></tr>
<tr><td>तं च यज्ञं तथाभूतं दृष्ट्वा पार्थस्य मातुल। <br>यथा शक्रस्य देवेषु तथाभूतं महाद्युते   ॥02-043-020॥</td></tr>
<tr><td>अमर्षेण सुसंपूर्णो दह्यमानो दिवानिशम्। <br>शुचिशुक्रागमे काले शुष्ये तोयमिवाल्पकम्   ॥02-043-021॥</td></tr>
<tr><td>पश्य सात्वतमुख्येन शिशुपालं निपातितम्। <br>न च तत्र पुमानासीत्कश्चित्तस्य पदानुगः   ॥02-043-022॥</td></tr>
<tr><td>दह्यमाना हि राजानः पाण्डवोत्थेन वह्निना। <br>क्षान्तवन्तोऽपराधं तं को हि तं क्षन्तुमर्हति   ॥02-043-023॥</td></tr>
<tr><td>वासुदेवेन तत्कर्म तथायुक्तं महत्कृतम्। <br>सिद्धं च पाण्डवेयानां प्रतापेन महात्मनाम्   ॥02-043-024॥</td></tr>
<tr><td>तथा हि रत्नान्यादाय विविधानि नृपा नृपम्। <br>उपतिष्ठन्ति कौन्तेयं वैश्या इव करप्रदाः   ॥02-043-025॥</td></tr>
<tr><td>श्रियं तथाविधां दृष्ट्वा ज्वलन्तीमिव पाण्डवे। <br>अमर्षवशमापन्नो दह्येऽहमतथोचितः   ॥02-043-026॥</td></tr>
<tr><td>वह्निमेव प्रवेक्ष्यामि भक्षयिष्यामि वा विषम्। <br>अपो वापि प्रवेक्ष्यामि न हि शक्ष्यामि जीवितुम्   ॥02-043-027॥</td></tr>
<tr><td>को हि नाम पुमाँल्लोके मर्षयिष्यति सत्त्ववान्। <br>सपत्नानृध्यतो दृष्ट्वा हानिमात्मन एव च   ॥02-043-028॥</td></tr>
<tr><td>सोऽहं न स्त्री न चाप्यस्त्री न पुमान्नापुमानपि। <br>योऽहं तां मर्षयाम्यद्य तादृशीं श्रियमागताम्   ॥02-043-029॥</td></tr>
<tr><td>ईश्वरत्वं पृथिव्याश्च वसुमत्तां च तादृशीम्। <br>यज्ञं च तादृशं दृष्ट्वा मादृशः को न संज्वरेत्   ॥02-043-030॥</td></tr>
<tr><td>अशक्तश्चैक एवाहं तामाहर्तुं नृपश्रियम्। <br>सहायांश्च न पश्यामि तेन मृत्युं विचिन्तये   ॥02-043-031॥</td></tr>
<tr><td>दैवमेव परं मन्ये पौरुषं तु निरर्थकम्। <br>दृष्ट्वा कुन्तीसुते शुभ्रां श्रियं तामाहृतां तथा   ॥02-043-032॥</td></tr>
<tr><td>कृतो यत्नो मया पूर्वं विनाशे तस्य सौबल। <br>तच्च सर्वमतिक्रम्य स वृद्धोऽप्स्विव पङ्कजम्   ॥02-043-033॥</td></tr>
<tr><td>तेन दैवं परं मन्ये पौरुषं तु निरर्थकम्। <br>धार्तराष्ट्रा हि हीयन्ते पार्था वर्धन्ति नित्यशः   ॥02-043-034॥</td></tr>
<tr><td>सोऽहं श्रियं च तां दृष्ट्वा सभां तां च तथाविधाम्। <br>रक्षिभिश्चावहासं तं परितप्ये यथाग्निना   ॥02-043-035॥</td></tr>
<tr><td>स मामभ्यनुजानीहि मातुलाद्य सुदुःखितम्। <br>अमर्षं च समाविष्टं धृतराष्ट्रे निवेदय   ॥02-043-036॥</td></tr>
</table>
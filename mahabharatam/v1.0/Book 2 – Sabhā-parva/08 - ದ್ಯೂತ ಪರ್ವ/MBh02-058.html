<table border = "1"><tr><td>Verse</td></tr>
<tr><td> शकुनिरुवाच। <br>बहु वित्तं पराजैषीः पाण्डवानां युधिष्ठिर। <br>आचक्ष्व वित्तं कौन्तेय यदि तेऽस्त्यपराजितम्   ॥02-058-001॥</td></tr>
<tr><td> युधिष्ठिर उवाच। <br>मम वित्तमसंख्येयं यदहं वेद सौबल। <br>अथ त्वं शकुने कस्माद्वित्तं समनुपृच्छसि   ॥02-058-002॥</td></tr>
<tr><td>अयुतं प्रयुतं चैव खर्वं पद्मं तथार्बुदम्। <br>शङ्खं चैव निखर्वं च समुद्रं चात्र पण्यताम्। <br>एतन्मम धनं राजंस्तेन दीव्याम्यहं त्वया   ॥02-058-003॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-004॥</td></tr>
<tr><td> युधिष्ठिर उवाच। <br>गवाश्वं बहुधेनूकमसंख्येयमजाविकम्। <br>यत्किंचिदनुवर्णानां प्राक्सिन्धोरपि सौबल। <br>एतन्मम धनं राजंस्तेन दीव्याम्यहं त्वया   ॥02-058-005॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-006॥</td></tr>
<tr><td> युधिष्ठिर उवाच। <br>पुरं जनपदो भूमिरब्राह्मणधनैः सह। <br>अब्राह्मणाश्च पुरुषा राजञ्शिष्टं धनं मम। <br>एतद्राजन्धनं मह्यं तेन दीव्याम्यहं त्वया   ॥02-058-007॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-008॥</td></tr>
<tr><td> युधिष्ठिर उवाच। <br>राजपुत्रा इमे राजञ्शोभन्ते येन भूषिताः। <br>कुण्डलानि च निष्काश्च सर्वं चाङ्गविभूषणम्। <br>एतन्मम धनं राजंस्तेन दीव्याम्यहं त्वया   ॥02-058-009॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-010॥</td></tr>
<tr><td> युधिष्ठिर उवाच। <br>श्यामो युवा लोहिताक्षः सिंहस्कन्धो महाभुजः। <br>नकुलो ग्लह एको मे यच्चैतत्स्वगतं धनम्   ॥02-058-011॥</td></tr>
<tr><td> शकुनिरुवाच। <br>प्रियस्ते नकुलो राजन्राजपुत्रो युधिष्ठिर। <br>अस्माकं धनतां प्राप्तो भूयस्त्वं केन दीव्यसि   ॥02-058-012॥</td></tr>
<tr><td> वैशंपायन उवाच। <br>एवमुक्त्वा तु शकुनिस्तानक्षान्प्रत्यपद्यत। <br>जितमित्येव शकुनिर्युधिष्ठिरमभाषत   ॥02-058-013॥</td></tr>
<tr><td> युधिष्ठिर उवाच। <br>अयं धर्मान्सहदेवोऽनुशास्ति; लोके ह्यस्मिन्पण्डिताख्यां गतश्च। <br>अनर्हता राजपुत्रेण तेन; त्वया दीव्याम्यप्रियवत्प्रियेण   ॥02-058-014॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-015॥</td></tr>
<tr><td> शकुनिरुवाच। <br>माद्रीपुत्रौ प्रियौ राजंस्तवेमौ विजितौ मया। <br>गरीयांसौ तु ते मन्ये भीमसेनधनंजयौ   ॥02-058-016॥</td></tr>
<tr><td> युधिष्ठिर उवाच। <br>अधर्मं चरसे नूनं यो नावेक्षसि वै नयम्। <br>यो नः सुमनसां मूढ विभेदं कर्तुमिच्छसि   ॥02-058-017॥</td></tr>
<tr><td> शकुनिरुवाच। <br>गर्ते मत्तः प्रपतति प्रमत्तः स्थाणुमृच्छति। <br>ज्येष्ठो राजन्वरिष्ठोऽसि नमस्ते भरतर्षभ   ॥02-058-018॥</td></tr>
<tr><td>स्वप्ने न तानि पश्यन्ति जाग्रतो वा युधिष्ठिर। <br>कितवा यानि दीव्यन्तः प्रलपन्त्युत्कटा इव   ॥02-058-019॥</td></tr>
<tr><td> युधिष्ठिर उवाच। <br>यो नः संख्ये नौरिव पारनेता; जेता रिपूणां राजपुत्रस्तरस्वी। <br>अनर्हता लोकवीरेण तेन; दीव्याम्यहं शकुने फल्गुनेन   ॥02-058-020॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-021॥</td></tr>
<tr><td> शकुनिरुवाच। <br>अयं मया पाण्डवानां धनुर्धरः; पराजितः पाण्डवः सव्यसाची। <br>भीमेन राजन्दयितेन दीव्य; यत्कैतव्यं पाण्डव तेऽवशिष्टम्   ॥02-058-022॥</td></tr>
<tr><td> युधिष्ठिर उवाच। <br>यो नो नेता यो युधां नः प्रणेता; यथा वज्री दानवशत्रुरेकः। <br>तिर्यक्प्रेक्षी संहतभ्रूर्महात्मा; सिंहस्कन्धो यश्च सदात्यमर्षी   ॥02-058-023॥</td></tr>
<tr><td>बलेन तुल्यो यस्य पुमान्न विद्यते; गदाभृतामग्र्य इहारिमर्दनः। <br>अनर्हता राजपुत्रेण तेन; दीव्याम्यहं भीमसेनेन राजन्   ॥02-058-024॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-025॥</td></tr>
<tr><td> शकुनिरुवाच। <br>बहु वित्तं पराजैषीर्भ्रातॄंश्च सहयद्विपान्। <br>आचक्ष्व वित्तं कौन्तेय यदि तेऽस्त्यपराजितम्   ॥02-058-026॥</td></tr>
<tr><td> युधिष्ठिर उवाच। <br>अहं विशिष्टः सर्वेषां भ्रातॄणां दयितस्तथा। <br>कुर्यामस्ते जिताः कर्म स्वयमात्मन्युपप्लवे   ॥02-058-027॥</td></tr>
<tr><td> वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-058-028॥</td></tr>
<tr><td> शकुनिरुवाच। <br>एतत्पापिष्ठमकरोर्यदात्मानं पराजितः। <br>शिष्टे सति धने राजन्पाप आत्मपराजयः   ॥02-058-029॥</td></tr>
<tr><td> वैशंपायन उवाच। <br>एवमुक्त्वा मताक्षस्तान्ग्लहे सर्वानवस्थितान्। <br>पराजयल्लोकवीरानाक्षेपेण पृथक्पृथक्   ॥02-058-030॥</td></tr>
<tr><td> शकुनिरुवाच। <br>अस्ति वै ते प्रिया देवी ग्लह एकोऽपराजितः। <br>पणस्व कृष्णां पाञ्चालीं तयात्मानं पुनर्जय   ॥02-058-031॥</td></tr>
<tr><td> युधिष्ठिर उवाच। <br>नैव ह्रस्वा न महती नातिकृष्णा न रोहिणी। <br>सरागरक्तनेत्रा च तया दीव्याम्यहं त्वया   ॥02-058-032॥</td></tr>
<tr><td>शारदोत्पलपत्राक्ष्या शारदोत्पलगन्धया। <br>शारदोत्पलसेविन्या रूपेण श्रीसमानया   ॥02-058-033॥</td></tr>
<tr><td>तथैव स्यादानृशंस्यात्तथा स्याद्रूपसंपदा। <br>तथा स्याच्छीलसंपत्त्या यामिच्छेत्पुरुषः स्त्रियम्   ॥02-058-034॥</td></tr>
<tr><td>चरमं संविशति या प्रथमं प्रतिबुध्यते। <br>आ गोपालाविपालेभ्यः सर्वं वेद कृताकृतम्   ॥02-058-035॥</td></tr>
<tr><td>आभाति पद्मवद्वक्त्रं सस्वेदं मल्लिकेव च। <br>वेदीमध्या दीर्घकेशी ताम्राक्षी नातिरोमशा   ॥02-058-036॥</td></tr>
<tr><td>तयैवंविधया राजन्पाञ्चाल्याहं सुमध्यया। <br>ग्लहं दीव्यामि चार्वङ्ग्या द्रौपद्या हन्त सौबल   ॥02-058-037॥</td></tr>
<tr><td> वैशंपायन उवाच। <br>एवमुक्ते तु वचने धर्मराजेन भारत। <br>धिग्धिगित्येव वृद्धानां सभ्यानां निःसृता गिरः   ॥02-058-038॥</td></tr>
<tr><td>चुक्षुभे सा सभा राजन्राज्ञां संजज्ञिरे कथाः। <br>भीष्मद्रोणकृपादीनां स्वेदश्च समजायत   ॥02-058-039॥</td></tr>
<tr><td>शिरो गृहीत्वा विदुरो गतसत्त्व इवाभवत्। <br>आस्ते ध्यायन्नधोवक्त्रो निःश्वसन्पन्नगो यथा   ॥02-058-040॥</td></tr>
<tr><td>धृतराष्ट्रस्तु संहृष्टः पर्यपृच्छत्पुनः पुनः। <br>किं जितं किं जितमिति ह्याकारं नाभ्यरक्षत   ॥02-058-041॥</td></tr>
<tr><td>जहर्ष कर्णोऽतिभृशं सह दुःशासनादिभिः। <br>इतरेषां तु सभ्यानां नेत्रेभ्यः प्रापतज्जलम्   ॥02-058-042॥</td></tr>
<tr><td>सौबलस्त्वविचार्यैव जितकाशी मदोत्कटः। <br>जितमित्येव तानक्षान्पुनरेवान्वपद्यत   ॥02-058-043॥</td></tr>
</table>
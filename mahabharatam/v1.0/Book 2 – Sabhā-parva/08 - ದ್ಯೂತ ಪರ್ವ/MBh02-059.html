<table border = "1"><tr><td>Verse</td></tr>
<tr><td> दुर्योधन उवाच। <br>एहि क्षत्तर्द्रौपदीमानयस्व; प्रियां भार्यां संमतां पाण्डवानाम्। <br>संमार्जतां वेश्म परैतु शीघ्र;मानन्दो नः सह दासीभिरस्तु   ॥02-059-001॥</td></tr>
<tr><td> विदुर उवाच। <br>दुर्विभाव्यं भवति त्वादृशेन; न मन्द संबुध्यसि पाशबद्धः। <br>प्रपाते त्वं लम्बमानो न वेत्सि; व्याघ्रान्मृगः कोपयसेऽतिबाल्यात्   ॥02-059-002॥</td></tr>
<tr><td>आशीविषाः शिरसि ते पूर्णकोशा महाविषाः। <br>मा कोपिष्ठाः सुमन्दात्मन्मा गमस्त्वं यमक्षयम्   ॥02-059-003॥</td></tr>
<tr><td>न हि दासीत्वमापन्ना कृष्णा भवति भारत। <br>अनीशेन हि राज्ञैषा पणे न्यस्तेति मे मतिः   ॥02-059-004॥</td></tr>
<tr><td>अयं धत्ते वेणुरिवात्मघाती; फलं राजा धृतराष्ट्रस्य पुत्रः। <br>द्यूतं हि वैराय महाभयाय; पक्वो न बुध्यत्ययमन्तकाले   ॥02-059-005॥</td></tr>
<tr><td>नारुंतुदः स्यान्न नृशंसवादी; न हीनतः परमभ्याददीत। <br>ययास्य वाचा पर उद्विजेत; न तां वदेद्रुशतीं पापलोक्याम्   ॥02-059-006॥</td></tr>
<tr><td>समुच्चरन्त्यतिवादा हि वक्त्रा;द्यैराहतः शोचति रात्र्यहानि। <br>परस्य नामर्मसु ते पतन्ति; तान्पण्डितो नावसृजेत्परेषु   ॥02-059-007॥</td></tr>
<tr><td>अजो हि शस्त्रमखनत्किलैकः; शस्त्रे विपन्ने पद्भिरपास्य भूमिम्। <br>निकृन्तनं स्वस्य कण्ठस्य घोरं; तद्वद्वैरं मा खनीः पाण्डुपुत्रैः   ॥02-059-008॥</td></tr>
<tr><td>न किंचिदीड्यं प्रवदन्ति पापं; वनेचरं वा गृहमेधिनं वा। <br>तपस्विनं संपरिपूर्णविद्यं; भषन्ति हैवं श्वनराः सदैव   ॥02-059-009॥</td></tr>
<tr><td>द्वारं सुघोरं नरकस्य जिह्मं; न बुध्यसे धृतराष्ट्रस्य पुत्र। <br>त्वामन्वेतारो बहवः कुरूणां; द्यूतोदये सह दुःशासनेन   ॥02-059-010॥</td></tr>
<tr><td>मज्जन्त्यलाबूनि शिलाः प्लवन्ते; मुह्यन्ति नावोऽम्भसि शश्वदेव। <br>मूढो राजा धृतराष्ट्रस्य पुत्रो; न मे वाचः पथ्यरूपाः शृणोति   ॥02-059-011॥</td></tr>
<tr><td>अन्तो नूनं भवितायं कुरूणां; सुदारुणः सर्वहरो विनाशः। <br>वाचः काव्याः सुहृदां पथ्यरूपा; न श्रूयन्ते वर्धते लोभ एव   ॥02-059-012॥</td></tr>
</table>
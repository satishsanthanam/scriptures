Verse
 युधिष्ठिर उवाच। <br>मत्तः कैतवकेनैव यज्जितोऽस्मि दुरोदरम्। <br>शकुने हन्त दीव्यामो ग्लहमानाः सहस्रशः   ॥02-054-001॥
इमे निष्कसहस्रस्य कुण्डिनो भरिताः शतम्। <br>कोशो हिरण्यमक्षय्यं जातरूपमनेकशः। <br>एतद्राजन्धनं मह्यं तेन दीव्याम्यहं त्वया   ॥02-054-002॥
 वैशंपायन उवाच। <br>इत्युक्तः शकुनिः प्राह जितमित्येव तं नृपम्   ॥02-054-003॥
 युधिष्ठिर उवाच। <br>अयं सहस्रसमितो वैयाघ्रः सुप्रवर्तितः। <br>सुचक्रोपस्करः श्रीमान्किङ्किणीजालमण्डितः   ॥02-054-004॥
संह्रादनो राजरथो य इहास्मानुपावहत्। <br>जैत्रो रथवरः पुण्यो मेघसागरनिःस्वनः   ॥02-054-005॥
अष्टौ यं कुररच्छायाः सदश्वा राष्ट्रसंमताः। <br>वहन्ति नैषामुच्येत पदा भूमिमुपस्पृशन्। <br>एतद्राजन्धनं मह्यं तेन दीव्याम्यहं त्वया   ॥02-054-006॥
 वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-054-007॥
 युधिष्ठिर उवाच। <br>सहस्रसंख्या नागा मे मत्तास्तिष्ठन्ति सौबल। <br>हेमकक्षाः कृतापीडाः पद्मिनो हेममालिनः   ॥02-054-008॥
सुदान्ता राजवहनाः सर्वशब्दक्षमा युधि। <br>ईषादन्ता महाकायाः सर्वे चाष्टकरेणवः   ॥02-054-009॥
सर्वे च पुरभेत्तारो नगमेघनिभा गजाः। <br>एतद्राजन्धनं मह्यं तेन दीव्याम्यहं त्वया   ॥02-054-010॥
 वैशंपायन उवाच। <br>तमेवंवादिनं पार्थं प्रहसन्निव सौबलः। <br>जितमित्येव शकुनिर्युधिष्ठिरमभाषत   ॥02-054-011॥
 युधिष्ठिर उवाच। <br>शतं दासीसहस्राणि तरुण्यो मे प्रभद्रिकाः। <br>कम्बुकेयूरधारिण्यो निष्ककण्ठ्यः स्वलंकृताः   ॥02-054-012॥
महार्हमाल्याभरणाः सुवस्त्राश्चन्दनोक्षिताः। <br>मणीन्हेम च बिभ्रत्यः सर्वा वै सूक्ष्मवाससः   ॥02-054-013॥
अनुसेवां चरन्तीमाः कुशला नृत्यसामसु। <br>स्नातकानाममात्यानां राज्ञां च मम शासनात्। <br>एतद्राजन्धनं मह्यं तेन दीव्याम्यहं त्वया   ॥02-054-014॥
 वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-054-015॥
 युधिष्ठिर उवाच। <br>एतावन्त्येव दासानां सहस्राण्युत सन्ति मे। <br>प्रदक्षिणानुलोमाश्च प्रावारवसनाः सदा   ॥02-054-016॥
प्राज्ञा मेधाविनो दक्षा युवानो मृष्टकुण्डलाः। <br>पात्रीहस्ता दिवारात्रमतिथीन्भोजयन्त्युत। <br>एतद्राजन्धनं मह्यं तेन दीव्याम्यहं त्वया   ॥02-054-017॥
 वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-054-018॥
 युधिष्ठिर उवाच। <br>रथास्तावन्त एवेमे हेमभाण्डाः पताकिनः। <br>हयैर्विनीतैः संपन्ना रथिभिश्चित्रयोधिभिः   ॥02-054-019॥
एकैको यत्र लभते सहस्रपरमां भृतिम्। <br>युध्यतोऽयुध्यतो वापि वेतनं मासकालिकम्। <br>एतद्राजन्धनं मह्यं तेन दीव्याम्यहं त्वया   ॥02-054-020॥
 वैशंपायन उवाच। <br>इत्येवमुक्ते पार्थेन कृतवैरो दुरात्मवान्। <br>जितमित्येव शकुनिर्युधिष्ठिरमभाषत   ॥02-054-021॥
 युधिष्ठिर उवाच। <br>अश्वांस्तित्तिरिकल्माषान्गान्धर्वान्हेममालिनः। <br>ददौ चित्ररथस्तुष्टो यांस्तान्गाण्डीवधन्वने। <br>एतद्राजन्धनं मह्यं तेन दीव्याम्यहं त्वया   ॥02-054-022॥
 वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-054-023॥
 युधिष्ठिर उवाच। <br>रथानां शकटानां च हयानां चायुतानि मे। <br>युक्तानामेव तिष्ठन्ति वाहैरुच्चावचैर्वृताः   ॥02-054-024॥
एवं वर्णस्य वर्णस्य समुच्चीय सहस्रशः। <br>क्षीरं पिबन्तस्तिष्ठन्ति भुञ्जानाः शालितण्डुलान्   ॥02-054-025॥
षष्टिस्तानि सहस्राणि सर्वे पृथुलवक्षसः। <br>एतद्राजन्धनं मह्यं तेन दीव्याम्यहं त्वया   ॥02-054-026॥
 वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-054-027॥
 युधिष्ठिर उवाच। <br>ताम्रलोहैः परिवृता निधयो मे चतुःशताः। <br>पञ्चद्रौणिक एकैकः सुवर्णस्याहतस्य वै। <br>एतद्राजन्धनं मह्यं तेन दीव्याम्यहं त्वया   ॥02-054-028॥
 वैशंपायन उवाच। <br>एतच्छ्रुत्वा व्यवसितो निकृतिं समुपाश्रितः। <br>जितमित्येव शकुनिर्युधिष्ठिरमभाषत   ॥02-054-029॥

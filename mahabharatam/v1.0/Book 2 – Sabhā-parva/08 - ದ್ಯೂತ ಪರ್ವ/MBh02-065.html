<table border = "1"><tr><td>Verse</td></tr>
<tr><td> युधिष्ठिर उवाच। <br>राजन्किं करवामस्ते प्रशाध्यस्मांस्त्वमीश्वरः। <br>नित्यं हि स्थातुमिच्छामस्तव भारत शासने   ॥02-065-001॥</td></tr>
<tr><td> धृतराष्ट्र उवाच। <br>अजातशत्रो भद्रं ते अरिष्टं स्वस्ति गच्छत। <br>अनुज्ञाताः सहधनाः स्वराज्यमनुशासत   ॥02-065-002॥</td></tr>
<tr><td>इदं त्वेवावबोद्धव्यं वृद्धस्य मम शासनम्। <br>धिया निगदितं कृत्स्नं पथ्यं निःश्रेयसं परम्   ॥02-065-003॥</td></tr>
<tr><td>वेत्थ त्वं तात धर्माणां गतिं सूक्ष्मां युधिष्ठिर। <br>विनीतोऽसि महाप्राज्ञ वृद्धानां पर्युपासिता   ॥02-065-004॥</td></tr>
<tr><td>यतो बुद्धिस्ततः शान्तिः प्रशमं गच्छ भारत। <br>नादारौ क्रमते शस्त्रं दारौ शस्त्रं निपात्यते   ॥02-065-005॥</td></tr>
<tr><td>न वैराण्यभिजानन्ति गुणान्पश्यन्ति नागुणान्। <br>विरोधं नाधिगच्छन्ति ये त उत्तमपूरुषाः   ॥02-065-006॥</td></tr>
<tr><td>संवादे परुषाण्याहुर्युधिष्ठिर नराधमाः। <br>प्रत्याहुर्मध्यमास्त्वेतानुक्ताः परुषमुत्तरम्   ॥02-065-007॥</td></tr>
<tr><td>नैवोक्ता नैव चानुक्ता अहिताः परुषा गिरः। <br>प्रतिजल्पन्ति वै धीराः सदा उत्तमपूरुषाः   ॥02-065-008॥</td></tr>
<tr><td>स्मरन्ति सुकृतान्येव न वैराणि कृतान्यपि। <br>सन्तः प्रतिविजानन्तो लब्ध्वा प्रत्ययमात्मनः   ॥02-065-009॥</td></tr>
<tr><td>तथाचरितमार्येण त्वयास्मिन्सत्समागमे। <br>दुर्योधनस्य पारुष्यं तत्तात हृदि मा कृथाः   ॥02-065-010॥</td></tr>
<tr><td>मातरं चैव गान्धारीं मां च त्वद्गुणकाङ्क्षिणम्। <br>उपस्थितं वृद्धमन्धं पितरं पश्य भारत   ॥02-065-011॥</td></tr>
<tr><td>प्रेक्षापूर्वं मया द्यूतमिदमासीदुपेक्षितम्। <br>मित्राणि द्रष्टुकामेन पुत्राणां च बलाबलम्   ॥02-065-012॥</td></tr>
<tr><td>अशोच्याः कुरवो राजन्येषां त्वमनुशासिता। <br>मन्त्री च विदुरो धीमान्सर्वशास्त्रविशारदः   ॥02-065-013॥</td></tr>
<tr><td>त्वयि धर्मोऽर्जुने वीर्यं भीमसेने पराक्रमः। <br>श्रद्धा च गुरुशुश्रूषा यमयोः पुरुषाग्र्ययोः   ॥02-065-014॥</td></tr>
<tr><td>अजातशत्रो भद्रं ते खाण्डवप्रस्थमाविश। <br>भ्रातृभिस्तेऽस्तु सौभ्रात्रं धर्मे ते धीयतां मनः   ॥02-065-015॥</td></tr>
<tr><td> वैशंपायन उवाच। <br>इत्युक्तो भरतश्रेष्ठो धर्मराजो युधिष्ठिरः। <br>कृत्वार्यसमयं सर्वं प्रतस्थे भ्रातृभिः सह   ॥02-065-016॥</td></tr>
<tr><td>ते रथान्मेघसंकाशानास्थाय सह कृष्णया। <br>प्रययुर्हृष्टमनस इन्द्रप्रस्थं पुरोत्तमम्   ॥02-065-017॥</td></tr>
</table>
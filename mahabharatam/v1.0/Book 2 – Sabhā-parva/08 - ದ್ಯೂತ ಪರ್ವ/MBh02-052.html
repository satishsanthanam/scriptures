<table border = "1"><tr><td>Verse</td></tr>
<tr><td> वैशंपायन उवाच। <br>ततः प्रायाद्विदुरोऽश्वैरुदारै;र्महाजवैर्बलिभिः साधुदान्तैः। <br>बलान्नियुक्तो धृतराष्ट्रेण राज्ञा; मनीषिणां पाण्डवानां सकाशम्   ॥02-052-001॥</td></tr>
<tr><td>सोऽभिपत्य तदध्वानमासाद्य नृपतेः पुरम्। <br>प्रविवेश महाबुद्धिः पूज्यमानो द्विजातिभिः   ॥02-052-002॥</td></tr>
<tr><td>स राजगृहमासाद्य कुबेरभवनोपमम्। <br>अभ्यगच्छत धर्मात्मा धर्मपुत्रं युधिष्ठिरम्   ॥02-052-003॥</td></tr>
<tr><td>तं वै राजा सत्यधृतिर्महात्मा; अजातशत्रुर्विदुरं यथावत्। <br>पूजापूर्वं प्रतिगृह्याजमीढ;स्ततोऽपृच्छद्धृतराष्ट्रं सपुत्रम्   ॥02-052-004॥</td></tr>
<tr><td> युधिष्ठिर उवाच। <br>विज्ञायते ते मनसो न प्रहर्षः; कच्चित्क्षत्तः कुशलेनागतोऽसि। <br>कच्चित्पुत्राः स्थविरस्यानुलोमा; वशानुगाश्चापि विशोऽपि कच्चित्   ॥02-052-005॥</td></tr>
<tr><td> विदुर उवाच। <br>राजा महात्मा कुशली सपुत्र; आस्ते वृतो ज्ञातिभिरिन्द्रकल्पैः। <br>प्रीतो राजन्पुत्रगणैर्विनीतै;र्विशोक एवात्मरतिर्दृढात्मा   ॥02-052-006॥</td></tr>
<tr><td>इदं तु त्वां कुरुराजोऽभ्युवाच; पूर्वं पृष्ट्वा कुशलं चाव्ययं च। <br>इयं सभा त्वत्सभातुल्यरूपा; भ्रातॄणां ते पश्य तामेत्य पुत्र   ॥02-052-007॥</td></tr>
<tr><td>समागम्य भ्रातृभिः पार्थ तस्यां; सुहृद्द्यूतं क्रियतां रम्यतां च। <br>प्रीयामहे भवतः संगमेन; समागताः कुरवश्चैव सर्वे   ॥02-052-008॥</td></tr>
<tr><td>दुरोदरा विहिता ये तु तत्र; महात्मना धृतराष्ट्रेण राज्ञा। <br>तान्द्रक्ष्यसे कितवान्संनिविष्टा;नित्यागतोऽहं नृपते तज्जुषस्व   ॥02-052-009॥</td></tr>
<tr><td> युधिष्ठिर उवाच। <br>द्यूते क्षत्तः कलहो विद्यते नः; को वै द्यूतं रोचयेद्बुध्यमानः। <br>किं वा भवान्मन्यते युक्तरूपं; भवद्वाक्ये सर्व एव स्थिताः स्म   ॥02-052-010॥</td></tr>
<tr><td> विदुर उवाच। <br>जानाम्यहं द्यूतमनर्थमूलं; कृतश्च यत्नोऽस्य मया निवारणे। <br>राजा तु मां प्राहिणोत्त्वत्सकाशं; श्रुत्वा विद्वञ्श्रेय इहाचरस्व   ॥02-052-011॥</td></tr>
<tr><td> युधिष्ठिर उवाच। <br>के तत्रान्ये कितवा दीव्यमाना; विना राज्ञो धृतराष्ट्रस्य पुत्रैः। <br>पृच्छामि त्वां विदुर ब्रूहि नस्ता;न्यैर्दीव्यामः शतशः संनिपत्य   ॥02-052-012॥</td></tr>
<tr><td> विदुर उवाच। <br>गान्धारराजः शकुनिर्विशां पते; राजातिदेवी कृतहस्तो मताक्षः। <br>विविंशतिश्चित्रसेनश्च राजा; सत्यव्रतः पुरुमित्रो जयश्च   ॥02-052-013॥</td></tr>
<tr><td> युधिष्ठिर उवाच। <br>महाभयाः कितवाः संनिविष्टा; मायोपधा देवितारोऽत्र सन्ति। <br>धात्रा तु दिष्टस्य वशे किलेदं; नादेवनं कितवैरद्य तैर्मे   ॥02-052-014॥</td></tr>
<tr><td>नाहं राज्ञो धृतराष्ट्रस्य शासना;न्न गन्तुमिच्छामि कवे दुरोदरम्। <br>इष्टो हि पुत्रस्य पिता सदैव; तदस्मि कर्ता विदुरात्थ मां यथा   ॥02-052-015॥</td></tr>
<tr><td>न चाकामः शकुनिना देविताहं; न चेन्मां धृष्णुराह्वयिता सभायाम्। <br>आहूतोऽहं न निवर्ते कदाचि;त्तदाहितं शाश्वतं वै व्रतं मे   ॥02-052-016॥</td></tr>
<tr><td> वैशंपायन उवाच। <br>एवमुक्त्वा विदुरं धर्मराजः; प्रायात्रिकं सर्वमाज्ञाप्य तूर्णम्। <br>प्रायाच्छ्वोभूते सगणः सानुयात्रः; सह स्त्रीभिर्द्रौपदीमादिकृत्वा   ॥02-052-017॥</td></tr>
<tr><td>दैवं प्रज्ञां तु मुष्णाति तेजश्चक्षुरिवापतत्। <br>धातुश्च वशमन्वेति पाशैरिव नरः सितः   ॥02-052-018॥</td></tr>
<tr><td>इत्युक्त्वा प्रययौ राजा सह क्षत्त्रा युधिष्ठिरः। <br>अमृष्यमाणस्तत्पार्थः समाह्वानमरिंदमः   ॥02-052-019॥</td></tr>
<tr><td>बाह्लिकेन रथं दत्तमास्थाय परवीरहा। <br>परिच्छन्नो ययौ पार्थो भ्रातृभिः सह पाण्डवः   ॥02-052-020॥</td></tr>
<tr><td>राजश्रिया दीप्यमानो ययौ ब्रह्मपुरःसरः। <br>धृतराष्ट्रेण चाहूतः कालस्य समयेन च   ॥02-052-021॥</td></tr>
<tr><td>स हास्तिनपुरं गत्वा धृतराष्ट्रगृहं ययौ। <br>समियाय च धर्मात्मा धृतराष्ट्रेण पाण्डवः   ॥02-052-022॥</td></tr>
<tr><td>तथा द्रोणेन भीष्मेण कर्णेन च कृपेण च। <br>समियाय यथान्यायं द्रौणिना च विभुः सह   ॥02-052-023॥</td></tr>
<tr><td>समेत्य च महाबाहुः सोमदत्तेन चैव ह। <br>दुर्योधनेन शल्येन सौबलेन च वीर्यवान्   ॥02-052-024॥</td></tr>
<tr><td>ये चान्ये तत्र राजानः पूर्वमेव समागताः। <br>जयद्रथेन च तथा कुरुभिश्चापि सर्वशः   ॥02-052-025॥</td></tr>
<tr><td>ततः सर्वैर्महाबाहुर्भ्रातृभिः परिवारितः। <br>प्रविवेश गृहं राज्ञो धृतराष्ट्रस्य धीमतः   ॥02-052-026॥</td></tr>
<tr><td>ददर्श तत्र गान्धारीं देवीं पतिमनुव्रताम्। <br>स्नुषाभिः संवृतां शश्वत्ताराभिरिव रोहिणीम्   ॥02-052-027॥</td></tr>
<tr><td>अभिवाद्य स गान्धारीं तया च प्रतिनन्दितः। <br>ददर्श पितरं वृद्धं प्रज्ञाचक्षुषमीश्वरम्   ॥02-052-028॥</td></tr>
<tr><td>राज्ञा मूर्धन्युपाघ्रातास्ते च कौरवनन्दनाः। <br>चत्वारः पाण्डवा राजन्भीमसेनपुरोगमाः   ॥02-052-029॥</td></tr>
<tr><td>ततो हर्षः समभवत्कौरवाणां विशां पते। <br>तान्दृष्ट्वा पुरुषव्याघ्रान्पाण्डवान्प्रियदर्शनान्   ॥02-052-030॥</td></tr>
<tr><td>विविशुस्तेऽभ्यनुज्ञाता रत्नवन्ति गृहाण्यथ। <br>ददृशुश्चोपयातास्तान्द्रौपदीप्रमुखाः स्त्रियः   ॥02-052-031॥</td></tr>
<tr><td>याज्ञसेन्याः परामृद्धिं दृष्ट्वा प्रज्वलितामिव। <br>स्नुषास्ता धृतराष्ट्रस्य नातिप्रमनसोऽभवन्   ॥02-052-032॥</td></tr>
<tr><td>ततस्ते पुरुषव्याघ्रा गत्वा स्त्रीभिस्तु संविदम्। <br>कृत्वा व्यायामपूर्वाणि कृत्यानि प्रतिकर्म च   ॥02-052-033॥</td></tr>
<tr><td>ततः कृताह्निकाः सर्वे दिव्यचन्दनरूषिताः। <br>कल्याणमनसश्चैव ब्राह्मणान्स्वस्ति वाच्य च   ॥02-052-034॥</td></tr>
<tr><td>मनोज्ञमशनं भुक्त्वा विविशुः शरणान्यथ। <br>उपगीयमाना नारीभिरस्वपन्कुरुनन्दनाः   ॥02-052-035॥</td></tr>
<tr><td>जगाम तेषां सा रात्रिः पुण्या रतिविहारिणाम्। <br>स्तूयमानाश्च विश्रान्ताः काले निद्रामथात्यजन्   ॥02-052-036॥</td></tr>
<tr><td>सुखोषितास्तां रजनीं प्रातः सर्वे कृताह्निकाः। <br>सभां रम्यां प्रविविशुः कितवैरभिसंवृताम्   ॥02-052-037॥</td></tr>
</table>
Verse
 वैशंपायन उवाच। <br>अनुभूय तु राज्ञस्तं राजसूयं महाक्रतुम्। <br>युधिष्ठिरस्य नृपतेर्गान्धारीपुत्रसंयुतः   ॥02-045-001॥
प्रियकृन्मतमाज्ञाय पूर्वं दुर्योधनस्य तत्। <br>प्रज्ञाचक्षुषमासीनं शकुनिः सौबलस्तदा   ॥02-045-002॥
दुर्योधनवचः श्रुत्वा धृतराष्ट्रं जनाधिपम्। <br>उपगम्य महाप्राज्ञं शकुनिर्वाक्यमब्रवीत्   ॥02-045-003॥
दुर्योधनो महाराज विवर्णो हरिणः कृशः। <br>दीनश्चिन्तापरश्चैव तद्विद्धि भरतर्षभ   ॥02-045-004॥
न वै परीक्षसे सम्यगसह्यं शत्रुसंभवम्। <br>ज्येष्ठपुत्रस्य शोकं त्वं किमर्थं नावबुध्यसे   ॥02-045-005॥
 धृतराष्ट्र उवाच। <br>दुर्योधन कुतोमूलं भृशमार्तोऽसि पुत्रक। <br>श्रोतव्यश्चेन्मया सोऽर्थो ब्रूहि मे कुरुनन्दन   ॥02-045-006॥
अयं त्वां शकुनिः प्राह विवर्णं हरिणं कृशम्। <br>चिन्तयंश्च न पश्यामि शोकस्य तव संभवम्   ॥02-045-007॥
ऐश्वर्यं हि महत्पुत्र त्वयि सर्वं समर्पितम्। <br>भ्रातरः सुहृदश्चैव नाचरन्ति तवाप्रियम्   ॥02-045-008॥
आच्छादयसि प्रावारानश्नासि पिशितौदनम्। <br>आजानेया वहन्ति त्वां केनासि हरिणः कृशः   ॥02-045-009॥
शयनानि महार्हाणि योषितश्च मनोरमाः। <br>गुणवन्ति च वेश्मानि विहाराश्च यथासुखम्   ॥02-045-010॥
देवानामिव ते सर्वं वाचि बद्धं न संशयः। <br>स दीन इव दुर्धर्षः कस्माच्छोचसि पुत्रक   ॥02-045-011॥
 दुर्योधन उवाच। <br>अश्नाम्याच्छादये चाहं यथा कुपुरुषस्तथा। <br>अमर्षं धारये चोग्रं तितिक्षन्कालपर्ययम्   ॥02-045-012॥
अमर्षणः स्वाः प्रकृतीरभिभूय परे स्थिताः। <br>क्लेशान्मुमुक्षुः परजान्स वै पुरुष उच्यते   ॥02-045-013॥
संतोषो वै श्रियं हन्ति अभिमानश्च भारत। <br>अनुक्रोशभये चोभे यैर्वृतो नाश्नुते महत्   ॥02-045-014॥
न मामवति तद्भुक्तं श्रियं दृष्ट्वा युधिष्ठिरे। <br>ज्वलन्तीमिव कौन्तेये विवर्णकरणीं मम   ॥02-045-015॥
सपत्नानृध्यतोऽऽत्मानं हीयमानं निशाम्य च। <br>अदृश्यामपि कौन्तेये स्थितां पश्यन्निवोद्यताम्। <br>तस्मादहं विवर्णश्च दीनश्च हरिणः कृशः   ॥02-045-016॥
अष्टाशीतिसहस्राणि स्नातका गृहमेधिनः। <br>त्रिंशद्दासीक एकैको यान्बिभर्ति युधिष्ठिरः   ॥02-045-017॥
दशान्यानि सहस्राणि नित्यं तत्रान्नमुत्तमम्। <br>भुञ्जते रुक्मपात्रीभिर्युधिष्ठिरनिवेशने   ॥02-045-018॥
कदलीमृगमोकानि कृष्णश्यामारुणानि च। <br>काम्बोजः प्राहिणोत्तस्मै परार्ध्यानपि कम्बलान्   ॥02-045-019॥
रथयोषिद्गवाश्वस्य शतशोऽथ सहस्रशः। <br>त्रिंशतं चोष्ट्रवामीनां शतानि विचरन्त्युत   ॥02-045-020॥
पृथग्विधानि रत्नानि पार्थिवाः पृथिवीपते। <br>आहरन्क्रतुमुख्येऽस्मिन्कुन्तीपुत्राय भूरिशः   ॥02-045-021॥
न क्वचिद्धि मया दृष्टस्तादृशो नैव च श्रुतः। <br>यादृग्धनागमो यज्ञे पाण्डुपुत्रस्य धीमतः   ॥02-045-022॥
अपर्यन्तं धनौघं तं दृष्ट्वा शत्रोरहं नृप। <br>शर्म नैवाधिगच्छामि चिन्तयानोऽनिशं विभो   ॥02-045-023॥
ब्राह्मणा वाटधानाश्च गोमन्तः शतसंघशः। <br>त्रैखर्वं बलिमादाय द्वारि तिष्ठन्ति वारिताः   ॥02-045-024॥
कमण्डलूनुपादाय जातरूपमयाञ्शुभान्। <br>एवं बलिं समादाय प्रवेशं लेभिरे ततः   ॥02-045-025॥
यन्नैव मधु शक्राय धारयन्त्यमरस्त्रियः। <br>तदस्मै कांस्यमाहार्षीद्वारुणं कलशोदधिः   ॥02-045-026॥
शैक्यं रुक्मसहस्रस्य बहुरत्नविभूषितम्। <br>दृष्ट्वा च मम तत्सर्वं ज्वररूपमिवाभवत्   ॥02-045-027॥
गृहीत्वा तत्तु गच्छन्ति समुद्रौ पूर्वदक्षिणौ। <br>तथैव पश्चिमं यान्ति गृहीत्वा भरतर्षभ   ॥02-045-028॥
उत्तरं तु न गच्छन्ति विना तात पतत्रिभिः। <br>इदं चाद्भुतमत्रासीत्तन्मे निगदतः शृणु   ॥02-045-029॥
पूर्णे शतसहस्रे तु विप्राणां परिविष्यताम्। <br>स्थापिता तत्र संज्ञाभूच्छङ्खो ध्मायति नित्यशः   ॥02-045-030॥
मुहुर्मुहुः प्रणदतस्तस्य शङ्खस्य भारत। <br>उत्तमं शब्दमश्रौषं ततो रोमाणि मेऽहृषन्   ॥02-045-031॥
पार्थिवैर्बहुभिः कीर्णमुपस्थानं दिदृक्षुभिः। <br>सर्वरत्नान्युपादाय पार्थिवा वै जनेश्वर   ॥02-045-032॥
यज्ञे तस्य महाराज पाण्डुपुत्रस्य धीमतः। <br>वैश्या इव महीपाला द्विजातिपरिवेषकाः   ॥02-045-033॥
न सा श्रीर्देवराजस्य यमस्य वरुणस्य वा। <br>गुह्यकाधिपतेर्वापि या श्री राजन्युधिष्ठिरे   ॥02-045-034॥
तां दृष्ट्वा पाण्डुपुत्रस्य श्रियं परमिकामहम्। <br>शान्तिं न परिगच्छामि दह्यमानेन चेतसा   ॥02-045-035॥
 शकुनिरुवाच। <br>यामेतामुत्तमां लक्ष्मीं दृष्टवानसि पाण्डवे। <br>तस्याः प्राप्तावुपायं मे शृणु सत्यपराक्रम   ॥02-045-036॥
अहमक्षेष्वभिज्ञातः पृथिव्यामपि भारत। <br>हृदयज्ञः पणज्ञश्च विशेषज्ञश्च देवने   ॥02-045-037॥
द्यूतप्रियश्च कौन्तेयो न च जानाति देवितुम्। <br>आहूतश्चैष्यति व्यक्तं दीव्यावेत्याह्वयस्व तम्   ॥02-045-038॥
 वैशंपायन उवाच। <br>एवमुक्तः शकुनिना राजा दुर्योधनस्तदा। <br>धृतराष्ट्रमिदं वाक्यमपदान्तरमब्रवीत्   ॥02-045-039॥
अयमुत्सहते राजञ्श्रियमाहर्तुमक्षवित्। <br>द्यूतेन पाण्डुपुत्रस्य तदनुज्ञातुमर्हसि   ॥02-045-040॥
 धृतराष्ट्र उवाच। <br>क्षत्ता मन्त्री महाप्राज्ञः स्थितो यस्यास्मि शासने। <br>तेन संगम्य वेत्स्यामि कार्यस्यास्य विनिश्चयम्   ॥02-045-041॥
स हि धर्मं पुरस्कृत्य दीर्घदर्शी परं हितम्। <br>उभयोः पक्षयोर्युक्तं वक्ष्यत्यर्थविनिश्चयम्   ॥02-045-042॥
 दुर्योधन उवाच। <br>निवर्तयिष्यति त्वासौ यदि क्षत्ता समेष्यति। <br>निवृत्ते त्वयि राजेन्द्र मरिष्येऽहमसंशयम्   ॥02-045-043॥
स मयि त्वं मृते राजन्विदुरेण सुखी भव। <br>भोक्ष्यसे पृथिवीं कृत्स्नां किं मया त्वं करिष्यसि   ॥02-045-044॥
 वैशंपायन उवाच। <br>आर्तवाक्यं तु तत्तस्य प्रणयोक्तं निशम्य सः। <br>धृतराष्ट्रोऽब्रवीत्प्रेष्यान्दुर्योधनमते स्थितः   ॥02-045-045॥
स्थूणासहस्रैर्बृहतीं शतद्वारां सभां मम। <br>मनोरमां दर्शनीयामाशु कुर्वन्तु शिल्पिनः   ॥02-045-046॥
ततः संस्तीर्य रत्नैस्तामक्षानावाप्य सर्वशः। <br>सुकृतां सुप्रवेशां च निवेदयत मे शनैः   ॥02-045-047॥
दुर्योधनस्य शान्त्यर्थमिति निश्चित्य भूमिपः। <br>धृतराष्ट्रो महाराज प्राहिणोद्विदुराय वै   ॥02-045-048॥
अपृष्ट्वा विदुरं ह्यस्य नासीत्कश्चिद्विनिश्चयः। <br>द्यूतदोषांश्च जानन्स पुत्रस्नेहादकृष्यत   ॥02-045-049॥
तच्छ्रुत्वा विदुरो धीमान्कलिद्वारमुपस्थितम्। <br>विनाशमुखमुत्पन्नं धृतराष्ट्रमुपाद्रवत्   ॥02-045-050॥
सोऽभिगम्य महात्मानं भ्राता भ्रातरमग्रजम्। <br>मूर्ध्ना प्रणम्य चरणाविदं वचनमब्रवीत्   ॥02-045-051॥
नाभिनन्दामि ते राजन्व्यवसायमिमं प्रभो। <br>पुत्रैर्भेदो यथा न स्याद्द्यूतहेतोस्तथा कुरु   ॥02-045-052॥
 धृतराष्ट्र उवाच। <br>क्षत्तः पुत्रेषु पुत्रैर्मे कलहो न भविष्यति। <br>दिवि देवाः प्रसादं नः करिष्यन्ति न संशयः   ॥02-045-053॥
अशुभं वा शुभं वापि हितं वा यदि वाहितम्। <br>प्रवर्ततां सुहृद्द्यूतं दिष्टमेतन्न संशयः   ॥02-045-054॥
मयि संनिहिते चैव भीष्मे च भरतर्षभे। <br>अनयो दैवविहितो न कथंचिद्भविष्यति   ॥02-045-055॥
गच्छ त्वं रथमास्थाय हयैर्वातसमैर्जवे। <br>खाण्डवप्रस्थमद्यैव समानय युधिष्ठिरम्   ॥02-045-056॥
न वार्यो व्यवसायो मे विदुरैतद्ब्रवीमि ते। <br>दैवमेव परं मन्ये येनैतदुपपद्यते   ॥02-045-057॥
इत्युक्तो विदुरो धीमान्नैतदस्तीति चिन्तयन्। <br>आपगेयं महाप्राज्ञमभ्यगच्छत्सुदुःखितः   ॥02-045-058॥

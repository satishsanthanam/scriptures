<table border = "1"><tr><td>Verse</td></tr>
<tr><td> विदुर उवाच। <br>द्यूतं मूलं कलहस्यानुपाति; मिथोभेदाय महते वा रणाय। <br>यदास्थितोऽयं धृतराष्ट्रस्य पुत्रो; दुर्योधनः सृजते वैरमुग्रम्   ॥02-056-001॥</td></tr>
<tr><td>प्रातिपीयाः शांतनवा भैमसेनाः सबाह्लिकाः। <br>दुर्योधनापराधेन कृच्छ्रं प्राप्स्यन्ति सर्वशः   ॥02-056-002॥</td></tr>
<tr><td>दुर्योधनो मदेनैव क्षेमं राष्ट्रादपोहति। <br>विषाणं गौरिव मदात्स्वयमारुजते बलात्   ॥02-056-003॥</td></tr>
<tr><td>यश्चित्तमन्वेति परस्य राज;न्वीरः कविः स्वामतिपत्य दृष्टिम्। <br>नावं समुद्र इव बालनेत्रा;मारुह्य घोरे व्यसने निमज्जेत्   ॥02-056-004॥</td></tr>
<tr><td>दुर्योधनो ग्लहते पाण्डवेन; प्रियायसे त्वं जयतीति तच्च। <br>अतिनर्माज्जायते संप्रहारो; यतो विनाशः समुपैति पुंसाम्   ॥02-056-005॥</td></tr>
<tr><td>आकर्षस्तेऽवाक्फलः कुप्रणीतो; हृदि प्रौढो मन्त्रपदः समाधिः। <br>युधिष्ठिरेण सफलः संस्तवोऽस्तु; साम्नः सुरिक्तोऽरिमतेः सुधन्वा   ॥02-056-006॥</td></tr>
<tr><td>प्रातिपीयाः शांतनवाश्च राज;न्काव्यां वाचं शृणुत मात्यगाद्वः। <br>वैश्वानरं प्रज्वलितं सुघोर;मयुद्धेन प्रशमयतोत्पतन्तम्   ॥02-056-007॥</td></tr>
<tr><td>यदा मन्युं पाण्डवोऽजातशत्रु;र्न संयच्छेदक्षमयाभिभूतः। <br>वृकोदरः सव्यसाची यमौ च; कोऽत्र द्वीपः स्यात्तुमुले वस्तदानीम्   ॥02-056-008॥</td></tr>
<tr><td>महाराज प्रभवस्त्वं धनानां; पुरा द्यूतान्मनसा यावदिच्छेः। <br>बहु वित्तं पाण्डवांश्चेज्जयेस्त्वं; किं तेन स्याद्वसु विन्देह पार्थान्   ॥02-056-009॥</td></tr>
<tr><td>जानीमहे देवितं सौबलस्य; वेद द्यूते निकृतिं पार्वतीयः। <br>यतः प्राप्तः शकुनिस्तत्र यातु; मायायोधी भारत पार्वतीयः   ॥02-056-010॥</td></tr>
</table>
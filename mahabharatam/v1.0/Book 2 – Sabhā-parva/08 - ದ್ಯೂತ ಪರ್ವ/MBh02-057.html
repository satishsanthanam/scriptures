<table border = "1"><tr><td>Verse</td></tr>
<tr><td> दुर्योधन उवाच। <br>परेषामेव यशसा श्लाघसे त्वं; सदा छन्नः कुत्सयन्धार्तराष्ट्रान्। <br>जानीमस्त्वां विदुर यत्प्रियस्त्वं; बालानिवास्मानवमन्यसे त्वम्   ॥02-057-001॥</td></tr>
<tr><td>सुविज्ञेयः पुरुषोऽन्यत्रकामो; निन्दाप्रशंसे हि तथा युनक्ति। <br>जिह्वा मनस्ते हृदयं निर्व्यनक्ति; ज्यायो निराह मनसः प्रातिकूल्यम्   ॥02-057-002॥</td></tr>
<tr><td>उत्सङ्गेन व्याल इवाहृतोऽसि; मार्जारवत्पोषकं चोपहंसि। <br>भर्तृघ्नत्वान्न हि पापीय आहु;स्तस्मात्क्षत्तः किं न बिभेषि पापात्   ॥02-057-003॥</td></tr>
<tr><td>जित्वा शत्रून्फलमाप्तं महन्नो; मास्मान्क्षत्तः परुषाणीह वोचः। <br>द्विषद्भिस्त्वं संप्रयोगाभिनन्दी; मुहुर्द्वेषं यासि नः संप्रमोहात्   ॥02-057-004॥</td></tr>
<tr><td>अमित्रतां याति नरोऽक्षमं ब्रुव;न्निगूहते गुह्यममित्रसंस्तवे। <br>तदाश्रितापत्रपा किं न बाधते; यदिच्छसि त्वं तदिहाद्य भाषसे   ॥02-057-005॥</td></tr>
<tr><td>मा नोऽवमंस्था विद्म मनस्तवेदं; शिक्षस्व बुद्धिं स्थविराणां सकाशात्। <br>यशो रक्षस्व विदुर संप्रणीतं; मा व्यापृतः परकार्येषु भूस्त्वम्   ॥02-057-006॥</td></tr>
<tr><td>अहं कर्तेति विदुर मावमंस्था; मा नो नित्यं परुषाणीह वोचः। <br>न त्वां पृच्छामि विदुर यद्धितं मे; स्वस्ति क्षत्तर्मा तितिक्षून्क्षिणु त्वम्   ॥02-057-007॥</td></tr>
<tr><td>एकः शास्ता न द्वितीयोऽस्ति शास्ता; गर्भे शयानं पुरुषं शास्ति शास्ता। <br>तेनानुशिष्टः प्रवणादिवाम्भो; यथा नियुक्तोऽस्मि तथा वहामि   ॥02-057-008॥</td></tr>
<tr><td>भिनत्ति शिरसा शैलमहिं भोजयते च यः। <br>स एव तस्य कुरुते कार्याणामनुशासनम्   ॥02-057-009॥</td></tr>
<tr><td>यो बलादनुशास्तीह सोऽमित्रं तेन विन्दति। <br>मित्रतामनुवृत्तं तु समुपेक्षेत पण्डितः   ॥02-057-010॥</td></tr>
<tr><td>प्रदीप्य यः प्रदीप्ताग्निं प्राक्त्वरन्नाभिधावति। <br>भस्मापि न स विन्देत शिष्टं क्वचन भारत   ॥02-057-011॥</td></tr>
<tr><td>न वासयेत्पारवर्ग्यं द्विषन्तं; विशेषतः क्षत्तरहितं मनुष्यम्। <br>स यत्रेच्छसि विदुर तत्र गच्छ; सुसान्त्वितापि ह्यसती स्त्री जहाति   ॥02-057-012॥</td></tr>
<tr><td> विदुर उवाच। <br>एतावता ये पुरुषं त्यजन्ति; तेषां सख्यमन्तवद्ब्रूहि राजन्। <br>राज्ञां हि चित्तानि परिप्लुतानि; सान्त्वं दत्त्वा मुसलैर्घातयन्ति   ॥02-057-013॥</td></tr>
<tr><td>अबालस्त्वं मन्यसे राजपुत्र; बालोऽहमित्येव सुमन्दबुद्धे। <br>यः सौहृदे पुरुषं स्थापयित्वा; पश्चादेनं दूषयते स बालः   ॥02-057-014॥</td></tr>
<tr><td>न श्रेयसे नीयते मन्दबुद्धिः; स्त्री श्रोत्रियस्येव गृहे प्रदुष्टा। <br>ध्रुवं न रोचेद्भरतर्षभस्य; पतिः कुमार्या इव षष्टिवर्षः   ॥02-057-015॥</td></tr>
<tr><td>अनुप्रियं चेदनुकाङ्क्षसे त्वं; सर्वेषु कार्येषु हिताहितेषु। <br>स्त्रियश्च राजञ्जडपङ्गुकांश्च; पृच्छ त्वं वै तादृशांश्चैव मूढान्   ॥02-057-016॥</td></tr>
<tr><td>लभ्यः खलु प्रातिपीय नरोऽनुप्रियवागिह। <br>अप्रियस्य तु पथ्यस्य वक्ता श्रोता च दुर्लभः   ॥02-057-017॥</td></tr>
<tr><td>यस्तु धर्मे पराश्वस्य हित्वा भर्तुः प्रियाप्रिये। <br>अप्रियाण्याह पथ्यानि तेन राजा सहायवान्   ॥02-057-018॥</td></tr>
<tr><td>अव्याधिजं कटुकं तीक्ष्णमुष्णं; यशोमुषं परुषं पूतिगन्धि। <br>सतां पेयं यन्न पिबन्त्यसन्तो; मन्युं महाराज पिब प्रशाम्य   ॥02-057-019॥</td></tr>
<tr><td>वैचित्रवीर्यस्य यशो धनं च; वाञ्छाम्यहं सहपुत्रस्य शश्वत्। <br>यथा तथा वोऽस्तु नमश्च वोऽस्तु; ममापि च स्वस्ति दिशन्तु विप्राः   ॥02-057-020॥</td></tr>
<tr><td>आशीविषान्नेत्रविषान्कोपयेन्न तु पण्डितः। <br>एवं तेऽहं वदामीदं प्रयतः कुरुनन्दन   ॥02-057-021॥</td></tr>
</table>
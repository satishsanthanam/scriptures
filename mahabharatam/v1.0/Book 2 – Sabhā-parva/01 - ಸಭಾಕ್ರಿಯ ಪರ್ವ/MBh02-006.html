<table border = "1"><tr><td>Verse</td></tr>
<tr><td> वैशंपायन उवाच। <br>संपूज्याथाभ्यनुज्ञातो महर्षेर्वचनात्परम्। <br>प्रत्युवाचानुपूर्व्येण धर्मराजो युधिष्ठिरः   ॥02-006-001॥</td></tr>
<tr><td>भगवन्न्याय्यमाहैतं यथावद्धर्मनिश्चयम्। <br>यथाशक्ति यथान्यायं क्रियतेऽयं विधिर्मया   ॥02-006-002॥</td></tr>
<tr><td>राजभिर्यद्यथा कार्यं पुरा तत्तन्न संशयः। <br>यथान्यायोपनीतार्थं कृतं हेतुमदर्थवत्   ॥02-006-003॥</td></tr>
<tr><td>वयं तु सत्पथं तेषां यातुमिच्छामहे प्रभो। <br>न तु शक्यं तथा गन्तुं यथा तैर्नियतात्मभिः   ॥02-006-004॥</td></tr>
<tr><td>एवमुक्त्वा स धर्मात्मा वाक्यं तदभिपूज्य च। <br>मुहूर्तात्प्राप्तकालं च दृष्ट्वा लोकचरं मुनिम्   ॥02-006-005॥</td></tr>
<tr><td>नारदं स्वस्थमासीनमुपासीनो युधिष्ठिरः। <br>अपृच्छत्पाण्डवस्तत्र राजमध्ये महामतिः   ॥02-006-006॥</td></tr>
<tr><td>भवान्संचरते लोकान्सदा नानाविधान्बहून्। <br>ब्रह्मणा निर्मितान्पूर्वं प्रेक्षमाणो मनोजवः   ॥02-006-007॥</td></tr>
<tr><td>ईदृशी भवता काचिद्दृष्टपूर्वा सभा क्वचित्। <br>इतो वा श्रेयसी ब्रह्मंस्तन्ममाचक्ष्व पृच्छतः   ॥02-006-008॥</td></tr>
<tr><td>तच्छ्रुत्वा नारदस्तस्य धर्मराजस्य भाषितम्। <br>पाण्डवं प्रत्युवाचेदं स्मयन्मधुरया गिरा   ॥02-006-009॥</td></tr>
<tr><td>मानुषेषु न मे तात दृष्टपूर्वा न च श्रुता। <br>सभा मणिमयी राजन्यथेयं तव भारत   ॥02-006-010॥</td></tr>
<tr><td>सभां तु पितृराजस्य वरुणस्य च धीमतः। <br>कथयिष्ये तथेन्द्रस्य कैलासनिलयस्य च   ॥02-006-011॥</td></tr>
<tr><td>ब्रह्मणश्च सभां दिव्यां कथयिष्ये गतक्लमाम्। <br>यदि ते श्रवणे बुद्धिर्वर्तते भरतर्षभ   ॥02-006-012॥</td></tr>
<tr><td>नारदेनैवमुक्तस्तु धर्मराजो युधिष्ठिरः। <br>प्राञ्जलिर्भ्रातृभिः सार्धं तैश्च सर्वैर्नृपैर्वृतः   ॥02-006-013॥</td></tr>
<tr><td>नारदं प्रत्युवाचेदं धर्मराजो महामनाः। <br>सभाः कथय ताः सर्वाः श्रोतुमिच्छामहे वयम्   ॥02-006-014॥</td></tr>
<tr><td>किंद्रव्यास्ताः सभा ब्रह्मन्किंविस्ताराः किमायताः। <br>पितामहं च के तस्यां सभायां पर्युपासते   ॥02-006-015॥</td></tr>
<tr><td>वासवं देवराजं च यमं वैवस्वतं च के। <br>वरुणं च कुबेरं च सभायां पर्युपासते   ॥02-006-016॥</td></tr>
<tr><td>एतत्सर्वं यथातत्त्वं देवर्षे वदतस्तव। <br>श्रोतुमिच्छाम सहिताः परं कौतूहलं हि नः   ॥02-006-017॥</td></tr>
<tr><td>एवमुक्तः पाण्डवेन नारदः प्रत्युवाच तम्। <br>क्रमेण राजन्दिव्यास्ताः श्रूयन्तामिह नः सभाः   ॥02-006-018॥</td></tr>
</table>
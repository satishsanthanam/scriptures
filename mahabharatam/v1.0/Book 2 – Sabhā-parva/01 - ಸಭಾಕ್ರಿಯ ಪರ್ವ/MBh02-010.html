<table border = "1"><tr><td>Verse</td></tr>
<tr><td> नारद उवाच। <br>सभा वैश्रवणी राजञ्शतयोजनमायता। <br>विस्तीर्णा सप्ततिश्चैव योजनानि सितप्रभा   ॥02-010-001॥</td></tr>
<tr><td>तपसा निर्मिता राजन्स्वयं वैश्रवणेन सा। <br>शशिप्रभा खेचरीणां कैलासशिखरोपमा   ॥02-010-002॥</td></tr>
<tr><td>गुह्यकैरुह्यमाना सा खे विषक्तेव दृश्यते। <br>दिव्या हेममयैरुच्चैः पादपैरुपशोभिता   ॥02-010-003॥</td></tr>
<tr><td>रश्मिवती भास्वरा च दिव्यगन्धा मनोरमा। <br>सिताभ्रशिखराकारा प्लवमानेव दृश्यते   ॥02-010-004॥</td></tr>
<tr><td>तस्यां वैश्रवणो राजा विचित्राभरणाम्बरः। <br>स्त्रीसहस्रावृतः श्रीमानास्ते ज्वलितकुण्डलः   ॥02-010-005॥</td></tr>
<tr><td>दिवाकरनिभे पुण्ये दिव्यास्तरणसंवृते। <br>दिव्यपादोपधाने च निषण्णः परमासने   ॥02-010-006॥</td></tr>
<tr><td>मन्दाराणामुदाराणां वनानि सुरभीणि च। <br>सौगन्धिकानां चादाय गन्धान्गन्धवहः शुचिः   ॥02-010-007॥</td></tr>
<tr><td>नलिन्याश्चालकाख्यायाश्चन्दनानां वनस्य च। <br>मनोहृदयसंह्लादी वायुस्तमुपसेवते   ॥02-010-008॥</td></tr>
<tr><td>तत्र देवाः सगन्धर्वा गणैरप्सरसां वृताः। <br>दिव्यतानेन गीतानि गान्ति दिव्यानि भारत   ॥02-010-009॥</td></tr>
<tr><td>मिश्रकेशी च रम्भा च चित्रसेना शुचिस्मिता। <br>चारुनेत्रा घृताची च मेनका पुञ्जिकस्थला   ॥02-010-010॥</td></tr>
<tr><td>विश्वाची सहजन्या च प्रम्लोचा उर्वशी इरा। <br>वर्गा च सौरभेयी च समीची बुद्बुदा लता   ॥02-010-011॥</td></tr>
<tr><td>एताः सहस्रशश्चान्या नृत्तगीतविशारदाः। <br>उपतिष्ठन्ति धनदं पाण्डवाप्सरसां गणाः   ॥02-010-012॥</td></tr>
<tr><td>अनिशं दिव्यवादित्रैर्नृत्तैर्गीतैश्च सा सभा। <br>अशून्या रुचिरा भाति गन्धर्वाप्सरसां गणैः   ॥02-010-013॥</td></tr>
<tr><td>किंनरा नाम गन्धर्वा नरा नाम तथापरे। <br>मणिभद्रोऽथ धनदः श्वेतभद्रश्च गुह्यकः   ॥02-010-014॥</td></tr>
<tr><td>कशेरको गण्डकण्डुः प्रद्योतश्च महाबलः। <br>कुस्तुम्बुरुः पिशाचश्च गजकर्णो विशालकः   ॥02-010-015॥</td></tr>
<tr><td>वराहकर्णः सान्द्रोष्ठः फलभक्षः फलोदकः। <br>अङ्गचूडः शिखावर्तो हेमनेत्रो विभीषणः   ॥02-010-016॥</td></tr>
<tr><td>पुष्पाननः पिङ्गलकः शोणितोदः प्रवालकः। <br>वृक्षवास्यनिकेतश्च चीरवासाश्च भारत   ॥02-010-017॥</td></tr>
<tr><td>एते चान्ये च बहवो यक्षाः शतसहस्रशः। <br>सदा भगवती च श्रीस्तथैव नलकूबरः   ॥02-010-018॥</td></tr>
<tr><td>अहं च बहुशस्तस्यां भवन्त्यन्ये च मद्विधाः। <br>आचार्याश्चाभवंस्तत्र तथा देवर्षयोऽपरे   ॥02-010-019॥</td></tr>
<tr><td>भगवान्भूतसंघैश्च वृतः शतसहस्रशः। <br>उमापतिः पशुपतिः शूलधृग्भगनेत्रहा   ॥02-010-020॥</td></tr>
<tr><td>त्र्यम्बको राजशार्दूल देवी च विगतक्लमा। <br>वामनैर्विकटैः कुब्जैः क्षतजाक्षैर्मनोजवैः   ॥02-010-021॥</td></tr>
<tr><td>मांसमेदोवसाहारैरुग्रश्रवणदर्शनैः। <br>नानाप्रहरणैर्घोरैर्वातैरिव महाजवैः। <br>वृतः सखायमन्वास्ते सदैव धनदं नृप   ॥02-010-022॥</td></tr>
<tr><td>सा सभा तादृशी राजन्मया दृष्टान्तरिक्षगा। <br>पितामहसभां राजन्कथयिष्ये गतक्लमाम्   ॥02-010-023॥</td></tr>
</table>
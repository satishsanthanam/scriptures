<table border = "1"><tr><td>Verse</td></tr>
<tr><td> नारद उवाच। <br>शक्रस्य तु सभा दिव्या भास्वरा कर्मभिर्जिता। <br>स्वयं शक्रेण कौरव्य निर्मितार्कसमप्रभा   ॥02-007-001॥</td></tr>
<tr><td>विस्तीर्णा योजनशतं शतमध्यर्धमायता। <br>वैहायसी कामगमा पञ्चयोजनमुच्छ्रिता   ॥02-007-002॥</td></tr>
<tr><td>जराशोकक्लमापेता निरातङ्का शिवा शुभा। <br>वेश्मासनवती रम्या दिव्यपादपशोभिता   ॥02-007-003॥</td></tr>
<tr><td>तस्यां देवेश्वरः पार्थ सभायां परमासने। <br>आस्ते शच्या महेन्द्राण्या श्रिया लक्ष्म्या च भारत   ॥02-007-004॥</td></tr>
<tr><td>बिभ्रद्वपुरनिर्देश्यं किरीटी लोहिताङ्गदः। <br>विरजोम्बरश्चित्रमाल्यो ह्रीकीर्तिद्युतिभिः सह   ॥02-007-005॥</td></tr>
<tr><td>तस्यामुपासते नित्यं महात्मानं शतक्रतुम्। <br>मरुतः सर्वतो राजन्सर्वे च गृहमेधिनः। <br>सिद्धा देवर्षयश्चैव साध्या देवगणास्तथा   ॥02-007-006॥</td></tr>
<tr><td>एते सानुचराः सर्वे दिव्यरूपाः स्वलंकृताः। <br>उपासते महात्मानं देवराजमरिंदमम्   ॥02-007-007॥</td></tr>
<tr><td>तथा देवर्षयः सर्वे पार्थ शक्रमुपासते। <br>अमला धूतपाप्मानो दीप्यमाना इवाग्नयः। <br>तेजस्विनः सोमयुजो विपापा विगतक्लमाः   ॥02-007-008॥</td></tr>
<tr><td>पराशरः पर्वतश्च तथा सावर्णिगालवौ। <br>शङ्खश्च लिखितश्चैव तथा गौरशिरा मुनिः   ॥02-007-009॥</td></tr>
<tr><td>दुर्वासाश्च दीर्घतपा याज्ञवल्क्योऽथ भालुकिः। <br>उद्दालकः श्वेतकेतुस्तथा शाट्यायनः प्रभुः   ॥02-007-010॥</td></tr>
<tr><td>हविष्मांश्च गविष्ठश्च हरिश्चन्द्रश्च पार्थिवः। <br>हृद्यश्चोदरशाण्डिल्यः पाराशर्यः कृषीवलः   ॥02-007-011॥</td></tr>
<tr><td>वातस्कन्धो विशाखश्च विधाता काल एव च। <br>अनन्तदन्तस्त्वष्टा च विश्वकर्मा च तुम्बुरुः   ॥02-007-012॥</td></tr>
<tr><td>अयोनिजा योनिजाश्च वायुभक्षा हुताशिनः। <br>ईशानं सर्वलोकस्य वज्रिणं समुपासते   ॥02-007-013॥</td></tr>
<tr><td>सहदेवः सुनीथश्च वाल्मीकिश्च महातपाः। <br>समीकः सत्यवांश्चैव प्रचेताः सत्यसंगरः   ॥02-007-014॥</td></tr>
<tr><td>मेधातिथिर्वामदेवः पुलस्त्यः पुलहः क्रतुः। <br>मरुत्तश्च मरीचिश्च स्थाणुश्चात्रिर्महातपाः   ॥02-007-015॥</td></tr>
<tr><td>कक्षीवान्गौतमस्तार्क्ष्यस्तथा वैश्वानरो मुनिः। <br>मुनिः कालकवृक्षीय आश्राव्योऽथ हिरण्यदः। <br>संवर्तो देवहव्यश्च विष्वक्सेनश्च वीर्यवान्   ॥02-007-016॥</td></tr>
<tr><td>दिव्या आपस्तथौषध्यः श्रद्धा मेधा सरस्वती। <br>अर्थो धर्मश्च कामश्च विद्युतश्चापि पाण्डव   ॥02-007-017॥</td></tr>
<tr><td>जलवाहास्तथा मेघा वायवः स्तनयित्नवः। <br>प्राची दिग्यज्ञवाहाश्च पावकाः सप्तविंशतिः   ॥02-007-018॥</td></tr>
<tr><td>अग्नीषोमौ तथेन्द्राग्नी मित्रोऽथ सवितार्यमा। <br>भगो विश्वे च साध्याश्च शुक्रो मन्थी च भारत   ॥02-007-019॥</td></tr>
<tr><td>यज्ञाश्च दक्षिणाश्चैव ग्रहाः स्तोभाश्च सर्वशः। <br>यज्ञवाहाश्च ये मन्त्राः सर्वे तत्र समासते   ॥02-007-020॥</td></tr>
<tr><td>तथैवाप्सरसो राजन्गन्धर्वाश्च मनोरमाः। <br>नृत्यवादित्रगीतैश्च हास्यैश्च विविधैरपि। <br>रमयन्ति स्म नृपते देवराजं शतक्रतुम्   ॥02-007-021॥</td></tr>
<tr><td>स्तुतिभिर्मङ्गलैश्चैव स्तुवन्तः कर्मभिस्तथा। <br>विक्रमैश्च महात्मानं बलवृत्रनिषूदनम्   ॥02-007-022॥</td></tr>
<tr><td>ब्रह्मराजर्षयः सर्वे सर्वे देवर्षयस्तथा। <br>विमानैर्विविधैर्दिव्यैर्भ्राजमानैरिवाग्निभिः   ॥02-007-023॥</td></tr>
<tr><td>स्रग्विणो भूषिताश्चान्ये यान्ति चायान्ति चापरे। <br>बृहस्पतिश्च शुक्रश्च तस्यामाययतुः सह   ॥02-007-024॥</td></tr>
<tr><td>एते चान्ये च बहवो यतात्मानो यतव्रताः। <br>विमानैश्चन्द्रसंकाशैः सोमवत्प्रियदर्शनाः। <br>ब्रह्मणो वचनाद्राजन्भृगुः सप्तर्षयस्तथा   ॥02-007-025॥</td></tr>
<tr><td>एषा सभा मया राजन्दृष्टा पुष्करमालिनी। <br>शतक्रतोर्महाराज याम्यां शृणु ममानघ   ॥02-007-026॥</td></tr>
</table>
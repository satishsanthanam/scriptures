<table border = "1"><tr><td>Verse</td></tr>
<tr><td> वैशंपायन उवाच। <br>अथाब्रवीन्मयः पार्थमर्जुनं जयतां वरम्। <br>आपृच्छे त्वां गमिष्यामि क्षिप्रमेष्यामि चाप्यहम्   ॥02-003-001॥</td></tr>
<tr><td>उत्तरेण तु कैलासं मैनाकं पर्वतं प्रति। <br>यक्ष्यमाणेषु सर्वेषु दानवेषु तदा मया। <br>कृतं मणिमयं भाण्डं रम्यं बिन्दुसरः प्रति   ॥02-003-002॥</td></tr>
<tr><td>सभायां सत्यसंधस्य यदासीद्वृषपर्वणः। <br>आगमिष्यामि तद्गृह्य यदि तिष्ठति भारत   ॥02-003-003॥</td></tr>
<tr><td>ततः सभां करिष्यामि पाण्डवाय यशस्विने। <br>मनःप्रह्लादिनीं चित्रां सर्वरत्नविभूषिताम्   ॥02-003-004॥</td></tr>
<tr><td>अस्ति बिन्दुसरस्येव गदा श्रेष्ठा कुरूद्वह। <br>निहिता यौवनाश्वेन राज्ञा हत्वा रणे रिपून्। <br>सुवर्णबिन्दुभिश्चित्रा गुर्वी भारसहा दृढा   ॥02-003-005॥</td></tr>
<tr><td>सा वै शतसहस्रस्य संमिता सर्वघातिनी। <br>अनुरूपा च भीमस्य गाण्डीवं भवतो यथा   ॥02-003-006॥</td></tr>
<tr><td>वारुणश्च महाशङ्खो देवदत्तः सुघोषवान्। <br>सर्वमेतत्प्रदास्यामि भवते नात्र संशयः। <br>इत्युक्त्वा सोऽसुरः पार्थं प्रागुदीचीमगाद्दिशम्   ॥02-003-007॥</td></tr>
<tr><td>उत्तरेण तु कैलासं मैनाकं पर्वतं प्रति। <br>हिरण्यशृङ्गो भगवान्महामणिमयो गिरिः   ॥02-003-008॥</td></tr>
<tr><td>रम्यं बिन्दुसरो नाम यत्र राजा भगीरथः। <br>दृष्ट्वा भागीरथीं गङ्गामुवास बहुलाः समाः   ॥02-003-009॥</td></tr>
<tr><td>यत्रेष्ट्वा सर्वभूतानामीश्वरेण महात्मना। <br>आहृताः क्रतवो मुख्याः शतं भरतसत्तम   ॥02-003-010॥</td></tr>
<tr><td>यत्र यूपा मणिमयाश्चित्याश्चापि हिरण्मयाः। <br>शोभार्थं विहितास्तत्र न तु दृष्टान्ततः कृताः   ॥02-003-011॥</td></tr>
<tr><td>यत्रेष्ट्वा स गतः सिद्धिं सहस्राक्षः शचीपतिः। <br>यत्र भूतपतिः सृष्ट्वा सर्वलोकान्सनातनः। <br>उपास्यते तिग्मतेजा वृतो भूतैः सहस्रशः   ॥02-003-012॥</td></tr>
<tr><td>नरनारायणौ ब्रह्मा यमः स्थाणुश्च पञ्चमः। <br>उपासते यत्र सत्रं सहस्रयुगपर्यये   ॥02-003-013॥</td></tr>
<tr><td>यत्रेष्टं वासुदेवेन सत्रैर्वर्षसहस्रकैः। <br>श्रद्दधानेन सततं शिष्टसंप्रतिपत्तये   ॥02-003-014॥</td></tr>
<tr><td>सुवर्णमालिनो यूपाश्चित्याश्चाप्यतिभास्वराः। <br>ददौ यत्र सहस्राणि प्रयुतानि च केशवः   ॥02-003-015॥</td></tr>
<tr><td>तत्र गत्वा स जग्राह गदां शङ्खं च भारत। <br>स्फाटिकं च सभाद्रव्यं यदासीद्वृषपर्वणः। <br>किंकरैः सह रक्षोभिरगृह्णात्सर्वमेव तत्   ॥02-003-016॥</td></tr>
<tr><td>तदाहृत्य तु तां चक्रे सोऽसुरोऽप्रतिमां सभाम्। <br>विश्रुतां त्रिषु लोकेषु दिव्यां मणिमयीं शुभाम्   ॥02-003-017॥</td></tr>
<tr><td>गदां च भीमसेनाय प्रवरां प्रददौ तदा। <br>देवदत्तं च पार्थाय ददौ शङ्खमनुत्तमम्   ॥02-003-018॥</td></tr>
<tr><td>सभा तु सा महाराज शातकुम्भमयद्रुमा। <br>दश किष्कुसहस्राणि समन्तादायताभवत्   ॥02-003-019॥</td></tr>
<tr><td>यथा वह्नेर्यथार्कस्य सोमस्य च यथैव सा। <br>भ्राजमाना तथा दिव्या बभार परमं वपुः   ॥02-003-020॥</td></tr>
<tr><td>प्रतिघ्नतीव प्रभया प्रभामर्कस्य भास्वराम्। <br>प्रबभौ ज्वलमानेव दिव्या दिव्येन वर्चसा   ॥02-003-021॥</td></tr>
<tr><td>नगमेघप्रतीकाशा दिवमावृत्य विष्ठिता। <br>आयता विपुला श्लक्ष्णा विपाप्मा विगतक्लमा   ॥02-003-022॥</td></tr>
<tr><td>उत्तमद्रव्यसंपन्ना मणिप्राकारमालिनी। <br>बहुरत्ना बहुधना सुकृता विश्वकर्मणा   ॥02-003-023॥</td></tr>
<tr><td>न दाशार्ही सुधर्मा वा ब्रह्मणो वापि तादृशी। <br>आसीद्रूपेण संपन्ना यां चक्रेऽप्रतिमां मयः   ॥02-003-024॥</td></tr>
<tr><td>तां स्म तत्र मयेनोक्ता रक्षन्ति च वहन्ति च। <br>सभामष्टौ सहस्राणि किंकरा नाम राक्षसाः   ॥02-003-025॥</td></tr>
<tr><td>अन्तरिक्षचरा घोरा महाकाया महाबलाः। <br>रक्ताक्षाः पिङ्गलाक्षाश्च शुक्तिकर्णाः प्रहारिणः   ॥02-003-026॥</td></tr>
<tr><td>तस्यां सभायां नलिनीं चकाराप्रतिमां मयः। <br>वैडूर्यपत्रविततां मणिनालमयाम्बुजाम्   ॥02-003-027॥</td></tr>
<tr><td>पद्मसौगन्धिकवतीं नानाद्विजगणायुताम्। <br>पुष्पितैः पङ्कजैश्चित्रां कूर्ममत्स्यैश्च शोभिताम्   ॥02-003-028॥</td></tr>
<tr><td>सूपतीर्थामकलुषां सर्वर्तुसलिलां शुभाम्। <br>मारुतेनैव चोद्धूतैर्मुक्ताबिन्दुभिराचिताम्   ॥02-003-029॥</td></tr>
<tr><td>मणिरत्नचितां तां तु केचिदभ्येत्य पार्थिवाः। <br>दृष्ट्वापि नाभ्यजानन्त तेऽज्ञानात्प्रपतन्त्युत   ॥02-003-030॥</td></tr>
<tr><td>तां सभामभितो नित्यं पुष्पवन्तो महाद्रुमाः। <br>आसन्नानाविधा नीलाः शीतच्छाया मनोरमाः   ॥02-003-031॥</td></tr>
<tr><td>काननानि सुगन्धीनि पुष्करिण्यश्च सर्वशः। <br>हंसकारण्डवयुताश्चक्रवाकोपशोभिताः   ॥02-003-032॥</td></tr>
<tr><td>जलजानां च माल्यानां स्थलजानां च सर्वशः। <br>मारुतो गन्धमादाय पाण्डवान्स्म निषेवते   ॥02-003-033॥</td></tr>
<tr><td>ईदृशीं तां सभां कृत्वा मासैः परिचतुर्दशैः। <br>निष्ठितां धर्मराजाय मयो राज्ञे न्यवेदयत्   ॥02-003-034॥</td></tr>
</table>
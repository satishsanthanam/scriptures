<table border = "1"><tr><td>Verse</td></tr>
<tr><td> नारद उवाच। <br>युधिष्ठिर सभा दिव्या वरुणस्य सितप्रभा। <br>प्रमाणेन यथा याम्या शुभप्राकारतोरणा   ॥02-009-001॥</td></tr>
<tr><td>अन्तःसलिलमास्थाय विहिता विश्वकर्मणा। <br>दिव्यरत्नमयैर्वृक्षैः फलपुष्पप्रदैर्युता   ॥02-009-002॥</td></tr>
<tr><td>नीलपीतासितश्यामैः सितैर्लोहितकैरपि। <br>अवतानैस्तथा गुल्मैः पुष्पमञ्जरिधारिभिः   ॥02-009-003॥</td></tr>
<tr><td>तथा शकुनयस्तस्यां नानारूपा मृदुस्वराः। <br>अनिर्देश्या वपुष्मन्तः शतशोऽथ सहस्रशः   ॥02-009-004॥</td></tr>
<tr><td>सा सभा सुखसंस्पर्शा न शीता न च घर्मदा। <br>वेश्मासनवती रम्या सिता वरुणपालिता   ॥02-009-005॥</td></tr>
<tr><td>यस्यामास्ते स वरुणो वारुण्या सह भारत। <br>दिव्यरत्नाम्बरधरो भूषणैरुपशोभितः   ॥02-009-006॥</td></tr>
<tr><td>स्रग्विणो भूषिताश्चापि दिव्यमाल्यानुकर्षिणः। <br>आदित्यास्तत्र वरुणं जलेश्वरमुपासते   ॥02-009-007॥</td></tr>
<tr><td>वासुकिस्तक्षकश्चैव नागश्चैरावतस्तथा। <br>कृष्णश्च लोहितश्चैव पद्मश्चित्रश्च वीर्यवान्   ॥02-009-008॥</td></tr>
<tr><td>कम्बलाश्वतरौ नागौ धृतराष्ट्रबलाहकौ। <br>मणिमान्कुण्डलधरः कर्कोटकधनंजयौ   ॥02-009-009॥</td></tr>
<tr><td>प्रह्लादो मूषिकादश्च तथैव जनमेजयः। <br>पताकिनो मण्डलिनः फणवन्तश्च सर्वशः   ॥02-009-010॥</td></tr>
<tr><td>एते चान्ये च बहवः सर्पास्तस्यां युधिष्ठिर। <br>उपासते महात्मानं वरुणं विगतक्लमाः   ॥02-009-011॥</td></tr>
<tr><td>बलिर्वैरोचनो राजा नरकः पृथिवींजयः। <br>प्रह्लादो विप्रचित्तिश्च कालखञ्जाश्च सर्वशः   ॥02-009-012॥</td></tr>
<tr><td>सुहनुर्दुर्मुखः शङ्खः सुमनाः सुमतिः स्वनः। <br>घटोदरो महापार्श्वः क्रथनः पिठरस्तथा   ॥02-009-013॥</td></tr>
<tr><td>विश्वरूपः सुरूपश्च विरूपोऽथ महाशिराः। <br>दशग्रीवश्च वाली च मेघवासा दशावरः   ॥02-009-014॥</td></tr>
<tr><td>कैटभो विटटूतश्च संह्रादश्चेन्द्रतापनः। <br>दैत्यदानवसंघाश्च सर्वे रुचिरकुण्डलाः   ॥02-009-015॥</td></tr>
<tr><td>स्रग्विणो मौलिनः सर्वे तथा दिव्यपरिच्छदाः। <br>सर्वे लब्धवराः शूराः सर्वे विगतमृत्यवः   ॥02-009-016॥</td></tr>
<tr><td>ते तस्यां वरुणं देवं धर्मपाशस्थिताः सदा। <br>उपासते महात्मानं सर्वे सुचरितव्रताः   ॥02-009-017॥</td></tr>
<tr><td>तथा समुद्राश्चत्वारो नदी भागीरथी च या। <br>कालिन्दी विदिशा वेण्णा नर्मदा वेगवाहिनी   ॥02-009-018॥</td></tr>
<tr><td>विपाशा च शतद्रुश्च चन्द्रभागा सरस्वती। <br>इरावती वितस्ता च सिन्धुर्देवनदस्तथा   ॥02-009-019॥</td></tr>
<tr><td>गोदावरी कृष्णवेण्णा कावेरी च सरिद्वरा। <br>एताश्चान्याश्च सरितस्तीर्थानि च सरांसि च   ॥02-009-020॥</td></tr>
<tr><td>कूपाश्च सप्रस्रवणा देहवन्तो युधिष्ठिर। <br>पल्वलानि तडागानि देहवन्त्यथ भारत   ॥02-009-021॥</td></tr>
<tr><td>दिशस्तथा मही चैव तथा सर्वे महीधराः। <br>उपासते महात्मानं सर्वे जलचरास्तथा   ॥02-009-022॥</td></tr>
<tr><td>गीतवादित्रवन्तश्च गन्धर्वाप्सरसां गणाः। <br>स्तुवन्तो वरुणं तस्यां सर्व एव समासते   ॥02-009-023॥</td></tr>
<tr><td>महीधरा रत्नवन्तो रसा येषु प्रतिष्ठिताः। <br>सर्वे विग्रहवन्तस्ते तमीश्वरमुपासते   ॥02-009-024॥</td></tr>
<tr><td>एषा मया संपतता वारुणी भरतर्षभ। <br>दृष्टपूर्वा सभा रम्या कुबेरस्य सभां शृणु   ॥02-009-025॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततोऽब्रवीन्मयः पार्थं वासुदेवस्य संनिधौ। <br>प्राञ्जलिः श्लक्ष्णया वाचा पूजयित्वा पुनः पुनः   ॥02-001-001॥</td></tr>
<tr><td>अस्माच्च कृष्णात्संक्रुद्धात्पावकाच्च दिधक्षतः। <br>त्वया त्रातोऽस्मि कौन्तेय ब्रूहि किं करवाणि ते   ॥02-001-002॥</td></tr>
<tr><td> अर्जुन उवाच। <br>कृतमेव त्वया सर्वं स्वस्ति गच्छ महासुर। <br>प्रीतिमान्भव मे नित्यं प्रीतिमन्तो वयं च ते   ॥02-001-003॥</td></tr>
<tr><td> मय उवाच। <br>युक्तमेतत्त्वयि विभो यथात्थ पुरुषर्षभ। <br>प्रीतिपूर्वमहं किंचित्कर्तुमिच्छामि भारत   ॥02-001-004॥</td></tr>
<tr><td>अहं हि विश्वकर्मा वै दानवानां महाकविः। <br>सोऽहं वै त्वत्कृते किंचित्कर्तुमिच्छामि पाण्डव   ॥02-001-005॥</td></tr>
<tr><td> अर्जुन उवाच। <br>प्राणकृच्छ्राद्विमुक्तं त्वमात्मानं मन्यसे मया। <br>एवं गते न शक्ष्यामि किंचित्कारयितुं त्वया   ॥02-001-006॥</td></tr>
<tr><td>न चापि तव संकल्पं मोघमिच्छामि दानव। <br>कृष्णस्य क्रियतां किंचित्तथा प्रतिकृतं मयि   ॥02-001-007॥</td></tr>
<tr><td> वैशंपायन उवाच। <br>चोदितो वासुदेवस्तु मयेन भरतर्षभ। <br>मुहूर्तमिव संदध्यौ किमयं चोद्यतामिति   ॥02-001-008॥</td></tr>
<tr><td>चोदयामास तं कृष्णः सभा वै क्रियतामिति। <br>धर्मराजस्य दैतेय यादृशीमिह मन्यसे   ॥02-001-009॥</td></tr>
<tr><td>यां कृतां नानुकुर्युस्ते मानवाः प्रेक्ष्य विस्मिताः। <br>मनुष्यलोके कृत्स्नेऽस्मिंस्तादृशीं कुरु वै सभाम्   ॥02-001-010॥</td></tr>
<tr><td>यत्र दिव्यानभिप्रायान्पश्येम विहितांस्त्वया। <br>आसुरान्मानुषांश्चैव तां सभां कुरु वै मय   ॥02-001-011॥</td></tr>
<tr><td>प्रतिगृह्य तु तद्वाक्यं संप्रहृष्टो मयस्तदा। <br>विमानप्रतिमां चक्रे पाण्डवस्य सभां मुदा   ॥02-001-012॥</td></tr>
<tr><td>ततः कृष्णश्च पार्थश्च धर्मराजे युधिष्ठिरे। <br>सर्वमेतद्यथावेद्य दर्शयामासतुर्मयम्   ॥02-001-013॥</td></tr>
<tr><td>तस्मै युधिष्ठिरः पूजां यथार्हमकरोत्तदा। <br>स तु तां प्रतिजग्राह मयः सत्कृत्य सत्कृतः   ॥02-001-014॥</td></tr>
<tr><td>स पूर्वदेवचरितं तत्र तत्र विशां पते। <br>कथयामास दैतेयः पाण्डुपुत्रेषु भारत   ॥02-001-015॥</td></tr>
<tr><td>स कालं कंचिदाश्वस्य विश्वकर्मा प्रचिन्त्य च। <br>सभां प्रचक्रमे कर्तुं पाण्डवानां महात्मनाम्   ॥02-001-016॥</td></tr>
<tr><td>अभिप्रायेण पार्थानां कृष्णस्य च महात्मनः। <br>पुण्येऽहनि महातेजाः कृतकौतुकमङ्गलः   ॥02-001-017॥</td></tr>
<tr><td>तर्पयित्वा द्विजश्रेष्ठान्पायसेन सहस्रशः। <br>धनं बहुविधं दत्त्वा तेभ्य एव च वीर्यवान्   ॥02-001-018॥</td></tr>
<tr><td>सर्वर्तुगुणसंपन्नां दिव्यरूपां मनोरमाम्। <br>दशकिष्कुसहस्रां तां मापयामास सर्वतः   ॥02-001-019॥</td></tr>
</table>
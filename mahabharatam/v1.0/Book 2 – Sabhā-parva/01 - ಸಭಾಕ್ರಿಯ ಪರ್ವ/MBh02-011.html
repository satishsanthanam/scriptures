<table border = "1"><tr><td>Verse</td></tr>
<tr><td> नारद उवाच। <br>पुरा देवयुगे राजन्नादित्यो भगवान्दिवः। <br>आगच्छन्मानुषं लोकं दिदृक्षुर्विगतक्लमः   ॥02-011-001॥</td></tr>
<tr><td>चरन्मानुषरूपेण सभां दृष्ट्वा स्वयंभुवः। <br>सभामकथयन्मह्यं ब्राह्मीं तत्त्वेन पाण्डव   ॥02-011-002॥</td></tr>
<tr><td>अप्रमेयप्रभां दिव्यां मानसीं भरतर्षभ। <br>अनिर्देश्यां प्रभावेन सर्वभूतमनोरमाम्   ॥02-011-003॥</td></tr>
<tr><td>श्रुत्वा गुणानहं तस्याः सभायाः पाण्डुनन्दन। <br>दर्शनेप्सुस्तथा राजन्नादित्यमहमब्रुवम्   ॥02-011-004॥</td></tr>
<tr><td>भगवन्द्रष्टुमिच्छामि पितामहसभामहम्। <br>येन सा तपसा शक्या कर्मणा वापि गोपते   ॥02-011-005॥</td></tr>
<tr><td>औषधैर्वा तथा युक्तैरुत वा मायया यया। <br>तन्ममाचक्ष्व भगवन्पश्येयं तां सभां कथम्   ॥02-011-006॥</td></tr>
<tr><td>ततः स भगवान्सूर्यो मामुपादाय वीर्यवान्। <br>अगच्छत्तां सभां ब्राह्मीं विपापां विगतक्लमाम्   ॥02-011-007॥</td></tr>
<tr><td>एवंरूपेति सा शक्या न निर्देष्टुं जनाधिप। <br>क्षणेन हि बिभर्त्यन्यदनिर्देश्यं वपुस्तथा   ॥02-011-008॥</td></tr>
<tr><td>न वेद परिमाणं वा संस्थानं वापि भारत। <br>न च रूपं मया तादृग्दृष्टपूर्वं कदाचन   ॥02-011-009॥</td></tr>
<tr><td>सुसुखा सा सभा राजन्न शीता न च घर्मदा। <br>न क्षुत्पिपासे न ग्लानिं प्राप्य तां प्राप्नुवन्त्युत   ॥02-011-010॥</td></tr>
<tr><td>नानारूपैरिव कृता सुविचित्रैः सुभास्वरैः। <br>स्तम्भैर्न च धृता सा तु शाश्वती न च सा क्षरा   ॥02-011-011॥</td></tr>
<tr><td>अति चन्द्रं च सूर्यं च शिखिनं च स्वयंप्रभा। <br>दीप्यते नाकपृष्ठस्था भासयन्तीव भास्करम्   ॥02-011-012॥</td></tr>
<tr><td>तस्यां स भगवानास्ते विदधद्देवमायया। <br>स्वयमेकोऽनिशं राजँल्लोकाँल्लोकपितामहः   ॥02-011-013॥</td></tr>
<tr><td>उपतिष्ठन्ति चाप्येनं प्रजानां पतयः प्रभुम्। <br>दक्षः प्रचेताः पुलहो मरीचिः कश्यपस्तथा   ॥02-011-014॥</td></tr>
<tr><td>भृगुरत्रिर्वसिष्ठश्च गौतमश्च तथाङ्गिराः। <br>मनोऽन्तरिक्षं विद्याश्च वायुस्तेजो जलं मही   ॥02-011-015॥</td></tr>
<tr><td>शब्दः स्पर्शस्तथा रूपं रसो गन्धश्च भारत। <br>प्रकृतिश्च विकारश्च यच्चान्यत्कारणं भुवः   ॥02-011-016॥</td></tr>
<tr><td>चन्द्रमाः सह नक्षत्रैरादित्यश्च गभस्तिमान्। <br>वायवः क्रतवश्चैव संकल्पः प्राण एव च   ॥02-011-017॥</td></tr>
<tr><td>एते चान्ये च बहवः स्वयंभुवमुपस्थिताः। <br>अर्थो धर्मश्च कामश्च हर्षो द्वेषस्तपो दमः   ॥02-011-018॥</td></tr>
<tr><td>आयान्ति तस्यां सहिता गन्धर्वाप्सरसस्तथा। <br>विंशतिः सप्त चैवान्ये लोकपालाश्च सर्वशः   ॥02-011-019॥</td></tr>
<tr><td>शुक्रो बृहस्पतिश्चैव बुधोऽङ्गारक एव च। <br>शनैश्चरश्च राहुश्च ग्रहाः सर्वे तथैव च   ॥02-011-020॥</td></tr>
<tr><td>मन्त्रो रथंतरश्चैव हरिमान्वसुमानपि। <br>आदित्याः साधिराजानो नानाद्वंद्वैरुदाहृताः   ॥02-011-021॥</td></tr>
<tr><td>मरुतो विश्वकर्मा च वसवश्चैव भारत। <br>तथा पितृगणाः सर्वे सर्वाणि च हवींष्यथ   ॥02-011-022॥</td></tr>
<tr><td>ऋग्वेदः सामवेदश्च यजुर्वेदश्च पाण्डव। <br>अथर्ववेदश्च तथा पर्वाणि च विशां पते   ॥02-011-023॥</td></tr>
<tr><td>इतिहासोपवेदाश्च वेदाङ्गानि च सर्वशः। <br>ग्रहा यज्ञाश्च सोमश्च दैवतानि च सर्वशः   ॥02-011-024॥</td></tr>
<tr><td>सावित्री दुर्गतरणी वाणी सप्तविधा तथा। <br>मेधा धृतिः श्रुतिश्चैव प्रज्ञा बुद्धिर्यशः क्षमा   ॥02-011-025॥</td></tr>
<tr><td>सामानि स्तुतिशस्त्राणि गाथाश्च विविधास्तथा। <br>भाष्याणि तर्कयुक्तानि देहवन्ति विशां पते   ॥02-011-026॥</td></tr>
<tr><td>क्षणा लवा मुहूर्ताश्च दिवा रात्रिस्तथैव च। <br>अर्धमासाश्च मासाश्च ऋतवः षट्च भारत   ॥02-011-027॥</td></tr>
<tr><td>संवत्सराः पञ्चयुगमहोरात्राश्चतुर्विधाः। <br>कालचक्रं च यद्दिव्यं नित्यमक्षयमव्ययम्   ॥02-011-028॥</td></tr>
<tr><td>अदितिर्दितिर्दनुश्चैव सुरसा विनता इरा। <br>कालका सुरभिर्देवी सरमा चाथ गौतमी   ॥02-011-029॥</td></tr>
<tr><td>आदित्या वसवो रुद्रा मरुतश्चाश्विनावपि। <br>विश्वेदेवाश्च साध्याश्च पितरश्च मनोजवाः   ॥02-011-030॥</td></tr>
<tr><td>राक्षसाश्च पिशाचाश्च दानवा गुह्यकास्तथा। <br>सुपर्णनागपशवः पितामहमुपासते   ॥02-011-031॥</td></tr>
<tr><td>देवो नारायणस्तस्यां तथा देवर्षयश्च ये। <br>ऋषयो वालखिल्याश्च योनिजायोनिजास्तथा   ॥02-011-032॥</td></tr>
<tr><td>यच्च किंचित्त्रिलोकेऽस्मिन्दृश्यते स्थाणुजङ्गमम्। <br>सर्वं तस्यां मया दृष्टं तद्विद्धि मनुजाधिप   ॥02-011-033॥</td></tr>
<tr><td>अष्टाशीतिसहस्राणि यतीनामूर्ध्वरेतसाम्। <br>प्रजावतां च पञ्चाशदृषीणामपि पाण्डव   ॥02-011-034॥</td></tr>
<tr><td>ते स्म तत्र यथाकामं दृष्ट्वा सर्वे दिवौकसः। <br>प्रणम्य शिरसा तस्मै प्रतियान्ति यथागतम्   ॥02-011-035॥</td></tr>
<tr><td>अतिथीनागतान्देवान्दैत्यान्नागान्मुनींस्तथा। <br>यक्षान्सुपर्णान्कालेयान्गन्धर्वाप्सरसस्तथा   ॥02-011-036॥</td></tr>
<tr><td>महाभागानमितधीर्ब्रह्मा लोकपितामहः। <br>दयावान्सर्वभूतेषु यथार्हं प्रतिपद्यते   ॥02-011-037॥</td></tr>
<tr><td>प्रतिगृह्य च विश्वात्मा स्वयंभूरमितप्रभः। <br>सान्त्वमानार्थसंभोगैर्युनक्ति मनुजाधिप   ॥02-011-038॥</td></tr>
<tr><td>तथा तैरुपयातैश्च प्रतियातैश्च भारत। <br>आकुला सा सभा तात भवति स्म सुखप्रदा   ॥02-011-039॥</td></tr>
<tr><td>सर्वतेजोमयी दिव्या ब्रह्मर्षिगणसेविता। <br>ब्राह्म्या श्रिया दीप्यमाना शुशुभे विगतक्लमा   ॥02-011-040॥</td></tr>
<tr><td>सा सभा तादृशी दृष्टा सर्वलोकेषु दुर्लभा। <br>सभेयं राजशार्दूल मनुष्येषु यथा तव   ॥02-011-041॥</td></tr>
<tr><td>एता मया दृष्टपूर्वाः सभा देवेषु पाण्डव। <br>तवेयं मानुषे लोके सर्वश्रेष्ठतमा सभा   ॥02-011-042॥</td></tr>
<tr><td> युधिष्ठिर उवाच। <br>प्रायशो राजलोकस्ते कथितो वदतां वर। <br>वैवस्वतसभायां तु यथा वदसि वै प्रभो   ॥02-011-043॥</td></tr>
<tr><td>वरुणस्य सभायां तु नागास्ते कथिता विभो। <br>दैत्येन्द्राश्चैव भूयिष्ठाः सरितः सागरास्तथा   ॥02-011-044॥</td></tr>
<tr><td>तथा धनपतेर्यक्षा गुह्यका राक्षसास्तथा। <br>गन्धर्वाप्सरसश्चैव भगवांश्च वृषध्वजः   ॥02-011-045॥</td></tr>
<tr><td>पितामहसभायां तु कथितास्ते महर्षयः। <br>सर्वदेवनिकायाश्च सर्वशास्त्राणि चैव हि   ॥02-011-046॥</td></tr>
<tr><td>शतक्रतुसभायां तु देवाः संकीर्तिता मुने। <br>उद्देशतश्च गन्धर्वा विविधाश्च महर्षयः   ॥02-011-047॥</td></tr>
<tr><td>एक एव तु राजर्षिर्हरिश्चन्द्रो महामुने। <br>कथितस्ते सभानित्यो देवेन्द्रस्य महात्मनः   ॥02-011-048॥</td></tr>
<tr><td>किं कर्म तेनाचरितं तपो वा नियतव्रतम्। <br>येनासौ सह शक्रेण स्पर्धते स्म महायशाः   ॥02-011-049॥</td></tr>
<tr><td>पितृलोकगतश्चापि त्वया विप्र पिता मम। <br>दृष्टः पाण्डुर्महाभागः कथं चासि समागतः   ॥02-011-050॥</td></tr>
<tr><td>किमुक्तवांश्च भगवन्नेतदिच्छामि वेदितुम्। <br>त्वत्तः श्रोतुमहं सर्वं परं कौतूहलं हि मे   ॥02-011-051॥</td></tr>
<tr><td> नारद उवाच। <br>यन्मां पृच्छसि राजेन्द्र हरिश्चन्द्रं प्रति प्रभो। <br>तत्तेऽहं संप्रवक्ष्यामि माहात्म्यं तस्य धीमतः   ॥02-011-052॥</td></tr>
<tr><td>स राजा बलवानासीत्सम्राट्सर्वमहीक्षिताम्। <br>तस्य सर्वे महीपालाः शासनावनताः स्थिताः   ॥02-011-053॥</td></tr>
<tr><td>तेनैकं रथमास्थाय जैत्रं हेमविभूषितम्। <br>शस्त्रप्रतापेन जिता द्वीपाः सप्त नरेश्वर   ॥02-011-054॥</td></tr>
<tr><td>स विजित्य महीं सर्वां सशैलवनकाननाम्। <br>आजहार महाराज राजसूयं महाक्रतुम्   ॥02-011-055॥</td></tr>
<tr><td>तस्य सर्वे महीपाला धनान्याजह्रुराज्ञया। <br>द्विजानां परिवेष्टारस्तस्मिन्यज्ञे च तेऽभवन्   ॥02-011-056॥</td></tr>
<tr><td>प्रादाच्च द्रविणं प्रीत्या याजकानां नरेश्वरः। <br>यथोक्तं तत्र तैस्तस्मिंस्ततः पञ्चगुणाधिकम्   ॥02-011-057॥</td></tr>
<tr><td>अतर्पयच्च विविधैर्वसुभिर्ब्राह्मणांस्तथा। <br>प्रासर्पकाले संप्राप्ते नानादिग्भ्यः समागतान्   ॥02-011-058॥</td></tr>
<tr><td>भक्ष्यैर्भोज्यैश्च विविधैर्यथाकामपुरस्कृतैः। <br>रत्नौघतर्पितैस्तुष्टैर्द्विजैश्च समुदाहृतम्। <br>तेजस्वी च यशस्वी च नृपेभ्योऽभ्यधिकोऽभवत्   ॥02-011-059॥</td></tr>
<tr><td>एतस्मात्कारणात्पार्थ हरिश्चन्द्रो विराजते। <br>तेभ्यो राजसहस्रेभ्यस्तद्विद्धि भरतर्षभ   ॥02-011-060॥</td></tr>
<tr><td>समाप्य च हरिश्चन्द्रो महायज्ञं प्रतापवान्। <br>अभिषिक्तः स शुशुभे साम्राज्येन नराधिप   ॥02-011-061॥</td></tr>
<tr><td>ये चान्येऽपि महीपाला राजसूयं महाक्रतुम्। <br>यजन्ते ते महेन्द्रेण मोदन्ते सह भारत   ॥02-011-062॥</td></tr>
<tr><td>ये चापि निधनं प्राप्ताः संग्रामेष्वपलायिनः। <br>ते तत्सदः समासाद्य मोदन्ते भरतर्षभ   ॥02-011-063॥</td></tr>
<tr><td>तपसा ये च तीव्रेण त्यजन्तीह कलेवरम्। <br>तेऽपि तत्स्थानमासाद्य श्रीमन्तो भान्ति नित्यशः   ॥02-011-064॥</td></tr>
<tr><td>पिता च त्वाह कौन्तेय पाण्डुः कौरवनन्दनः। <br>हरिश्चन्द्रे श्रियं दृष्ट्वा नृपतौ जातविस्मयः   ॥02-011-065॥</td></tr>
<tr><td>समर्थोऽसि महीं जेतुं भ्रातरस्ते वशे स्थिताः। <br>राजसूयं क्रतुश्रेष्ठमाहरस्वेति भारत   ॥02-011-066॥</td></tr>
<tr><td>तस्य त्वं पुरुषव्याघ्र संकल्पं कुरु पाण्डव। <br>गन्तारस्ते महेन्द्रस्य पूर्वैः सह सलोकताम्   ॥02-011-067॥</td></tr>
<tr><td>बहुविघ्नश्च नृपते क्रतुरेष स्मृतो महान्। <br>छिद्राण्यत्र हि वाञ्छन्ति यज्ञघ्ना ब्रह्मराक्षसाः   ॥02-011-068॥</td></tr>
<tr><td>युद्धं च पृष्ठगमनं पृथिवीक्षयकारकम्। <br>किंचिदेव निमित्तं च भवत्यत्र क्षयावहम्   ॥02-011-069॥</td></tr>
<tr><td>एतत्संचिन्त्य राजेन्द्र यत्क्षमं तत्समाचर। <br>अप्रमत्तोत्थितो नित्यं चातुर्वर्ण्यस्य रक्षणे। <br>भव एधस्व मोदस्व दानैस्तर्पय च द्विजान्   ॥02-011-070॥</td></tr>
<tr><td>एतत्ते विस्तरेणोक्तं यन्मां त्वं परिपृच्छसि। <br>आपृच्छे त्वां गमिष्यामि दाशार्हनगरीं प्रति   ॥02-011-071॥</td></tr>
<tr><td> वैशंपायन उवाच। <br>एवमाख्याय पार्थेभ्यो नारदो जनमेजय। <br>जगाम तैर्वृतो राजन्नृषिभिर्यैः समागतः   ॥02-011-072॥</td></tr>
<tr><td>गते तु नारदे पार्थो भ्रातृभिः सह कौरव। <br>राजसूयं क्रतुश्रेष्ठं चिन्तयामास भारत   ॥02-011-073॥</td></tr>
</table>
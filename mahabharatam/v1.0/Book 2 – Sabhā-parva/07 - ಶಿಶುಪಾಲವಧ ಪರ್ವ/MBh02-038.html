<table border = "1"><tr><td>Verse</td></tr>
<tr><td> शिशुपाल उवाच। <br>विभीषिकाभिर्बह्वीभिर्भीषयन्सर्वपार्थिवान्। <br>न व्यपत्रपसे कस्माद्वृद्धः सन्कुलपांसनः   ॥02-038-001॥</td></tr>
<tr><td>युक्तमेतत्तृतीयायां प्रकृतौ वर्तता त्वया। <br>वक्तुं धर्मादपेतार्थं त्वं हि सर्वकुरूत्तमः   ॥02-038-002॥</td></tr>
<tr><td>नावि नौरिव संबद्धा यथान्धो वान्धमन्वियात्। <br>तथाभूता हि कौरव्या भीष्म येषां त्वमग्रणीः   ॥02-038-003॥</td></tr>
<tr><td>पूतनाघातपूर्वाणि कर्माण्यस्य विशेषतः। <br>त्वया कीर्तयतास्माकं भूयः प्रच्यावितं मनः   ॥02-038-004॥</td></tr>
<tr><td>अवलिप्तस्य मूर्खस्य केशवं स्तोतुमिच्छतः। <br>कथं भीष्म न ते जिह्वा शतधेयं विदीर्यते   ॥02-038-005॥</td></tr>
<tr><td>यत्र कुत्सा प्रयोक्तव्या भीष्म बालतरैर्नरैः। <br>तमिमं ज्ञानवृद्धः सन्गोपं संस्तोतुमिच्छसि   ॥02-038-006॥</td></tr>
<tr><td>यद्यनेन हता बाल्ये शकुनिश्चित्रमत्र किम्। <br>तौ वाश्ववृषभौ भीष्म यौ न युद्धविशारदौ   ॥02-038-007॥</td></tr>
<tr><td>चेतनारहितं काष्ठं यद्यनेन निपातितम्। <br>पादेन शकटं भीष्म तत्र किं कृतमद्भुतम्   ॥02-038-008॥</td></tr>
<tr><td>वल्मीकमात्रः सप्ताहं यद्यनेन धृतोऽचलः। <br>तदा गोवर्धनो भीष्म न तच्चित्रं मतं मम   ॥02-038-009॥</td></tr>
<tr><td>भुक्तमेतेन बह्वन्नं क्रीडता नगमूर्धनि। <br>इति ते भीष्म शृण्वानाः परं विस्मयमागताः   ॥02-038-010॥</td></tr>
<tr><td>यस्य चानेन धर्मज्ञ भुक्तमन्नं बलीयसः। <br>स चानेन हतः कंस इत्येतन्न महाद्भुतम्   ॥02-038-011॥</td></tr>
<tr><td>न ते श्रुतमिदं भीष्म नूनं कथयतां सताम्। <br>यद्वक्ष्ये त्वामधर्मज्ञ वाक्यं कुरुकुलाधम   ॥02-038-012॥</td></tr>
<tr><td>स्त्रीषु गोषु न शस्त्राणि पातयेद्ब्राह्मणेषु च। <br>यस्य चान्नानि भुञ्जीत यश्च स्याच्छरणागतः   ॥02-038-013॥</td></tr>
<tr><td>इति सन्तोऽनुशासन्ति सज्जना धर्मिणः सदा। <br>भीष्म लोके हि तत्सर्वं वितथं त्वयि दृश्यते   ॥02-038-014॥</td></tr>
<tr><td>ज्ञानवृद्धं च वृद्धं च भूयांसं केशवं मम। <br>अजानत इवाख्यासि संस्तुवन्कुरुसत्तम। <br>गोघ्नः स्त्रीघ्नश्च सन्भीष्म कथं संस्तवमर्हति   ॥02-038-015॥</td></tr>
<tr><td>असौ मतिमतां श्रेष्ठो य एष जगतः प्रभुः। <br>संभावयति यद्येवं त्वद्वाक्याच्च जनार्दनः। <br>एवमेतत्सर्वमिति सर्वं तद्वितथं ध्रुवम्   ॥02-038-016॥</td></tr>
<tr><td>न गाथा गाथिनं शास्ति बहु चेदपि गायति। <br>प्रकृतिं यान्ति भूतानि भूलिङ्गशकुनिर्यथा   ॥02-038-017॥</td></tr>
<tr><td>नूनं प्रकृतिरेषा ते जघन्या नात्र संशयः। <br>अतः पापीयसी चैषां पाण्डवानामपीष्यते   ॥02-038-018॥</td></tr>
<tr><td>येषामर्च्यतमः कृष्णस्त्वं च येषां प्रदर्शकः। <br>धर्मवाक्त्वमधर्मज्ञः सतां मार्गादवप्लुतः   ॥02-038-019॥</td></tr>
<tr><td>को हि धर्मिणमात्मानं जानञ्ज्ञानवतां वरः। <br>कुर्याद्यथा त्वया भीष्म कृतं धर्ममवेक्षता   ॥02-038-020॥</td></tr>
<tr><td>अन्यकामा हि धर्मज्ञ कन्यका प्राज्ञमानिना। <br>अम्बा नामेति भद्रं ते कथं सापहृता त्वया   ॥02-038-021॥</td></tr>
<tr><td>यां त्वयापहृतां भीष्म कन्यां नैषितवान्नृपः। <br>भ्राता विचित्रवीर्यस्ते सतां वृत्तमनुष्ठितः   ॥02-038-022॥</td></tr>
<tr><td>दारयोर्यस्य चान्येन मिषतः प्राज्ञमानिनः। <br>तव जातान्यपत्यानि सज्जनाचरिते पथि   ॥02-038-023॥</td></tr>
<tr><td>न हि धर्मोऽस्ति ते भीष्म ब्रह्मचर्यमिदं वृथा। <br>यद्धारयसि मोहाद्वा क्लीबत्वाद्वा न संशयः   ॥02-038-024॥</td></tr>
<tr><td>न त्वहं तव धर्मज्ञ पश्याम्युपचयं क्वचित्। <br>न हि ते सेविता वृद्धा य एवं धर्ममब्रुवन्   ॥02-038-025॥</td></tr>
<tr><td>इष्टं दत्तमधीतं च यज्ञाश्च बहुदक्षिणाः। <br>सर्वमेतदपत्यस्य कलां नार्हति षोडशीम्   ॥02-038-026॥</td></tr>
<tr><td>व्रतोपवासैर्बहुभिः कृतं भवति भीष्म यत्। <br>सर्वं तदनपत्यस्य मोघं भवति निश्चयात्   ॥02-038-027॥</td></tr>
<tr><td>सोऽनपत्यश्च वृद्धश्च मिथ्याधर्मानुशासनात्। <br>हंसवत्त्वमपीदानीं ज्ञातिभ्यः प्राप्नुया वधम्   ॥02-038-028॥</td></tr>
<tr><td>एवं हि कथयन्त्यन्ये नरा ज्ञानविदः पुरा। <br>भीष्म यत्तदहं सम्यग्वक्ष्यामि तव शृण्वतः   ॥02-038-029॥</td></tr>
<tr><td>वृद्धः किल समुद्रान्ते कश्चिद्धंसोऽभवत्पुरा। <br>धर्मवागन्यथावृत्तः पक्षिणः सोऽनुशास्ति ह   ॥02-038-030॥</td></tr>
<tr><td>धर्मं चरत माधर्ममिति तस्य वचः किल। <br>पक्षिणः शुश्रुवुर्भीष्म सततं धर्मवादिनः   ॥02-038-031॥</td></tr>
<tr><td>अथास्य भक्ष्यमाजह्रुः समुद्रजलचारिणः। <br>अण्डजा भीष्म तस्यान्ये धर्मार्थमिति शुश्रुम   ॥02-038-032॥</td></tr>
<tr><td>तस्य चैव समभ्याशे निक्षिप्याण्डानि सर्वशः। <br>समुद्राम्भस्यमोदन्त चरन्तो भीष्म पक्षिणः   ॥02-038-033॥</td></tr>
<tr><td>तेषामण्डानि सर्वेषां भक्षयामास पापकृत्। <br>स हंसः संप्रमत्तानामप्रमत्तः स्वकर्मणि   ॥02-038-034॥</td></tr>
<tr><td>ततः प्रक्षीयमाणेषु तेष्वण्डेष्वण्डजोऽपरः। <br>अशङ्कत महाप्राज्ञस्तं कदाचिद्ददर्श ह   ॥02-038-035॥</td></tr>
<tr><td>ततः स कथयामास दृष्ट्वा हंसस्य किल्बिषम्। <br>तेषां परमदुःखार्तः स पक्षी सर्वपक्षिणाम्   ॥02-038-036॥</td></tr>
<tr><td>ततः प्रत्यक्षतो दृष्ट्वा पक्षिणस्ते समागताः। <br>निजघ्नुस्तं तदा हंसं मिथ्यावृत्तं कुरूद्वह   ॥02-038-037॥</td></tr>
<tr><td>ते त्वां हंससधर्माणमपीमे वसुधाधिपाः। <br>निहन्युर्भीष्म संक्रुद्धाः पक्षिणस्तमिवाण्डजम्   ॥02-038-038॥</td></tr>
<tr><td>गाथामप्यत्र गायन्ति ये पुराणविदो जनाः। <br>भीष्म यां तां च ते सम्यक्कथयिष्यामि भारत   ॥02-038-039॥</td></tr>
<tr><td>अन्तरात्मनि विनिहिते; रौषि पत्ररथ वितथम्। <br>अण्डभक्षणमशुचि ते; कर्म वाचमतिशयते   ॥02-038-040॥</td></tr>
</table>
<table border = "1"><tr><td>Verse</td></tr>
<tr><td> शिशुपाल उवाच। <br>स मे बहुमतो राजा जरासंधो महाबलः। <br>योऽनेन युद्धं नेयेष दासोऽयमिति संयुगे   ॥02-039-001॥</td></tr>
<tr><td>केशवेन कृतं यत्तु जरासंधवधे तदा। <br>भीमसेनार्जुनाभ्यां च कस्तत्साध्विति मन्यते   ॥02-039-002॥</td></tr>
<tr><td>अद्वारेण प्रविष्टेन छद्मना ब्रह्मवादिना। <br>दृष्टः प्रभावः कृष्णेन जरासंधस्य धीमतः   ॥02-039-003॥</td></tr>
<tr><td>येन धर्मात्मनात्मानं ब्रह्मण्यमभिजानता। <br>नैषितं पाद्यमस्मै तद्दातुमग्रे दुरात्मने   ॥02-039-004॥</td></tr>
<tr><td>भुज्यतामिति तेनोक्ताः कृष्णभीमधनंजयाः। <br>जरासंधेन कौरव्य कृष्णेन विकृतं कृतम्   ॥02-039-005॥</td></tr>
<tr><td>यद्ययं जगतः कर्ता यथैनं मूर्ख मन्यसे। <br>कस्मान्न ब्राह्मणं सम्यगात्मानमवगच्छति   ॥02-039-006॥</td></tr>
<tr><td>इदं त्वाश्चर्यभूतं मे यदिमे पाण्डवास्त्वया। <br>अपकृष्टाः सतां मार्गान्मन्यन्ते तच्च साध्विति   ॥02-039-007॥</td></tr>
<tr><td>अथ वा नैतदाश्चर्यं येषां त्वमसि भारत। <br>स्त्रीसधर्मा च वृद्धश्च सर्वार्थानां प्रदर्शकः   ॥02-039-008॥</td></tr>
<tr><td> वैशंपायन उवाच। <br>तस्य तद्वचनं श्रुत्वा रूक्षं रूक्षाक्षरं बहु। <br>चुकोप बलिनां श्रेष्ठो भीमसेनः प्रतापवान्   ॥02-039-009॥</td></tr>
<tr><td>तस्य पद्मप्रतीकाशे स्वभावायतविस्तृते। <br>भूयः क्रोधाभिताम्रान्ते रक्ते नेत्रे बभूवतुः   ॥02-039-010॥</td></tr>
<tr><td>त्रिशिखां भ्रुकुटीं चास्य ददृशुः सर्वपार्थिवाः। <br>ललाटस्थां त्रिकूटस्थां गङ्गां त्रिपथगामिव   ॥02-039-011॥</td></tr>
<tr><td>दन्तान्संदशतस्तस्य कोपाद्ददृशुराननम्। <br>युगान्ते सर्वभूतानि कालस्येव दिधक्षतः   ॥02-039-012॥</td></tr>
<tr><td>उत्पतन्तं तु वेगेन जग्राहैनं मनस्विनम्। <br>भीष्म एव महाबाहुर्महासेनमिवेश्वरः   ॥02-039-013॥</td></tr>
<tr><td>तस्य भीमस्य भीष्मेण वार्यमाणस्य भारत। <br>गुरुणा विविधैर्वाक्यैः क्रोधः प्रशममागतः   ॥02-039-014॥</td></tr>
<tr><td>नातिचक्राम भीष्मस्य स हि वाक्यमरिंदमः। <br>समुद्धूतो घनापाये वेलामिव महोदधिः   ॥02-039-015॥</td></tr>
<tr><td>शिशुपालस्तु संक्रुद्धे भीमसेने नराधिप। <br>नाकम्पत तदा वीरः पौरुषे स्वे व्यवस्थितः   ॥02-039-016॥</td></tr>
<tr><td>उत्पतन्तं तु वेगेन पुनः पुनररिंदमः। <br>न स तं चिन्तयामास सिंहः क्षुद्रमृगं यथा   ॥02-039-017॥</td></tr>
<tr><td>प्रहसंश्चाब्रवीद्वाक्यं चेदिराजः प्रतापवान्। <br>भीमसेनमतिक्रुद्धं दृष्ट्वा भीमपराक्रमम्   ॥02-039-018॥</td></tr>
<tr><td>मुञ्चैनं भीष्म पश्यन्तु यावदेनं नराधिपाः। <br>मत्प्रतापाग्निनिर्दग्धं पतंगमिव वह्निना   ॥02-039-019॥</td></tr>
<tr><td>ततश्चेदिपतेर्वाक्यं तच्छ्रुत्वा कुरुसत्तमः। <br>भीमसेनमुवाचेदं भीष्मो मतिमतां वरः   ॥02-039-020॥</td></tr>
</table>
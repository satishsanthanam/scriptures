<table border = "1"><tr><td>Verse</td></tr>
<tr><td> भीष्म उवाच। <br>नैषा चेदिपतेर्बुद्धिर्यया त्वाह्वयतेऽच्युतम्। <br>नूनमेष जगद्भर्तुः कृष्णस्यैव विनिश्चयः   ॥02-041-001॥</td></tr>
<tr><td>को हि मां भीमसेनाद्य क्षितावर्हति पार्थिवः। <br>क्षेप्तुं दैवपरीतात्मा यथैष कुलपांसनः   ॥02-041-002॥</td></tr>
<tr><td>एष ह्यस्य महाबाहो तेजोंशश्च हरेर्ध्रुवम्। <br>तमेव पुनरादातुमिच्छत्पृथुयशा हरिः   ॥02-041-003॥</td></tr>
<tr><td>येनैष कुरुशार्दूल शार्दूल इव चेदिराट्। <br>गर्जत्यतीव दुर्बुद्धिः सर्वानस्मानचिन्तयन्   ॥02-041-004॥</td></tr>
<tr><td> वैशंपायन उवाच। <br>ततो न ममृषे चैद्यस्तद्भीष्मवचनं तदा। <br>उवाच चैनं संक्रुद्धः पुनर्भीष्ममथोत्तरम्   ॥02-041-005॥</td></tr>
<tr><td> शिशुपाल उवाच। <br>द्विषतां नोऽस्तु भीष्मैष प्रभावः केशवस्य यः। <br>यस्य संस्तववक्ता त्वं बन्दिवत्सततोत्थितः   ॥02-041-006॥</td></tr>
<tr><td>संस्तवाय मनो भीष्म परेषां रमते सदा। <br>यदि संस्तौषि राज्ञस्त्वमिमं हित्वा जनार्दनम्   ॥02-041-007॥</td></tr>
<tr><td>दरदं स्तुहि बाह्लीकमिमं पार्थिवसत्तमम्। <br>जायमानेन येनेयमभवद्दारिता मही   ॥02-041-008॥</td></tr>
<tr><td>वङ्गाङ्गविषयाध्यक्षं सहस्राक्षसमं बले। <br>स्तुहि कर्णमिमं भीष्म महाचापविकर्षणम्   ॥02-041-009॥</td></tr>
<tr><td>द्रोणं द्रौणिं च साधु त्वं पितापुत्रौ महारथौ। <br>स्तुहि स्तुत्याविमौ भीष्म सततं द्विजसत्तमौ   ॥02-041-010॥</td></tr>
<tr><td>ययोरन्यतरो भीष्म संक्रुद्धः सचराचराम्। <br>इमां वसुमतीं कुर्यादशेषामिति मे मतिः   ॥02-041-011॥</td></tr>
<tr><td>द्रोणस्य हि समं युद्धे न पश्यामि नराधिपम्। <br>अश्वत्थाम्नस्तथा भीष्म न चैतौ स्तोतुमिच्छसि   ॥02-041-012॥</td></tr>
<tr><td>शल्यादीनपि कस्मात्त्वं न स्तौषि वसुधाधिपान्। <br>स्तवाय यदि ते बुद्धिर्वर्तते भीष्म सर्वदा   ॥02-041-013॥</td></tr>
<tr><td>किं हि शक्यं मया कर्तुं यद्वृद्धानां त्वया नृप। <br>पुरा कथयतां नूनं न श्रुतं धर्मवादिनाम्   ॥02-041-014॥</td></tr>
<tr><td>आत्मनिन्दात्मपूजा च परनिन्दा परस्तवः। <br>अनाचरितमार्याणां वृत्तमेतच्चतुर्विधम्   ॥02-041-015॥</td></tr>
<tr><td>यदस्तव्यमिमं शश्वन्मोहात्संस्तौषि भक्तितः। <br>केशवं तच्च ते भीष्म न कश्चिदनुमन्यते   ॥02-041-016॥</td></tr>
<tr><td>कथं भोजस्य पुरुषे वर्गपाले दुरात्मनि। <br>समावेशयसे सर्वं जगत्केवलकाम्यया   ॥02-041-017॥</td></tr>
<tr><td>अथ वैषा न ते भक्तिः प्रकृतिं याति भारत। <br>मयैव कथितं पूर्वं भूलिङ्गशकुनिर्यथा   ॥02-041-018॥</td></tr>
<tr><td>भूलिङ्गशकुनिर्नाम पार्श्वे हिमवतः परे। <br>भीष्म तस्याः सदा वाचः श्रूयन्तेऽर्थविगर्हिताः   ॥02-041-019॥</td></tr>
<tr><td>मा साहसमितीदं सा सततं वाशते किल। <br>साहसं चात्मनातीव चरन्ती नावबुध्यते   ॥02-041-020॥</td></tr>
<tr><td>सा हि मांसार्गलं भीष्म मुखात्सिंहस्य खादतः। <br>दन्तान्तरविलग्नं यत्तदादत्तेऽल्पचेतना   ॥02-041-021॥</td></tr>
<tr><td>इच्छतः सा हि सिंहस्य भीष्म जीवत्यसंशयम्। <br>तद्वत्त्वमप्यधर्मज्ञ सदा वाचः प्रभाषसे   ॥02-041-022॥</td></tr>
<tr><td>इच्छतां पार्थिवेन्द्राणां भीष्म जीवस्यसंशयम्। <br>लोकविद्विष्टकर्मा हि नान्योऽस्ति भवता समः   ॥02-041-023॥</td></tr>
<tr><td> वैशंपायन उवाच। <br>ततश्चेदिपतेः श्रुत्वा भीष्मः स कटुकं वचः। <br>उवाचेदं वचो राजंश्चेदिराजस्य शृण्वतः   ॥02-041-024॥</td></tr>
<tr><td>इच्छतां किल नामाहं जीवाम्येषां महीक्षिताम्। <br>योऽहं न गणयाम्येतांस्तृणानीव नराधिपान्   ॥02-041-025॥</td></tr>
<tr><td>एवमुक्ते तु भीष्मेण ततः संचुक्रुधुर्नृपाः। <br>केचिज्जहृषिरे तत्र केचिद्भीष्मं जगर्हिरे   ॥02-041-026॥</td></tr>
<tr><td>केचिदूचुर्महेष्वासाः श्रुत्वा भीष्मस्य तद्वचः। <br>पापोऽवलिप्तो वृद्धश्च नायं भीष्मोऽर्हति क्षमाम्   ॥02-041-027॥</td></tr>
<tr><td>हन्यतां दुर्मतिर्भीष्मः पशुवत्साध्वयं नृपैः। <br>सर्वैः समेत्य संरब्धैर्दह्यतां वा कटाग्निना   ॥02-041-028॥</td></tr>
<tr><td>इति तेषां वचः श्रुत्वा ततः कुरुपितामहः। <br>उवाच मतिमान्भीष्मस्तानेव वसुधाधिपान्   ॥02-041-029॥</td></tr>
<tr><td>उक्तस्योक्तस्य नेहान्तमहं समुपलक्षये। <br>यत्तु वक्ष्यामि तत्सर्वं शृणुध्वं वसुधाधिपाः   ॥02-041-030॥</td></tr>
<tr><td>पशुवद्घातनं वा मे दहनं वा कटाग्निना। <br>क्रियतां मूर्ध्नि वो न्यस्तं मयेदं सकलं पदम्   ॥02-041-031॥</td></tr>
<tr><td>एष तिष्ठति गोविन्दः पूजितोऽस्माभिरच्युतः। <br>यस्य वस्त्वरते बुद्धिर्मरणाय स माधवम्   ॥02-041-032॥</td></tr>
<tr><td>कृष्णमाह्वयतामद्य युद्धे शार्ङ्गगदाधरम्। <br>यावदस्यैव देवस्य देहं विशतु पातितः   ॥02-041-033॥</td></tr>
</table>
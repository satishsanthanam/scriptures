<table border = "1"><tr><td>Verse</td></tr>
<tr><td> वैशंपायन उवाच। <br>ततः श्रुत्वैव भीष्मस्य चेदिराडुरुविक्रमः। <br>युयुत्सुर्वासुदेवेन वासुदेवमुवाच ह   ॥02-042-001॥</td></tr>
<tr><td>आह्वये त्वां रणं गच्छ मया सार्धं जनार्दन। <br>यावदद्य निहन्मि त्वां सहितं सर्वपाण्डवैः   ॥02-042-002॥</td></tr>
<tr><td>सह त्वया हि मे वध्याः पाण्डवाः कृष्ण सर्वथा। <br>नृपतीन्समतिक्रम्य यैरराजा त्वमर्चितः   ॥02-042-003॥</td></tr>
<tr><td>ये त्वां दासमराजानं बाल्यादर्चन्ति दुर्मतिम्। <br>अनर्हमर्हवत्कृष्ण वध्यास्त इति मे मतिः। <br>इत्युक्त्वा राजशार्दूलस्तस्थौ गर्जन्नमर्षणः   ॥02-042-004॥</td></tr>
<tr><td>एवमुक्ते ततः कृष्णो मृदुपूर्वमिदं वचः। <br>उवाच पार्थिवान्सर्वांस्तत्समक्षं च पाण्डवान्   ॥02-042-005॥</td></tr>
<tr><td>एष नः शत्रुरत्यन्तं पार्थिवाः सात्वतीसुतः। <br>सात्वतानां नृशंसात्मा न हितोऽनपकारिणाम्   ॥02-042-006॥</td></tr>
<tr><td>प्राग्ज्योतिषपुरं यातानस्माञ्ज्ञात्वा नृशंसकृत्। <br>अदहद्द्वारकामेष स्वस्रीयः सन्नराधिपाः   ॥02-042-007॥</td></tr>
<tr><td>क्रीडतो भोजराजन्यानेष रैवतके गिरौ। <br>हत्वा बद्ध्वा च तान्सर्वानुपायात्स्वपुरं पुरा   ॥02-042-008॥</td></tr>
<tr><td>अश्वमेधे हयं मेध्यमुत्सृष्टं रक्षिभिर्वृतम्। <br>पितुर्मे यज्ञविघ्नार्थमहरत्पापनिश्चयः   ॥02-042-009॥</td></tr>
<tr><td>सौवीरान्प्रतिपत्तौ च बभ्रोरेष यशस्विनः। <br>भार्यामभ्यहरन्मोहादकामां तामितो गताम्   ॥02-042-010॥</td></tr>
<tr><td>एष मायाप्रतिच्छन्नः करूषार्थे तपस्विनीम्। <br>जहार भद्रां वैशालीं मातुलस्य नृशंसकृत्   ॥02-042-011॥</td></tr>
<tr><td>पितृष्वसुः कृते दुःखं सुमहन्मर्षयाम्यहम्। <br>दिष्ट्या त्विदं सर्वराज्ञां संनिधावद्य वर्तते   ॥02-042-012॥</td></tr>
<tr><td>पश्यन्ति हि भवन्तोऽद्य मय्यतीव व्यतिक्रमम्। <br>कृतानि तु परोक्षं मे यानि तानि निबोधत   ॥02-042-013॥</td></tr>
<tr><td>इमं त्वस्य न शक्ष्यामि क्षन्तुमद्य व्यतिक्रमम्। <br>अवलेपाद्वधार्हस्य समग्रे राजमण्डले   ॥02-042-014॥</td></tr>
<tr><td>रुक्मिण्यामस्य मूढस्य प्रार्थनासीन्मुमूर्षतः। <br>न च तां प्राप्तवान्मूढः शूद्रो वेदश्रुतिं यथा   ॥02-042-015॥</td></tr>
<tr><td>एवमादि ततः सर्वे सहितास्ते नराधिपाः। <br>वासुदेववचः श्रुत्वा चेदिराजं व्यगर्हयन्   ॥02-042-016॥</td></tr>
<tr><td>ततस्तद्वचनं श्रुत्वा शिशुपालः प्रतापवान्। <br>जहास स्वनवद्धासं प्रहस्येदमुवाच ह   ॥02-042-017॥</td></tr>
<tr><td>मत्पूर्वां रुक्मिणीं कृष्ण संसत्सु परिकीर्तयन्। <br>विशेषतः पार्थिवेषु व्रीडां न कुरुषे कथम्   ॥02-042-018॥</td></tr>
<tr><td>मन्यमानो हि कः सत्सु पुरुषः परिकीर्तयेत्। <br>अन्यपूर्वां स्त्रियं जातु त्वदन्यो मधुसूदन   ॥02-042-019॥</td></tr>
<tr><td>क्षम वा यदि ते श्रद्धा मा वा कृष्ण मम क्षम। <br>क्रुद्धाद्वापि प्रसन्नाद्वा किं मे त्वत्तो भविष्यति   ॥02-042-020॥</td></tr>
<tr><td>तथा ब्रुवत एवास्य भगवान्मधुसूदनः। <br>व्यपाहरच्छिरः क्रुद्धश्चक्रेणामित्रकर्षणः। <br>स पपात महाबाहुर्वज्राहत इवाचलः   ॥02-042-021॥</td></tr>
<tr><td>ततश्चेदिपतेर्देहात्तेजोऽग्र्यं ददृशुर्नृपाः। <br>उत्पतन्तं महाराज गगनादिव भास्करम्   ॥02-042-022॥</td></tr>
<tr><td>ततः कमलपत्राक्षं कृष्णं लोकनमस्कृतम्। <br>ववन्दे तत्तदा तेजो विवेश च नराधिप   ॥02-042-023॥</td></tr>
<tr><td>तदद्भुतममन्यन्त दृष्ट्वा सर्वे महीक्षितः। <br>यद्विवेश महाबाहुं तत्तेजः पुरुषोत्तमम्   ॥02-042-024॥</td></tr>
<tr><td>अनभ्रे प्रववर्ष द्यौः पपात ज्वलिताशनिः। <br>कृष्णेन निहते चैद्ये चचाल च वसुंधरा   ॥02-042-025॥</td></tr>
<tr><td>ततः केचिन्महीपाला नाब्रुवंस्तत्र किंचन। <br>अतीतवाक्पथे काले प्रेक्षमाणा जनार्दनम्   ॥02-042-026॥</td></tr>
<tr><td>हस्तैर्हस्ताग्रमपरे प्रत्यपीषन्नमर्षिताः। <br>अपरे दशनैरोष्ठानदशन्क्रोधमूर्छिताः   ॥02-042-027॥</td></tr>
<tr><td>रहस्तु केचिद्वार्ष्णेयं प्रशशंसुर्नराधिपाः। <br>केचिदेव तु संरब्धा मध्यस्थास्त्वपरेऽभवन्   ॥02-042-028॥</td></tr>
<tr><td>प्रहृष्टाः केशवं जग्मुः संस्तुवन्तो महर्षयः। <br>ब्राह्मणाश्च महात्मानः पार्थिवाश्च महाबलाः   ॥02-042-029॥</td></tr>
<tr><td>पाण्डवस्त्वब्रवीद्भ्रातॄन्सत्कारेण महीपतिम्। <br>दमघोषात्मजं वीरं संसाधयत मा चिरम्। <br>तथा च कृतवन्तस्ते भ्रातुर्वै शासनं तदा   ॥02-042-030॥</td></tr>
<tr><td>चेदीनामाधिपत्ये च पुत्रमस्य महीपतिम्। <br>अभ्यषिञ्चत्तदा पार्थः सह तैर्वसुधाधिपैः   ॥02-042-031॥</td></tr>
<tr><td>ततः स कुरुराजस्य क्रतुः सर्वसमृद्धिमान्। <br>यूनां प्रीतिकरो राजन्संबभौ विपुलौजसः   ॥02-042-032॥</td></tr>
<tr><td>शान्तविघ्नः सुखारम्भः प्रभूतधनधान्यवान्। <br>अन्नवान्बहुभक्ष्यश्च केशवेन सुरक्षितः   ॥02-042-033॥</td></tr>
<tr><td>समापयामास च तं राजसूयं महाक्रतुम्। <br>तं तु यज्ञं महाबाहुरा समाप्तेर्जनार्दनः। <br>ररक्ष भगवाञ्शौरिः शार्ङ्गचक्रगदाधरः   ॥02-042-034॥</td></tr>
<tr><td>ततस्त्ववभृथस्नातं धर्मराजं युधिष्ठिरम्। <br>समस्तं पार्थिवं क्षत्रमभिगम्येदमब्रवीत्   ॥02-042-035॥</td></tr>
<tr><td>दिष्ट्या वर्धसि धर्मज्ञ साम्राज्यं प्राप्तवान्विभो। <br>आजमीढाजमीढानां यशः संवर्धितं त्वया। <br>कर्मणैतेन राजेन्द्र धर्मश्च सुमहान्कृतः   ॥02-042-036॥</td></tr>
<tr><td>आपृच्छामो नरव्याघ्र सर्वकामैः सुपूजिताः। <br>स्वराष्ट्राणि गमिष्यामस्तदनुज्ञातुमर्हसि   ॥02-042-037॥</td></tr>
<tr><td>श्रुत्वा तु वचनं राज्ञां धर्मराजो युधिष्ठिरः। <br>यथार्हं पूज्य नृपतीन्भ्रातॄन्सर्वानुवाच ह   ॥02-042-038॥</td></tr>
<tr><td>राजानः सर्व एवैते प्रीत्यास्मान्समुपागताः। <br>प्रस्थिताः स्वानि राष्ट्राणि मामापृच्छ्य परंतपाः। <br>तेऽनुव्रजत भद्रं वो विषयान्तं नृपोत्तमान्   ॥02-042-039॥</td></tr>
<tr><td>भ्रातुर्वचनमाज्ञाय पाण्डवा धर्मचारिणः। <br>यथार्हं नृपमुख्यांस्तानेकैकं समनुव्रजन्   ॥02-042-040॥</td></tr>
<tr><td>विराटमन्वयात्तूर्णं धृष्टद्युम्नः प्रतापवान्। <br>धनंजयो यज्ञसेनं महात्मानं महारथः   ॥02-042-041॥</td></tr>
<tr><td>भीष्मं च धृतराष्ट्रं च भीमसेनो महाबलः। <br>द्रोणं च ससुतं वीरं सहदेवो महारथः   ॥02-042-042॥</td></tr>
<tr><td>नकुलः सुबलं राजन्सहपुत्रं समन्वयात्। <br>द्रौपदेयाः ससौभद्राः पार्वतीयान्महीपतीन्   ॥02-042-043॥</td></tr>
<tr><td>अन्वगच्छंस्तथैवान्यान्क्षत्रियान्क्षत्रियर्षभाः। <br>एवं संपूजितास्ते वै जग्मुर्विप्राश्च सर्वशः   ॥02-042-044॥</td></tr>
<tr><td>गतेषु पार्थिवेन्द्रेषु सर्वेषु भरतर्षभ। <br>युधिष्ठिरमुवाचेदं वासुदेवः प्रतापवान्   ॥02-042-045॥</td></tr>
<tr><td>आपृच्छे त्वां गमिष्यामि द्वारकां कुरुनन्दन। <br>राजसूयं क्रतुश्रेष्ठं दिष्ट्या त्वं प्राप्तवानसि   ॥02-042-046॥</td></tr>
<tr><td>तमुवाचैवमुक्तस्तु धर्मराण्मधुसूदनम्। <br>तव प्रसादाद्गोविन्द प्राप्तवानस्मि वै क्रतुम्   ॥02-042-047॥</td></tr>
<tr><td>समस्तं पार्थिवं क्षत्रं त्वत्प्रसादाद्वशानुगम्। <br>उपादाय बलिं मुख्यं मामेव समुपस्थितम्   ॥02-042-048॥</td></tr>
<tr><td>न वयं त्वामृते वीर रंस्यामेह कथंचन। <br>अवश्यं चापि गन्तव्या त्वया द्वारवती पुरी   ॥02-042-049॥</td></tr>
<tr><td>एवमुक्तः स धर्मात्मा युधिष्ठिरसहायवान्। <br>अभिगम्याब्रवीत्प्रीतः पृथां पृथुयशा हरिः   ॥02-042-050॥</td></tr>
<tr><td>साम्राज्यं समनुप्राप्ताः पुत्रास्तेऽद्य पितृष्वसः। <br>सिद्धार्था वसुमन्तश्च सा त्वं प्रीतिमवाप्नुहि   ॥02-042-051॥</td></tr>
<tr><td>अनुज्ञातस्त्वया चाहं द्वारकां गन्तुमुत्सहे। <br>सुभद्रां द्रौपदीं चैव सभाजयत केशवः   ॥02-042-052॥</td></tr>
<tr><td>निष्क्रम्यान्तःपुराच्चैव युधिष्ठिरसहायवान्। <br>स्नातश्च कृतजप्यश्च ब्राह्मणान्स्वस्ति वाच्य च   ॥02-042-053॥</td></tr>
<tr><td>ततो मेघवरप्रख्यं स्यन्दनं वै सुकल्पितम्। <br>योजयित्वा महाराज दारुकः प्रत्युपस्थितः   ॥02-042-054॥</td></tr>
<tr><td>उपस्थितं रथं दृष्ट्वा तार्क्ष्यप्रवरकेतनम्। <br>प्रदक्षिणमुपावृत्य समारुह्य महामनाः। <br>प्रययौ पुण्डरीकाक्षस्ततो द्वारवतीं पुरीम्   ॥02-042-055॥</td></tr>
<tr><td>तं पद्भ्यामनुवव्राज धर्मराजो युधिष्ठिरः। <br>भ्रातृभिः सहितः श्रीमान्वासुदेवं महाबलम्   ॥02-042-056॥</td></tr>
<tr><td>ततो मुहूर्तं संगृह्य स्यन्दनप्रवरं हरिः। <br>अब्रवीत्पुण्डरीकाक्षः कुन्तीपुत्रं युधिष्ठिरम्   ॥02-042-057॥</td></tr>
<tr><td>अप्रमत्तः स्थितो नित्यं प्रजाः पाहि विशां पते। <br>पर्जन्यमिव भूतानि महाद्रुममिवाण्डजाः। <br>बान्धवास्त्वोपजीवन्तु सहस्राक्षमिवामराः   ॥02-042-058॥</td></tr>
<tr><td>कृत्वा परस्परेणैवं संविदं कृष्णपाण्डवौ। <br>अन्योन्यं समनुज्ञाप्य जग्मतुः स्वगृहान्प्रति   ॥02-042-059॥</td></tr>
<tr><td>गते द्वारवतीं कृष्णे सात्वतप्रवरे नृप। <br>एको दुर्योधनो राजा शकुनिश्चापि सौबलः। <br>तस्यां सभायां दिव्यायामूषतुस्तौ नरर्षभौ   ॥02-042-060॥</td></tr>
</table>
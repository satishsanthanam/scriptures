<table border = "1"><tr><td>Verse</td></tr>
<tr><td> वैशंपायन उवाच। <br>एतस्मिन्नेव काले तु भीमसेनोऽपि वीर्यवान्। <br>धर्मराजमनुज्ञाप्य ययौ प्राचीं दिशं प्रति   ॥02-026-001॥</td></tr>
<tr><td>महता बलचक्रेण परराष्ट्रावमर्दिना। <br>वृतो भरतशार्दूलो द्विषच्छोकविवर्धनः   ॥02-026-002॥</td></tr>
<tr><td>स गत्वा राजशार्दूलः पाञ्चालानां पुरं महत्। <br>पाञ्चालान्विविधोपायैः सान्त्वयामास पाण्डवः   ॥02-026-003॥</td></tr>
<tr><td>ततः स गण्डकीं शूरो विदेहांश्च नरर्षभः। <br>विजित्याल्पेन कालेन दशार्णानगमत्प्रभुः   ॥02-026-004॥</td></tr>
<tr><td>तत्र दाशार्णको राजा सुधर्मा लोमहर्षणम्। <br>कृतवान्कर्म भीमेन महद्युद्धं निरायुधम्   ॥02-026-005॥</td></tr>
<tr><td>भीमसेनस्तु तद्दृष्ट्वा तस्य कर्म परंतपः। <br>अधिसेनापतिं चक्रे सुधर्माणं महाबलम्   ॥02-026-006॥</td></tr>
<tr><td>ततः प्राचीं दिशं भीमो ययौ भीमपराक्रमः। <br>सैन्येन महता राजन्कम्पयन्निव मेदिनीम्   ॥02-026-007॥</td></tr>
<tr><td>सोऽश्वमेधेश्वरं राजन्रोचमानं सहानुजम्। <br>जिगाय समरे वीरो बलेन बलिनां वरः   ॥02-026-008॥</td></tr>
<tr><td>स तं निर्जित्य कौन्तेयो नातितीव्रेण कर्मणा। <br>पूर्वदेशं महावीर्यो विजिग्ये कुरुनन्दनः   ॥02-026-009॥</td></tr>
<tr><td>ततो दक्षिणमागम्य पुलिन्दनगरं महत्। <br>सुकुमारं वशे चक्रे सुमित्रं च नराधिपम्   ॥02-026-010॥</td></tr>
<tr><td>ततस्तु धर्मराजस्य शासनाद्भरतर्षभः। <br>शिशुपालं महावीर्यमभ्ययाज्जनमेजय   ॥02-026-011॥</td></tr>
<tr><td>चेदिराजोऽपि तच्छ्रुत्वा पाण्डवस्य चिकीर्षितम्। <br>उपनिष्क्रम्य नगरात्प्रत्यगृह्णात्परंतपः   ॥02-026-012॥</td></tr>
<tr><td>तौ समेत्य महाराज कुरुचेदिवृषौ तदा। <br>उभयोरात्मकुलयोः कौशल्यं पर्यपृच्छताम्   ॥02-026-013॥</td></tr>
<tr><td>ततो निवेद्य तद्राष्ट्रं चेदिराजो विशां पते। <br>उवाच भीमं प्रहसन्किमिदं कुरुषेऽनघ   ॥02-026-014॥</td></tr>
<tr><td>तस्य भीमस्तदाचख्यौ धर्मराजचिकीर्षितम्। <br>स च तत्प्रतिगृह्यैव तथा चक्रे नराधिपः   ॥02-026-015॥</td></tr>
<tr><td>ततो भीमस्तत्र राजन्नुषित्वा त्रिदशाः क्षपाः। <br>सत्कृतः शिशुपालेन ययौ सबलवाहनः   ॥02-026-016॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तथैव सहदेवोऽपि धर्मराजेन पूजितः। <br>महत्या सेनया सार्धं प्रययौ दक्षिणां दिशम्   ॥02-028-001॥</td></tr>
<tr><td>स शूरसेनान्कार्त्स्न्येन पूर्वमेवाजयत्प्रभुः। <br>मत्स्यराजं च कौरव्यो वशे चक्रे बलाद्बली   ॥02-028-002॥</td></tr>
<tr><td>अधिराजाधिपं चैव दन्तवक्रं महाहवे। <br>जिगाय करदं चैव स्वराज्ये संन्यवेशयत्   ॥02-028-003॥</td></tr>
<tr><td>सुकुमारं वशे चक्रे सुमित्रं च नराधिपम्। <br>तथैवापरमत्स्यांश्च व्यजयत्स पटच्चरान्   ॥02-028-004॥</td></tr>
<tr><td>निषादभूमिं गोशृङ्गं पर्वतप्रवरं तथा। <br>तरसा व्यजयद्धीमाञ्श्रेणिमन्तं च पार्थिवम्   ॥02-028-005॥</td></tr>
<tr><td>नवराष्ट्रं विनिर्जित्य कुन्तिभोजमुपाद्रवत्। <br>प्रीतिपूर्वं च तस्यासौ प्रतिजग्राह शासनम्   ॥02-028-006॥</td></tr>
<tr><td>ततश्चर्मण्वतीकूले जम्भकस्यात्मजं नृपम्। <br>ददर्श वासुदेवेन शेषितं पूर्ववैरिणा   ॥02-028-007॥</td></tr>
<tr><td>चक्रे तत्र स संग्रामं सह भोजेन भारत। <br>स तमाजौ विनिर्जित्य दक्षिणाभिमुखो ययौ   ॥02-028-008॥</td></tr>
<tr><td>करांस्तेभ्य उपादाय रत्नानि विविधानि च। <br>ततस्तैरेव सहितो नर्मदामभितो ययौ   ॥02-028-009॥</td></tr>
<tr><td>विन्दानुविन्दावावन्त्यौ सैन्येन महता वृतौ। <br>जिगाय समरे वीरावाश्विनेयः प्रतापवान्   ॥02-028-010॥</td></tr>
<tr><td>ततो रत्नान्युपादाय पुरीं माहिष्मतीं ययौ। <br>तत्र नीलेन राज्ञा स चक्रे युद्धं नरर्षभः   ॥02-028-011॥</td></tr>
<tr><td>पाण्डवः परवीरघ्नः सहदेवः प्रतापवान्। <br>ततोऽस्य सुमहद्युद्धमासीद्भीरुभयंकरम्   ॥02-028-012॥</td></tr>
<tr><td>सैन्यक्षयकरं चैव प्राणानां संशयाय च। <br>चक्रे तस्य हि साहाय्यं भगवान्हव्यवाहनः   ॥02-028-013॥</td></tr>
<tr><td>ततो हया रथा नागाः पुरुषाः कवचानि च। <br>प्रदीप्तानि व्यदृश्यन्त सहदेवबले तदा   ॥02-028-014॥</td></tr>
<tr><td>ततः सुसंभ्रान्तमना बभूव कुरुनन्दनः। <br>नोत्तरं प्रतिवक्तुं च शक्तोऽभूज्जनमेजय   ॥02-028-015॥</td></tr>
<tr><td> जनमेजय उवाच। <br>किमर्थं भगवानग्निः प्रत्यमित्रोऽभवद्युधि। <br>सहदेवस्य यज्ञार्थं घटमानस्य वै द्विज   ॥02-028-016॥</td></tr>
<tr><td> वैशंपायन उवाच। <br>तत्र माहिष्मतीवासी भगवान्हव्यवाहनः। <br>श्रूयते निगृहीतो वै पुरस्तात्पारदारिकः   ॥02-028-017॥</td></tr>
<tr><td>नीलस्य राज्ञः पूर्वेषामुपनीतश्च सोऽभवत्। <br>तदा ब्राह्मणरूपेण चरमाणो यदृच्छया   ॥02-028-018॥</td></tr>
<tr><td>तं तु राजा यथाशास्त्रमन्वशाद्धार्मिकस्तदा। <br>प्रजज्वाल ततः कोपाद्भगवान्हव्यवाहनः   ॥02-028-019॥</td></tr>
<tr><td>तं दृष्ट्वा विस्मितो राजा जगाम शिरसा कविम्। <br>चक्रे प्रसादं च तदा तस्य राज्ञो विभावसुः   ॥02-028-020॥</td></tr>
<tr><td>वरेण छन्दयामास तं नृपं स्विष्टकृत्तमः। <br>अभयं च स जग्राह स्वसैन्ये वै महीपतिः   ॥02-028-021॥</td></tr>
<tr><td>ततः प्रभृति ये केचिदज्ञानात्तां पुरीं नृपाः। <br>जिगीषन्ति बलाद्राजंस्ते दह्यन्तीह वह्निना   ॥02-028-022॥</td></tr>
<tr><td>तस्यां पुर्यां तदा चैव माहिष्मत्यां कुरूद्वह। <br>बभूवुरनभिग्राह्या योषितश्छन्दतः किल   ॥02-028-023॥</td></tr>
<tr><td>एवमग्निर्वरं प्रादात्स्त्रीणामप्रतिवारणे। <br>स्वैरिण्यस्तत्र नार्यो हि यथेष्टं प्रचरन्त्युत   ॥02-028-024॥</td></tr>
<tr><td>वर्जयन्ति च राजानस्तद्राष्ट्रं पुरुषोत्तम। <br>भयादग्नेर्महाराज तदा प्रभृति सर्वदा   ॥02-028-025॥</td></tr>
<tr><td>सहदेवस्तु धर्मात्मा सैन्यं दृष्ट्वा भयार्दितम्। <br>परीतमग्निना राजन्नाकम्पत यथा गिरिः   ॥02-028-026॥</td></tr>
<tr><td>उपस्पृश्य शुचिर्भूत्वा सोऽब्रवीत्पावकं ततः। <br>त्वदर्थोऽयं समारम्भः कृष्णवर्त्मन्नमोऽस्तु ते   ॥02-028-027॥</td></tr>
<tr><td>मुखं त्वमसि देवानां यज्ञस्त्वमसि पावक। <br>पावनात्पावकश्चासि वहनाद्धव्यवाहनः   ॥02-028-028॥</td></tr>
<tr><td>वेदास्त्वदर्थं जाताश्च जातवेदास्ततो ह्यसि। <br>यज्ञविघ्नमिमं कर्तुं नार्हस्त्वं हव्यवाहन   ॥02-028-029॥</td></tr>
<tr><td>एवमुक्त्वा तु माद्रेयः कुशैरास्तीर्य मेदिनीम्। <br>विधिवत्पुरुषव्याघ्रः पावकं प्रत्युपाविशत्   ॥02-028-030॥</td></tr>
<tr><td>प्रमुखे सर्वसैन्यस्य भीतोद्विग्नस्य भारत। <br>न चैनमत्यगाद्वह्निर्वेलामिव महोदधिः   ॥02-028-031॥</td></tr>
<tr><td>तमभ्येत्य शनैर्वह्निरुवाच कुरुनन्दनम्। <br>सहदेवं नृणां देवं सान्त्वपूर्वमिदं वचः   ॥02-028-032॥</td></tr>
<tr><td>उत्तिष्ठोत्तिष्ठ कौरव्य जिज्ञासेयं कृता मया। <br>वेद्मि सर्वमभिप्रायं तव धर्मसुतस्य च   ॥02-028-033॥</td></tr>
<tr><td>मया तु रक्षितव्येयं पुरी भरतसत्तम। <br>यावद्राज्ञोऽस्य नीलस्य कुलवंशधरा इति। <br>ईप्सितं तु करिष्यामि मनसस्तव पाण्डव   ॥02-028-034॥</td></tr>
<tr><td>तत उत्थाय हृष्टात्मा प्राञ्जलिः शिरसानतः। <br>पूजयामास माद्रेयः पावकं पुरुषर्षभः   ॥02-028-035॥</td></tr>
<tr><td>पावके विनिवृत्ते तु नीलो राजाभ्ययात्तदा। <br>सत्कारेण नरव्याघ्रं सहदेवं युधां पतिम्   ॥02-028-036॥</td></tr>
<tr><td>प्रतिगृह्य च तां पूजां करे च विनिवेश्य तम्। <br>माद्रीसुतस्ततः प्रायाद्विजयी दक्षिणां दिशम्   ॥02-028-037॥</td></tr>
<tr><td>त्रैपुरं स वशे कृत्वा राजानममितौजसम्। <br>निजग्राह महाबाहुस्तरसा पोतनेश्वरम्   ॥02-028-038॥</td></tr>
<tr><td>आहृतिं कौशिकाचार्यं यत्नेन महता ततः। <br>वशे चक्रे महाबाहुः सुराष्ट्राधिपतिं तथा   ॥02-028-039॥</td></tr>
<tr><td>सुराष्ट्रविषयस्थश्च प्रेषयामास रुक्मिणे। <br>राज्ञे भोजकटस्थाय महामात्राय धीमते   ॥02-028-040॥</td></tr>
<tr><td>भीष्मकाय स धर्मात्मा साक्षादिन्द्रसखाय वै। <br>स चास्य ससुतो राजन्प्रतिजग्राह शासनम्   ॥02-028-041॥</td></tr>
<tr><td>प्रीतिपूर्वं महाबाहुर्वासुदेवमवेक्ष्य च। <br>ततः स रत्नान्यादाय पुनः प्रायाद्युधां पतिः   ॥02-028-042॥</td></tr>
<tr><td>ततः शूर्पारकं चैव गणं चोपकृताह्वयम्। <br>वशे चक्रे महातेजा दण्डकांश्च महाबलः   ॥02-028-043॥</td></tr>
<tr><td>सागरद्वीपवासांश्च नृपतीन्म्लेच्छयोनिजान्। <br>निषादान्पुरुषादांश्च कर्णप्रावरणानपि   ॥02-028-044॥</td></tr>
<tr><td>ये च कालमुखा नाम नरा राक्षसयोनयः। <br>कृत्स्नं कोल्लगिरिं चैव मुरचीपत्तनं तथा   ॥02-028-045॥</td></tr>
<tr><td>द्वीपं ताम्राह्वयं चैव पर्वतं रामकं तथा। <br>तिमिंगिलं च नृपतिं वशे चक्रे महामतिः   ॥02-028-046॥</td></tr>
<tr><td>एकपादांश्च पुरुषान्केवलान्वनवासिनः। <br>नगरीं संजयन्तीं च पिच्छण्डं करहाटकम्। <br>दूतैरेव वशे चक्रे करं चैनानदापयत्   ॥02-028-047॥</td></tr>
<tr><td>पाण्ड्यांश्च द्रविडांश्चैव सहितांश्चोड्रकेरलैः। <br>अन्ध्रांस्तलवनांश्चैव कलिङ्गानोष्ट्रकर्णिकान्   ॥02-028-048॥</td></tr>
<tr><td>अन्ताखीं चैव रोमां च यवनानां पुरं तथा। <br>दूतैरेव वशे चक्रे करं चैनानदापयत्   ॥02-028-049॥</td></tr>
<tr><td>भरुकच्छं गतो धीमान्दूतान्माद्रवतीसुतः। <br>प्रेषयामास राजेन्द्र पौलस्त्याय महात्मने। <br>विभीषणाय धर्मात्मा प्रीतिपूर्वमरिंदमः   ॥02-028-050॥</td></tr>
<tr><td>स चास्य प्रतिजग्राह शासनं प्रीतिपूर्वकम्। <br>तच्च कालकृतं धीमानन्वमन्यत स प्रभुः   ॥02-028-051॥</td></tr>
<tr><td>ततः संप्रेषयामास रत्नानि विविधानि च। <br>चन्दनागुरुमुख्यानि दिव्यान्याभरणानि च   ॥02-028-052॥</td></tr>
<tr><td>वासांसि च महार्हाणि मणींश्चैव महाधनान्। <br>न्यवर्तत ततो धीमान्सहदेवः प्रतापवान्   ॥02-028-053॥</td></tr>
<tr><td>एवं निर्जित्य तरसा सान्त्वेन विजयेन च। <br>करदान्पार्थिवान्कृत्वा प्रत्यागच्छदरिंदमः   ॥02-028-054॥</td></tr>
<tr><td>धर्मराजाय तत्सर्वं निवेद्य भरतर्षभ। <br>कृतकर्मा सुखं राजन्नुवास जनमेजय   ॥02-028-055॥</td></tr>
</table>
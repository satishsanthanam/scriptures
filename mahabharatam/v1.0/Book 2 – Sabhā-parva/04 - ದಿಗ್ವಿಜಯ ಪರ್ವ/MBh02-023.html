<table border = "1"><tr><td>Verse</td></tr>
<tr><td> वैशंपायन उवाच। <br>पार्थः प्राप्य धनुःश्रेष्ठमक्षय्यौ च महेषुधी। <br>रथं ध्वजं सभां चैव युधिष्ठिरमभाषत   ॥02-023-001॥</td></tr>
<tr><td>धनुरस्त्रं शरा वीर्यं पक्षो भूमिर्यशो बलम्। <br>प्राप्तमेतन्मया राजन्दुष्प्रापं यदभीप्सितम्   ॥02-023-002॥</td></tr>
<tr><td>तत्र कृत्यमहं मन्ये कोशस्यास्य विवर्धनम्। <br>करमाहारयिष्यामि राज्ञः सर्वान्नृपोत्तम   ॥02-023-003॥</td></tr>
<tr><td>विजयाय प्रयास्यामि दिशं धनदरक्षिताम्। <br>तिथावथ मुहूर्ते च नक्षत्रे च तथा शिवे   ॥02-023-004॥</td></tr>
<tr><td>धनंजयवचः श्रुत्वा धर्मराजो युधिष्ठिरः। <br>स्निग्धगम्भीरनादिन्या तं गिरा प्रत्यभाषत   ॥02-023-005॥</td></tr>
<tr><td>स्वस्ति वाच्यार्हतो विप्रान्प्रयाहि भरतर्षभ। <br>दुर्हृदामप्रहर्षाय सुहृदां नन्दनाय च। <br>विजयस्ते ध्रुवं पार्थ प्रियं काममवाप्नुहि   ॥02-023-006॥</td></tr>
<tr><td>इत्युक्तः प्रययौ पार्थः सैन्येन महता वृतः। <br>अग्निदत्तेन दिव्येन रथेनाद्भुतकर्मणा   ॥02-023-007॥</td></tr>
<tr><td>तथैव भीमसेनोऽपि यमौ च पुरुषर्षभौ। <br>ससैन्याः प्रययुः सर्वे धर्मराजाभिपूजिताः   ॥02-023-008॥</td></tr>
<tr><td>दिशं धनपतेरिष्टामजयत्पाकशासनिः। <br>भीमसेनस्तथा प्राचीं सहदेवस्तु दक्षिणाम्   ॥02-023-009॥</td></tr>
<tr><td>प्रतीचीं नकुलो राजन्दिशं व्यजयदस्त्रवित्। <br>खाण्डवप्रस्थमध्यास्ते धर्मराजो युधिष्ठिरः   ॥02-023-010॥</td></tr>
<tr><td> जनमेजय उवाच। <br>दिशामभिजयं ब्रह्मन्विस्तरेणानुकीर्तय। <br>न हि तृप्यामि पूर्वेषां शृण्वानश्चरितं महत्   ॥02-023-011॥</td></tr>
<tr><td> वैशंपायन उवाच। <br>धनंजयस्य वक्ष्यामि विजयं पूर्वमेव ते। <br>यौगपद्येन पार्थैर्हि विजितेयं वसुंधरा   ॥02-023-012॥</td></tr>
<tr><td>पूर्वं कुणिन्दविषये वशे चक्रे महीपतीन्। <br>धनंजयो महाबाहुर्नातितीव्रेण कर्मणा   ॥02-023-013॥</td></tr>
<tr><td>आनर्तान्कालकूटांश्च कुणिन्दांश्च विजित्य सः। <br>सुमण्डलं पापजितं कृतवाननुसैनिकम्   ॥02-023-014॥</td></tr>
<tr><td>स तेन सहितो राजन्सव्यसाची परंतपः। <br>विजिग्ये सकलं द्वीपं प्रतिविन्ध्यं च पार्थिवम्   ॥02-023-015॥</td></tr>
<tr><td>सकलद्वीपवासांश्च सप्तद्वीपे च ये नृपाः। <br>अर्जुनस्य च सैन्यानां विग्रहस्तुमुलोऽभवत्   ॥02-023-016॥</td></tr>
<tr><td>स तानपि महेष्वासो विजित्य भरतर्षभ। <br>तैरेव सहितः सर्वैः प्राग्ज्योतिषमुपाद्रवत्   ॥02-023-017॥</td></tr>
<tr><td>तत्र राजा महानासीद्भगदत्तो विशां पते। <br>तेनासीत्सुमहद्युद्धं पाण्डवस्य महात्मनः   ॥02-023-018॥</td></tr>
<tr><td>स किरातैश्च चीनैश्च वृतः प्राग्ज्योतिषोऽभवत्। <br>अन्यैश्च बहुभिर्योधैः सागरानूपवासिभिः   ॥02-023-019॥</td></tr>
<tr><td>ततः स दिवसानष्टौ योधयित्वा धनंजयम्। <br>प्रहसन्नब्रवीद्राजा संग्रामे विगतक्लमः   ॥02-023-020॥</td></tr>
<tr><td>उपपन्नं महाबाहो त्वयि पाण्डवनन्दन। <br>पाकशासनदायादे वीर्यमाहवशोभिनि   ॥02-023-021॥</td></tr>
<tr><td>अहं सखा सुरेन्द्रस्य शक्रादनवमो रणे। <br>न च शक्नोमि ते तात स्थातुं प्रमुखतो युधि   ॥02-023-022॥</td></tr>
<tr><td>किमीप्सितं पाण्डवेय ब्रूहि किं करवाणि ते। <br>यद्वक्ष्यसि महाबाहो तत्करिष्यामि पुत्रक   ॥02-023-023॥</td></tr>
<tr><td> अर्जुन उवाच। <br>कुरूणामृषभो राजा धर्मपुत्रो युधिष्ठिरः। <br>तस्य पार्थिवतामीप्से करस्तस्मै प्रदीयताम्   ॥02-023-024॥</td></tr>
<tr><td>भवान्पितृसखा चैव प्रीयमाणो मयापि च। <br>ततो नाज्ञापयामि त्वां प्रीतिपूर्वं प्रदीयताम्   ॥02-023-025॥</td></tr>
<tr><td> भगदत्त उवाच। <br>कुन्तीमातर्यथा मे त्वं तथा राजा युधिष्ठिरः। <br>सर्वमेतत्करिष्यामि किं चान्यत्करवाणि ते   ॥02-023-026॥</td></tr>
</table>
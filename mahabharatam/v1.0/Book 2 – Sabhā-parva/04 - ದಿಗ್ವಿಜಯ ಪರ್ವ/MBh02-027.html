<table border = "1"><tr><td>Verse</td></tr>
<tr><td> वैशंपायन उवाच। <br>ततः कुमारविषये श्रेणिमन्तमथाजयत्। <br>कोसलाधिपतिं चैव बृहद्बलमरिंदमः   ॥02-027-001॥</td></tr>
<tr><td>अयोध्यायां तु धर्मज्ञं दीर्घप्रज्ञं महाबलम्। <br>अजयत्पाण्डवश्रेष्ठो नातितीव्रेण कर्मणा   ॥02-027-002॥</td></tr>
<tr><td>ततो गोपालकच्छं च सोत्तमानपि चोत्तरान्। <br>मल्लानामधिपं चैव पार्थिवं व्यजयत्प्रभुः   ॥02-027-003॥</td></tr>
<tr><td>ततो हिमवतः पार्श्वे समभ्येत्य जरद्गवम्। <br>सर्वमल्पेन कालेन देशं चक्रे वशे बली   ॥02-027-004॥</td></tr>
<tr><td>एवं बहुविधान्देशान्विजित्य पुरुषर्षभः। <br>उन्नाटमभितो जिग्ये कुक्षिमन्तं च पर्वतम्। <br>पाण्डवः सुमहावीर्यो बलेन बलिनां वरः   ॥02-027-005॥</td></tr>
<tr><td>स काशिराजं समरे सुबन्धुमनिवर्तिनम्। <br>वशे चक्रे महाबाहुर्भीमो भीमपराक्रमः   ॥02-027-006॥</td></tr>
<tr><td>ततः सुपार्श्वमभितस्तथा राजपतिं क्रथम्। <br>युध्यमानं बलात्संख्ये विजिग्ये पाण्डवर्षभः   ॥02-027-007॥</td></tr>
<tr><td>ततो मत्स्यान्महातेजा मलयांश्च महाबलान्। <br>अनवद्यान्गयांश्चैव पशुभूमिं च सर्वशः   ॥02-027-008॥</td></tr>
<tr><td>निवृत्य च महाबाहुर्मदर्वीकं महीधरम्। <br>सोपदेशं विनिर्जित्य प्रययावुत्तरामुखः। <br>वत्सभूमिं च कौन्तेयो विजिग्ये बलवान्बलात्   ॥02-027-009॥</td></tr>
<tr><td>भर्गाणामधिपं चैव निषादाधिपतिं तथा। <br>विजिग्ये भूमिपालांश्च मणिमत्प्रमुखान्बहून्   ॥02-027-010॥</td></tr>
<tr><td>ततो दक्षिणमल्लांश्च भोगवन्तं च पाण्डवः। <br>तरसैवाजयद्भीमो नातितीव्रेण कर्मणा   ॥02-027-011॥</td></tr>
<tr><td>शर्मकान्वर्मकांश्चैव सान्त्वेनैवाजयत्प्रभुः। <br>वैदेहकं च राजानं जनकं जगतीपतिम्। <br>विजिग्ये पुरुषव्याघ्रो नातितीव्रेण कर्मणा   ॥02-027-012॥</td></tr>
<tr><td>वैदेहस्थस्तु कौन्तेय इन्द्रपर्वतमन्तिकात्। <br>किरातानामधिपतीन्व्यजयत्सप्त पाण्डवः   ॥02-027-013॥</td></tr>
<tr><td>ततः सुह्मान्प्राच्यसुह्मान्समक्षांश्चैव वीर्यवान्। <br>विजित्य युधि कौन्तेयो मागधानुपयाद्बली   ॥02-027-014॥</td></tr>
<tr><td>दण्डं च दण्डधारं च विजित्य पृथिवीपतीन्। <br>तैरेव सहितः सर्वैर्गिरिव्रजमुपाद्रवत्   ॥02-027-015॥</td></tr>
<tr><td>जारासंधिं सान्त्वयित्वा करे च विनिवेश्य ह। <br>तैरेव सहितो राजन्कर्णमभ्यद्रवद्बली   ॥02-027-016॥</td></tr>
<tr><td>स कम्पयन्निव महीं बलेन चतुरङ्गिणा। <br>युयुधे पाण्डवश्रेष्ठः कर्णेनामित्रघातिना   ॥02-027-017॥</td></tr>
<tr><td>स कर्णं युधि निर्जित्य वशे कृत्वा च भारत। <br>ततो विजिग्ये बलवान्राज्ञः पर्वतवासिनः   ॥02-027-018॥</td></tr>
<tr><td>अथ मोदागिरिं चैव राजानं बलवत्तरम्। <br>पाण्डवो बाहुवीर्येण निजघान महामृधे   ॥02-027-019॥</td></tr>
<tr><td>ततः पौण्ड्राधिपं वीरं वासुदेवं महाबलम्। <br>कौशिकीकच्छनिलयं राजानं च महौजसम्   ॥02-027-020॥</td></tr>
<tr><td>उभौ बलवृतौ वीरावुभौ तीव्रपराक्रमौ। <br>निर्जित्याजौ महाराज वङ्गराजमुपाद्रवत्   ॥02-027-021॥</td></tr>
<tr><td>समुद्रसेनं निर्जित्य चन्द्रसेनं च पार्थिवम्। <br>ताम्रलिप्तं च राजानं काचं वङ्गाधिपं तथा   ॥02-027-022॥</td></tr>
<tr><td>सुह्मानामधिपं चैव ये च सागरवासिनः। <br>सर्वान्म्लेच्छगणांश्चैव विजिग्ये भरतर्षभः   ॥02-027-023॥</td></tr>
<tr><td>एवं बहुविधान्देशान्विजित्य पवनात्मजः। <br>वसु तेभ्य उपादाय लौहित्यमगमद्बली   ॥02-027-024॥</td></tr>
<tr><td>स सर्वान्म्लेच्छनृपतीन्सागरद्वीपवासिनः। <br>करमाहारयामास रत्नानि विविधानि च   ॥02-027-025॥</td></tr>
<tr><td>चन्दनागुरुवस्त्राणि मणिमुक्तमनुत्तमम्। <br>काञ्चनं रजतं वज्रं विद्रुमं च महाधनम्   ॥02-027-026॥</td></tr>
<tr><td>स कोटिशतसंख्येन धनेन महता तदा। <br>अभ्यवर्षदमेयात्मा धनवर्षेण पाण्डवम्   ॥02-027-027॥</td></tr>
<tr><td>इन्द्रप्रस्थमथागम्य भीमो भीमपराक्रमः। <br>निवेदयामास तदा धर्मराजाय तद्धनम्   ॥02-027-028॥</td></tr>
</table>
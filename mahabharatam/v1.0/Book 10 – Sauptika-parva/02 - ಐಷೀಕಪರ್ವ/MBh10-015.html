<table border = "1"><tr><td>Verse</td></tr>
<tr><td> वैशंपायन उवाच। <br>दृष्ट्वैव नरशार्दूलस्तावग्निसमतेजसौ। <br>संजहार शरं दिव्यं त्वरमाणो धनंजयः   ॥10-015-001॥</td></tr>
<tr><td>उवाच वदतां श्रेष्ठस्तावृषी प्राञ्जलिस्तदा। <br>प्रयुक्तमस्त्रमस्त्रेण शाम्यतामिति वै मया   ॥10-015-002॥</td></tr>
<tr><td>संहृते परमास्त्रेऽस्मिन्सर्वानस्मानशेषतः। <br>पापकर्मा ध्रुवं द्रौणिः प्रधक्ष्यत्यस्त्रतेजसा   ॥10-015-003॥</td></tr>
<tr><td>अत्र यद्धितमस्माकं लोकानां चैव सर्वथा। <br>भवन्तौ देवसंकाशौ तथा संहर्तुमर्हतः   ॥10-015-004॥</td></tr>
<tr><td>इत्युक्त्वा संजहारास्त्रं पुनरेव धनंजयः। <br>संहारो दुष्करस्तस्य देवैरपि हि संयुगे   ॥10-015-005॥</td></tr>
<tr><td>विसृष्टस्य रणे तस्य परमास्त्रस्य संग्रहे। <br>न शक्तः पाण्डवादन्यः साक्षादपि शतक्रतुः   ॥10-015-006॥</td></tr>
<tr><td>ब्रह्मतेजोभवं तद्धि विसृष्टमकृतात्मना। <br>न शक्यमावर्तयितुं ब्रह्मचारिव्रतादृते   ॥10-015-007॥</td></tr>
<tr><td>अचीर्णब्रह्मचर्यो यः सृष्ट्वावर्तयते पुनः। <br>तदस्त्रं सानुबन्धस्य मूर्धानं तस्य कृन्तति   ॥10-015-008॥</td></tr>
<tr><td>ब्रह्मचारी व्रती चापि दुरवापमवाप्य तत्। <br>परमव्यसनार्तोऽपि नार्जुनोऽस्त्रं व्यमुञ्चत   ॥10-015-009॥</td></tr>
<tr><td>सत्यव्रतधरः शूरो ब्रह्मचारी च पाण्डवः। <br>गुरुवर्ती च तेनास्त्रं संजहारार्जुनः पुनः   ॥10-015-010॥</td></tr>
<tr><td>द्रौणिरप्यथ संप्रेक्ष्य तावृषी पुरतः स्थितौ। <br>न शशाक पुनर्घोरमस्त्रं संहर्तुमाहवे   ॥10-015-011॥</td></tr>
<tr><td>अशक्तः प्रतिसंहारे परमास्त्रस्य संयुगे। <br>द्रौणिर्दीनमना राजन्द्वैपायनमभाषत   ॥10-015-012॥</td></tr>
<tr><td>उत्तमव्यसनार्तेन प्राणत्राणमभीप्सुना। <br>मयैतदस्त्रमुत्सृष्टं भीमसेनभयान्मुने   ॥10-015-013॥</td></tr>
<tr><td>अधर्मश्च कृतोऽनेन धार्तराष्ट्रं जिघांसता। <br>मिथ्याचारेण भगवन्भीमसेनेन संयुगे   ॥10-015-014॥</td></tr>
<tr><td>अतः सृष्टमिदं ब्रह्मन्मयास्त्रमकृतात्मना। <br>तस्य भूयोऽद्य संहारं कर्तुं नाहमिहोत्सहे   ॥10-015-015॥</td></tr>
<tr><td>विसृष्टं हि मया दिव्यमेतदस्त्रं दुरासदम्। <br>अपाण्डवायेति मुने वह्नितेजोऽनुमन्त्र्य वै   ॥10-015-016॥</td></tr>
<tr><td>तदिदं पाण्डवेयानामन्तकायाभिसंहितम्। <br>अद्य पाण्डुसुतान्सर्वाञ्जीविताद्भ्रंशयिष्यति   ॥10-015-017॥</td></tr>
<tr><td>कृतं पापमिदं ब्रह्मन्रोषाविष्टेन चेतसा। <br>वधमाशास्य पार्थानां मयास्त्रं सृजता रणे   ॥10-015-018॥</td></tr>
<tr><td> व्यास उवाच। <br>अस्त्रं ब्रह्मशिरस्तात विद्वान्पार्थो धनंजयः। <br>उत्सृष्टवान्न रोषेण न वधाय तवाहवे   ॥10-015-019॥</td></tr>
<tr><td>अस्त्रमस्त्रेण तु रणे तव संशमयिष्यता। <br>विसृष्टमर्जुनेनेदं पुनश्च प्रतिसंहृतम्   ॥10-015-020॥</td></tr>
<tr><td>ब्रह्मास्त्रमप्यवाप्यैतदुपदेशात्पितुस्तव। <br>क्षत्रधर्मान्महाबाहुर्नाकम्पत धनंजयः   ॥10-015-021॥</td></tr>
<tr><td>एवं धृतिमतः साधोः सर्वास्त्रविदुषः सतः। <br>सभ्रातृबन्धोः कस्मात्त्वं वधमस्य चिकीर्षसि   ॥10-015-022॥</td></tr>
<tr><td>अस्त्रं ब्रह्मशिरो यत्र परमास्त्रेण वध्यते। <br>समा द्वादश पर्जन्यस्तद्राष्ट्रं नाभिवर्षति   ॥10-015-023॥</td></tr>
<tr><td>एतदर्थं महाबाहुः शक्तिमानपि पाण्डवः। <br>न विहन्त्येतदस्त्रं ते प्रजाहितचिकीर्षया   ॥10-015-024॥</td></tr>
<tr><td>पाण्डवास्त्वं च राष्ट्रं च सदा संरक्ष्यमेव नः। <br>तस्मात्संहर दिव्यं त्वमस्त्रमेतन्महाभुज   ॥10-015-025॥</td></tr>
<tr><td>अरोषस्तव चैवास्तु पार्थाः सन्तु निरामयाः। <br>न ह्यधर्मेण राजर्षिः पाण्डवो जेतुमिच्छति   ॥10-015-026॥</td></tr>
<tr><td>मणिं चैतं प्रयच्छैभ्यो यस्ते शिरसि तिष्ठति। <br>एतदादाय ते प्राणान्प्रतिदास्यन्ति पाण्डवाः   ॥10-015-027॥</td></tr>
<tr><td> द्रौणिरुवाच। <br>पाण्डवैर्यानि रत्नानि यच्चान्यत्कौरवैर्धनम्। <br>अवाप्तानीह तेभ्योऽयं मणिर्मम विशिष्यते   ॥10-015-028॥</td></tr>
<tr><td>यमाबध्य भयं नास्ति शस्त्रव्याधिक्षुधाश्रयम्। <br>देवेभ्यो दानवेभ्यो वा नागेभ्यो वा कथंचन   ॥10-015-029॥</td></tr>
<tr><td>न च रक्षोगणभयं न तस्करभयं तथा। <br>एवंवीर्यो मणिरयं न मे त्याज्यः कथंचन   ॥10-015-030॥</td></tr>
<tr><td>यत्तु मे भगवानाह तन्मे कार्यमनन्तरम्। <br>अयं मणिरयं चाहमिषीका निपतिष्यति। <br>गर्भेषु पाण्डवेयानाममोघं चैतदुद्यतम्   ॥10-015-031॥</td></tr>
<tr><td> व्यास उवाच। <br>एवं कुरु न चान्या ते बुद्धिः कार्या कदाचन। <br>गर्भेषु पाण्डवेयानां विसृज्यैतदुपारम   ॥10-015-032॥</td></tr>
<tr><td> वैशंपायन उवाच। <br>ततः परममस्त्रं तदश्वत्थामा भृशातुरः। <br>द्वैपायनवचः श्रुत्वा गर्भेषु प्रमुमोच ह   ॥10-015-033॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तस्मिन्प्रयाते दुर्धर्षे यदूनामृषभस्ततः। <br>अब्रवीत्पुण्डरीकाक्षः कुन्तीपुत्रं युधिष्ठिरम्   ॥10-012-001॥</td></tr>
<tr><td>एष पाण्डव ते भ्राता पुत्रशोकमपारयन्। <br>जिघांसुर्द्रौणिमाक्रन्दे याति भारत भारतः   ॥10-012-002॥</td></tr>
<tr><td>भीमः प्रियस्ते सर्वेभ्यो भ्रातृभ्यो भरतर्षभ। <br>तं कृच्छ्रगतमद्य त्वं कस्मान्नाभ्यवपद्यसे   ॥10-012-003॥</td></tr>
<tr><td>यत्तदाचष्ट पुत्राय द्रोणः परपुरंजयः। <br>अस्त्रं ब्रह्मशिरो नाम दहेद्यत्पृथिवीमपि   ॥10-012-004॥</td></tr>
<tr><td>तन्महात्मा महाभागः केतुः सर्वधनुष्मताम्। <br>प्रत्यपादयदाचार्यः प्रीयमाणो धनंजयम्   ॥10-012-005॥</td></tr>
<tr><td>तत्पुत्रोऽस्यैवमेवैनमन्वयाचदमर्षणः। <br>ततः प्रोवाच पुत्राय नातिहृष्टमना इव   ॥10-012-006॥</td></tr>
<tr><td>विदितं चापलं ह्यासीदात्मजस्य महात्मनः। <br>सर्वधर्मविदाचार्यो नान्विषत्सततं सुतम्   ॥10-012-007॥</td></tr>
<tr><td>परमापद्गतेनापि न स्म तात त्वया रणे। <br>इदमस्त्रं प्रयोक्तव्यं मानुषेषु विशेषतः   ॥10-012-008॥</td></tr>
<tr><td>इत्युक्तवान्गुरुः पुत्रं द्रोणः पश्चादथोक्तवान्। <br>न त्वं जातु सतां मार्गे स्थातेति पुरुषर्षभ   ॥10-012-009॥</td></tr>
<tr><td>स तदाज्ञाय दुष्टात्मा पितुर्वचनमप्रियम्। <br>निराशः सर्वकल्याणैः शोचन्पर्यपतन्महीम्   ॥10-012-010॥</td></tr>
<tr><td>ततस्तदा कुरुश्रेष्ठ वनस्थे त्वयि भारत। <br>अवसद्द्वारकामेत्य वृष्णिभिः परमार्चितः   ॥10-012-011॥</td></tr>
<tr><td>स कदाचित्समुद्रान्ते वसन्द्रारवतीमनु। <br>एक एकं समागम्य मामुवाच हसन्निव   ॥10-012-012॥</td></tr>
<tr><td>यत्तदुग्रं तपः कृष्ण चरन्सत्यपराक्रमः। <br>अगस्त्याद्भारताचार्यः प्रत्यपद्यत मे पिता   ॥10-012-013॥</td></tr>
<tr><td>अस्त्रं ब्रह्मशिरो नाम देवगन्धर्वपूजितम्। <br>तदद्य मयि दाशार्ह यथा पितरि मे तथा   ॥10-012-014॥</td></tr>
<tr><td>अस्मत्तस्तदुपादाय दिव्यमस्त्रं यदूत्तम। <br>ममाप्यस्त्रं प्रयच्छ त्वं चक्रं रिपुहरं रणे   ॥10-012-015॥</td></tr>
<tr><td>स राजन्प्रीयमाणेन मयाप्युक्तः कृताञ्जलिः। <br>याचमानः प्रयत्नेन मत्तोऽस्त्रं भरतर्षभ   ॥10-012-016॥</td></tr>
<tr><td>देवदानवगन्धर्वमनुष्यपतगोरगाः। <br>न समा मम वीर्यस्य शतांशेनापि पिण्डिताः   ॥10-012-017॥</td></tr>
<tr><td>इदं धनुरियं शक्तिरिदं चक्रमियं गदा। <br>यद्यदिच्छसि चेदस्त्रं मत्तस्तत्तद्ददानि ते   ॥10-012-018॥</td></tr>
<tr><td>यच्छक्नोषि समुद्यन्तुं प्रयोक्तुमपि वा रणे। <br>तद्गृहाण विनास्त्रेण यन्मे दातुमभीप्ससि   ॥10-012-019॥</td></tr>
<tr><td>स सुनाभं सहस्रारं वज्रनाभमयस्मयम्। <br>वव्रे चक्रं महाबाहो स्पर्धमानो मया सह   ॥10-012-020॥</td></tr>
<tr><td>गृहाण चक्रमित्युक्तो मया तु तदनन्तरम्। <br>जग्राहोपेत्य सहसा चक्रं सव्येन पाणिना। <br>न चैतदशकत्स्थानात्संचालयितुमच्युत   ॥10-012-021॥</td></tr>
<tr><td>अथ तद्दक्षिणेनापि ग्रहीतुमुपचक्रमे। <br>सर्वयत्नेन तेनापि गृह्णन्नेतदकल्पयत्   ॥10-012-022॥</td></tr>
<tr><td>ततः सर्वबलेनापि यच्चैतन्न शशाक सः। <br>उद्धर्तुं वा चालयितुं द्रौणिः परमदुर्मनाः। <br>कृत्वा यत्नं परं श्रान्तः स न्यवर्तत भारत   ॥10-012-023॥</td></tr>
<tr><td>निवृत्तमथ तं तस्मादभिप्रायाद्विचेतसम्। <br>अहमामन्त्र्य सुस्निग्धमश्वत्थामानमब्रुवम्   ॥10-012-024॥</td></tr>
<tr><td>यः स देवमनुष्येषु प्रमाणं परमं गतः। <br>गाण्डीवधन्वा श्वेताश्वः कपिप्रवरकेतनः   ॥10-012-025॥</td></tr>
<tr><td>यः साक्षाद्देवदेवेशं शितिकण्ठमुमापतिम्। <br>द्वंद्वयुद्धे पराजिष्णुस्तोषयामास शंकरम्   ॥10-012-026॥</td></tr>
<tr><td>यस्मात्प्रियतरो नास्ति ममान्यः पुरुषो भुवि। <br>नादेयं यस्य मे किंचिदपि दाराः सुतास्तथा   ॥10-012-027॥</td></tr>
<tr><td>तेनापि सुहृदा ब्रह्मन्पार्थेनाक्लिष्टकर्मणा। <br>नोक्तपूर्वमिदं वाक्यं यत्त्वं मामभिभाषसे   ॥10-012-028॥</td></tr>
<tr><td>ब्रह्मचर्यं महद्घोरं चीर्त्वा द्वादशवार्षिकम्। <br>हिमवत्पार्श्वमभ्येत्य यो मया तपसार्चितः   ॥10-012-029॥</td></tr>
<tr><td>समानव्रतचारिण्यां रुक्मिण्यां योऽन्वजायत। <br>सनत्कुमारस्तेजस्वी प्रद्युम्नो नाम मे सुतः   ॥10-012-030॥</td></tr>
<tr><td>तेनाप्येतन्महद्दिव्यं चक्रमप्रतिमं मम। <br>न प्रार्थितमभून्मूढ यदिदं प्रार्थितं त्वया   ॥10-012-031॥</td></tr>
<tr><td>रामेणातिबलेनैतन्नोक्तपूर्वं कदाचन। <br>न गदेन न साम्बेन यदिदं प्रार्थितं त्वया   ॥10-012-032॥</td></tr>
<tr><td>द्वारकावासिभिश्चान्यैर्वृष्ण्यन्धकमहारथैः। <br>नोक्तपूर्वमिदं जातु यदिदं प्रार्थितं त्वया   ॥10-012-033॥</td></tr>
<tr><td>भारताचार्यपुत्रः सन्मानितः सर्वयादवैः। <br>चक्रेण रथिनां श्रेष्ठ किं नु तात युयुत्ससे   ॥10-012-034॥</td></tr>
<tr><td>एवमुक्तो मया द्रौणिर्मामिदं प्रत्युवाच ह। <br>प्रयुज्य भवते पूजां योत्स्ये कृष्ण त्वयेत्युत   ॥10-012-035॥</td></tr>
<tr><td>ततस्ते प्रार्थितं चक्रं देवदानवपूजितम्। <br>अजेयः स्यामिति विभो सत्यमेतद्ब्रवीमि ते   ॥10-012-036॥</td></tr>
<tr><td>त्वत्तोऽहं दुर्लभं काममनवाप्यैव केशव। <br>प्रतियास्यामि गोविन्द शिवेनाभिवदस्व माम्   ॥10-012-037॥</td></tr>
<tr><td>एतत्सुनाभं वृष्णीनामृषभेण त्वया धृतम्। <br>चक्रमप्रतिचक्रेण भुवि नान्योऽभिपद्यते   ॥10-012-038॥</td></tr>
<tr><td>एतावदुक्त्वा द्रौणिर्मां युग्यमश्वान्धनानि च। <br>आदायोपययौ बालो रत्नानि विविधानि च   ॥10-012-039॥</td></tr>
<tr><td>स संरम्भी दुरात्मा च चपलः क्रूर एव च। <br>वेद चास्त्रं ब्रह्मशिरस्तस्माद्रक्ष्यो वृकोदरः   ॥10-012-040॥</td></tr>
</table>
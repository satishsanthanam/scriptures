<table border = "1"><tr><td>Verse</td></tr>
<tr><td> वैशंपायन उवाच। <br>इङ्गितेनैव दाशार्हस्तमभिप्रायमादितः। <br>द्रौणेर्बुद्ध्वा महाबाहुरर्जुनं प्रत्यभाषत   ॥10-014-001॥</td></tr>
<tr><td>अर्जुनार्जुन यद्दिव्यमस्त्रं ते हृदि वर्तते। <br>द्रोणोपदिष्टं तस्यायं कालः संप्रति पाण्डव   ॥10-014-002॥</td></tr>
<tr><td>भ्रातॄणामात्मनश्चैव परित्राणाय भारत। <br>विसृजैतत्त्वमप्याजावस्त्रमस्त्रनिवारणम्   ॥10-014-003॥</td></tr>
<tr><td>केशवेनैवमुक्तस्तु पाण्डवः परवीरहा। <br>अवातरद्रथात्तूर्णं प्रगृह्य सशरं धनुः   ॥10-014-004॥</td></tr>
<tr><td>पूर्वमाचार्यपुत्राय ततोऽनन्तरमात्मने। <br>भ्रातृभ्यश्चैव सर्वेभ्यः स्वस्तीत्युक्त्वा परंतपः   ॥10-014-005॥</td></tr>
<tr><td>देवताभ्यो नमस्कृत्य गुरुभ्यश्चैव सर्वशः। <br>उत्ससर्ज शिवं ध्यायन्नस्त्रमस्त्रेण शाम्यताम्   ॥10-014-006॥</td></tr>
<tr><td>ततस्तदस्त्रं सहसा सृष्टं गाण्डीवधन्वना। <br>प्रजज्वाल महार्चिष्मद्युगान्तानलसंनिभम्   ॥10-014-007॥</td></tr>
<tr><td>तथैव द्रोणपुत्रस्य तदस्त्रं तिग्मतेजसः। <br>प्रजज्वाल महाज्वालं तेजोमण्डलसंवृतम्   ॥10-014-008॥</td></tr>
<tr><td>निर्घाता बहवश्चासन्पेतुरुल्काः सहस्रशः। <br>महद्भयं च भूतानां सर्वेषां समजायत   ॥10-014-009॥</td></tr>
<tr><td>सशब्दमभवद्व्योम ज्वालामालाकुलं भृशम्। <br>चचाल च मही कृत्स्ना सपर्वतवनद्रुमा   ॥10-014-010॥</td></tr>
<tr><td>ते अस्त्रे तेजसा लोकांस्तापयन्ती व्यवस्थिते। <br>महर्षी सहितौ तत्र दर्शयामासतुस्तदा   ॥10-014-011॥</td></tr>
<tr><td>नारदः स च धर्मात्मा भरतानां पितामहः। <br>उभौ शमयितुं वीरौ भारद्वाजधनंजयौ   ॥10-014-012॥</td></tr>
<tr><td>तौ मुनी सर्वधर्मज्ञौ सर्वभूतहितैषिणौ। <br>दीप्तयोरस्त्रयोर्मध्ये स्थितौ परमतेजसौ   ॥10-014-013॥</td></tr>
<tr><td>तदन्तरमनाधृष्यावुपगम्य यशस्विनौ। <br>आस्तामृषिवरौ तत्र ज्वलिताविव पावकौ   ॥10-014-014॥</td></tr>
<tr><td>प्राणभृद्भिरनाधृष्यौ देवदानवसंमतौ। <br>अस्त्रतेजः शमयितुं लोकानां हितकाम्यया   ॥10-014-015॥</td></tr>
<tr><td> ऋषी ऊचतुः। <br>नानाशस्त्रविदः पूर्वे येऽप्यतीता महारथाः। <br>नैतदस्त्रं मनुष्येषु तैः प्रयुक्तं कथंचन   ॥10-014-016॥</td></tr>
</table>
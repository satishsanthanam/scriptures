<table border = "1"><tr><td>Verse</td></tr>
<tr><td> वैशंपायन उवाच। <br>तदाज्ञाय हृषीकेशो विसृष्टं पापकर्मणा। <br>हृष्यमाण इदं वाक्यं द्रौणिं प्रत्यब्रवीत्तदा   ॥10-016-001॥</td></tr>
<tr><td>विराटस्य सुतां पूर्वं स्नुषां गाण्डीवधन्वनः। <br>उपप्लव्यगतां दृष्ट्वा व्रतवान्ब्राह्मणोऽब्रवीत्   ॥10-016-002॥</td></tr>
<tr><td>परिक्षीणेषु कुरुषु पुत्रस्तव जनिष्यति। <br>एतदस्य परिक्षित्त्वं गर्भस्थस्य भविष्यति   ॥10-016-003॥</td></tr>
<tr><td>तस्य तद्वचनं साधोः सत्यमेव भविष्यति। <br>परिक्षिद्भविता ह्येषां पुनर्वंशकरः सुतः   ॥10-016-004॥</td></tr>
<tr><td>एवं ब्रुवाणं गोविन्दं सात्वतप्रवरं तदा। <br>द्रौणिः परमसंरब्धः प्रत्युवाचेदमुत्तरम्   ॥10-016-005॥</td></tr>
<tr><td>नैतदेवं यथात्थ त्वं पक्षपातेन केशव। <br>वचनं पुण्डरीकाक्ष न च मद्वाक्यमन्यथा   ॥10-016-006॥</td></tr>
<tr><td>पतिष्यत्येतदस्त्रं हि गर्भे तस्या मयोद्यतम्। <br>विराटदुहितुः कृष्ण यां त्वं रक्षितुमिच्छसि   ॥10-016-007॥</td></tr>
<tr><td> वासुदेव उवाच। <br>अमोघः परमास्त्रस्य पातस्तस्य भविष्यति। <br>स तु गर्भो मृतो जातो दीर्घमायुरवाप्स्यति   ॥10-016-008॥</td></tr>
<tr><td>त्वां तु कापुरुषं पापं विदुः सर्वे मनीषिणः। <br>असकृत्पापकर्माणं बालजीवितघातकम्   ॥10-016-009॥</td></tr>
<tr><td>तस्मात्त्वमस्य पापस्य कर्मणः फलमाप्नुहि। <br>त्रीणि वर्षसहस्राणि चरिष्यसि महीमिमाम्। <br>अप्राप्नुवन्क्वचित्कांचित्संविदं जातु केनचित्   ॥10-016-010॥</td></tr>
<tr><td>निर्जनानसहायस्त्वं देशान्प्रविचरिष्यसि। <br>भवित्री न हि ते क्षुद्र जनमध्येषु संस्थितिः   ॥10-016-011॥</td></tr>
<tr><td>पूयशोणितगन्धी च दुर्गकान्तारसंश्रयः। <br>विचरिष्यसि पापात्मन्सर्वव्याधिसमन्वितः   ॥10-016-012॥</td></tr>
<tr><td>वयः प्राप्य परिक्षित्तु वेदव्रतमवाप्य च। <br>कृपाच्छारद्वताद्वीरः सर्वास्त्राण्युपलप्स्यते   ॥10-016-013॥</td></tr>
<tr><td>विदित्वा परमास्त्राणि क्षत्रधर्मव्रते स्थितः। <br>षष्टिं वर्षाणि धर्मात्मा वसुधां पालयिष्यति   ॥10-016-014॥</td></tr>
<tr><td>इतश्चोर्ध्वं महाबाहुः कुरुराजो भविष्यति। <br>परिक्षिन्नाम नृपतिर्मिषतस्ते सुदुर्मते। <br>पश्य मे तपसो वीर्यं सत्यस्य च नराधम   ॥10-016-015॥</td></tr>
<tr><td> व्यास उवाच। <br>यस्मादनादृत्य कृतं त्वयास्मान्कर्म दारुणम्। <br>ब्राह्मणस्य सतश्चैव यस्मात्ते वृत्तमीदृशम्   ॥10-016-016॥</td></tr>
<tr><td>तस्माद्यद्देवकीपुत्र उक्तवानुत्तमं वचः। <br>असंशयं ते तद्भावि क्षुद्रकर्मन्व्रजाश्वितः   ॥10-016-017॥</td></tr>
<tr><td> अश्वत्थामोवाच। <br>सहैव भवता ब्रह्मन्स्थास्यामि पुरुषेष्वहम्। <br>सत्यवागस्तु भगवानयं च पुरुषोत्तमः   ॥10-016-018॥</td></tr>
<tr><td> वैशंपायन उवाच। <br>प्रदायाथ मणिं द्रौणिः पाण्डवानां महात्मनाम्। <br>जगाम विमनास्तेषां सर्वेषां पश्यतां वनम्   ॥10-016-019॥</td></tr>
<tr><td>पाण्डवाश्चापि गोविन्दं पुरस्कृत्य हतद्विषः। <br>कृष्णद्वैपायनं चैव नारदं च महामुनिम्   ॥10-016-020॥</td></tr>
<tr><td>द्रोणपुत्रस्य सहजं मणिमादाय सत्वराः। <br>द्रौपदीमभ्यधावन्त प्रायोपेतां मनस्विनीम्   ॥10-016-021॥</td></tr>
<tr><td>ततस्ते पुरुषव्याघ्राः सदश्वैरनिलोपमैः। <br>अभ्ययुः सहदाशार्हाः शिबिरं पुनरेव ह   ॥10-016-022॥</td></tr>
<tr><td>अवतीर्य रथाभ्यां तु त्वरमाणा महारथाः। <br>ददृशुर्द्रौपदीं कृष्णामार्तामार्ततराः स्वयम्   ॥10-016-023॥</td></tr>
<tr><td>तामुपेत्य निरानन्दां दुःखशोकसमन्विताम्। <br>परिवार्य व्यतिष्ठन्त पाण्डवाः सहकेशवाः   ॥10-016-024॥</td></tr>
<tr><td>ततो राज्ञाभ्यनुज्ञातो भीमसेनो महाबलः। <br>प्रददौ तु मणिं दिव्यं वचनं चेदमब्रवीत्   ॥10-016-025॥</td></tr>
<tr><td>अयं भद्रे तव मणिः पुत्रहन्ता जितः स ते। <br>उत्तिष्ठ शोकमुत्सृज्य क्षत्रधर्ममनुस्मर   ॥10-016-026॥</td></tr>
<tr><td>प्रयाणे वासुदेवस्य शमार्थमसितेक्षणे। <br>यान्युक्तानि त्वया भीरु वाक्यानि मधुघातिनः   ॥10-016-027॥</td></tr>
<tr><td>नैव मे पतयः सन्ति न पुत्रा भ्रातरो न च। <br>नैव त्वमपि गोविन्द शममिच्छति राजनि   ॥10-016-028॥</td></tr>
<tr><td>उक्तवत्यसि धीराणि वाक्यानि पुरुषोत्तमम्। <br>क्षत्रधर्मानुरूपाणि तानि संस्मर्तुमर्हसि   ॥10-016-029॥</td></tr>
<tr><td>हतो दुर्योधनः पापो राज्यस्य परिपन्थकः। <br>दुःशासनस्य रुधिरं पीतं विस्फुरतो मया   ॥10-016-030॥</td></tr>
<tr><td>वैरस्य गतमानृण्यं न स्म वाच्या विवक्षताम्। <br>जित्वा मुक्तो द्रोणपुत्रो ब्राह्मण्याद्गौरवेण च   ॥10-016-031॥</td></tr>
<tr><td>यशोऽस्य पातितं देवि शरीरं त्ववशेषितम्। <br>वियोजितश्च मणिना न्यासितश्चायुधं भुवि   ॥10-016-032॥</td></tr>
<tr><td> द्रौपद्युवाच। <br>केवलानृण्यमाप्तास्मि गुरुपुत्रो गुरुर्मम। <br>शिरस्येतं मणिं राजा प्रतिबध्नातु भारत   ॥10-016-033॥</td></tr>
<tr><td> वैशंपायन उवाच। <br>तं गृहीत्वा ततो राजा शिरस्येवाकरोत्तदा। <br>गुरोरुच्छिष्टमित्येव द्रौपद्या वचनादपि   ॥10-016-034॥</td></tr>
<tr><td>ततो दिव्यं मणिवरं शिरसा धारयन्प्रभुः। <br>शुशुभे स महाराजः सचन्द्र इव पर्वतः   ॥10-016-035॥</td></tr>
<tr><td>उत्तस्थौ पुत्रशोकार्ता ततः कृष्णा मनस्विनी। <br>कृष्णं चापि महाबाहुं पर्यपृच्छत धर्मराट्   ॥10-016-036॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>हतेषु सर्वसैन्येषु सौप्तिके तै रथैस्त्रिभिः। <br>शोचन्युधिष्ठिरो राजा दाशार्हमिदमब्रवीत्   ॥10-017-001॥</td></tr>
<tr><td>कथं नु कृष्ण पापेन क्षुद्रेणाक्लिष्टकर्मणा। <br>द्रौणिना निहताः सर्वे मम पुत्रा महारथाः   ॥10-017-002॥</td></tr>
<tr><td>तथा कृतास्त्रा विक्रान्ताः सहस्रशतयोधिनः। <br>द्रुपदस्यात्मजाश्चैव द्रोणपुत्रेण पातिताः   ॥10-017-003॥</td></tr>
<tr><td>यस्य द्रोणो महेष्वासो न प्रादादाहवे मुखम्। <br>तं जघ्ने रथिनां श्रेष्ठं धृष्टद्युम्नं कथं नु सः   ॥10-017-004॥</td></tr>
<tr><td>किं नु तेन कृतं कर्म तथायुक्तं नरर्षभ। <br>यदेकः शिबिरं सर्वमवधीन्नो गुरोः सुतः   ॥10-017-005॥</td></tr>
<tr><td> वासुदेव उवाच। <br>नूनं स देवदेवानामीश्वरेश्वरमव्ययम्। <br>जगाम शरणं द्रौणिरेकस्तेनावधीद्बहून्   ॥10-017-006॥</td></tr>
<tr><td>प्रसन्नो हि महादेवो दद्यादमरतामपि। <br>वीर्यं च गिरिशो दद्याद्येनेन्द्रमपि शातयेत्   ॥10-017-007॥</td></tr>
<tr><td>वेदाहं हि महादेवं तत्त्वेन भरतर्षभ। <br>यानि चास्य पुराणानि कर्माणि विविधान्युत   ॥10-017-008॥</td></tr>
<tr><td>आदिरेष हि भूतानां मध्यमन्तश्च भारत। <br>विचेष्टते जगच्चेदं सर्वमस्यैव कर्मणा   ॥10-017-009॥</td></tr>
<tr><td>एवं सिसृक्षुर्भूतानि ददर्श प्रथमं विभुः। <br>पितामहोऽब्रवीच्चैनं भूतानि सृज माचिरम्   ॥10-017-010॥</td></tr>
<tr><td>हरिकेशस्तथेत्युक्त्वा भूतानां दोषदर्शिवान्। <br>दीर्घकालं तपस्तेपे मग्नोऽम्भसि महातपाः   ॥10-017-011॥</td></tr>
<tr><td>सुमहान्तं ततः कालं प्रतीक्ष्यैनं पितामहः। <br>स्रष्टारं सर्वभूतानां ससर्ज मनसापरम्   ॥10-017-012॥</td></tr>
<tr><td>सोऽब्रवीत्पितरं दृष्ट्वा गिरिशं मग्नमम्भसि। <br>यदि मे नाग्रजस्त्वन्यस्ततः स्रक्ष्याम्यहं प्रजाः   ॥10-017-013॥</td></tr>
<tr><td>तमब्रवीत्पिता नास्ति त्वदन्यः पुरुषोऽग्रजः। <br>स्थाणुरेष जले मग्नो विस्रब्धः कुरु वै कृतिम्   ॥10-017-014॥</td></tr>
<tr><td>स भूतान्यसृजत्सप्त दक्षादींस्तु प्रजापतीन्। <br>यैरिमं व्यकरोत्सर्वं भूतग्रामं चतुर्विधम्   ॥10-017-015॥</td></tr>
<tr><td>ताः सृष्टमात्राः क्षुधिताः प्रजाः सर्वाः प्रजापतिम्। <br>बिभक्षयिषवो राजन्सहसा प्राद्रवंस्तदा   ॥10-017-016॥</td></tr>
<tr><td>स भक्ष्यमाणस्त्राणार्थी पितामहमुपाद्रवत्। <br>आभ्यो मां भगवान्पातु वृत्तिरासां विधीयताम्   ॥10-017-017॥</td></tr>
<tr><td>ततस्ताभ्यो ददावन्नमोषधीः स्थावराणि च। <br>जङ्गमानि च भूतानि दुर्बलानि बलीयसाम्   ॥10-017-018॥</td></tr>
<tr><td>विहितान्नाः प्रजास्तास्तु जग्मुस्तुष्टा यथागतम्। <br>ततो ववृधिरे राजन्प्रीतिमत्यः स्वयोनिषु   ॥10-017-019॥</td></tr>
<tr><td>भूतग्रामे विवृद्धे तु तुष्टे लोकगुरावपि। <br>उदतिष्ठज्जलाज्ज्येष्ठः प्रजाश्चेमा ददर्श सः   ॥10-017-020॥</td></tr>
<tr><td>बहुरूपाः प्रजा दृष्ट्वा विवृद्धाः स्वेन तेजसा। <br>चुक्रोध भगवान्रुद्रो लिङ्गं स्वं चाप्यविध्यत   ॥10-017-021॥</td></tr>
<tr><td>तत्प्रविद्धं तदा भूमौ तथैव प्रत्यतिष्ठत। <br>तमुवाचाव्ययो ब्रह्मा वचोभिः शमयन्निव   ॥10-017-022॥</td></tr>
<tr><td>किं कृतं सलिले शर्व चिरकालं स्थितेन ते। <br>किमर्थं चैतदुत्पाट्य भूमौ लिङ्गं प्रवेरितम्   ॥10-017-023॥</td></tr>
<tr><td>सोऽब्रवीज्जातसंरम्भस्तदा लोकगुरुर्गुरुम्। <br>प्रजाः सृष्टाः परेणेमाः किं करिष्याम्यनेन वै   ॥10-017-024॥</td></tr>
<tr><td>तपसाधिगतं चान्नं प्रजार्थं मे पितामह। <br>ओषध्यः परिवर्तेरन्यथैव सततं प्रजाः   ॥10-017-025॥</td></tr>
<tr><td>एवमुक्त्वा तु संक्रुद्धो जगाम विमना भवः। <br>गिरेर्मुञ्जवतः पादं तपस्तप्तुं महातपाः   ॥10-017-026॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तस्यां रात्र्यां व्यतीतायां धृष्टद्युम्नस्य सारथिः। <br>शशंस धर्मराजाय सौप्तिके कदनं कृतम्   ॥10-010-001॥</td></tr>
<tr><td>द्रौपदेया महाराज द्रुपदस्यात्मजैः सह। <br>प्रमत्ता निशि विश्वस्ताः स्वपन्तः शिबिरे स्वके   ॥10-010-002॥</td></tr>
<tr><td>कृतवर्मणा नृशंसेन गौतमेन कृपेण च। <br>अश्वत्थाम्ना च पापेन हतं वः शिबिरं निशि   ॥10-010-003॥</td></tr>
<tr><td>एतैर्नरगजाश्वानां प्रासशक्तिपरश्वधैः। <br>सहस्राणि निकृन्तद्भिर्निःशेषं ते बलं कृतम्   ॥10-010-004॥</td></tr>
<tr><td>छिद्यमानस्य महतो वनस्येव परश्वधैः। <br>शुश्रुवे सुमहाञ्शब्दो बलस्य तव भारत   ॥10-010-005॥</td></tr>
<tr><td>अहमेकोऽवशिष्टस्तु तस्मात्सैन्यान्महीपते। <br>मुक्तः कथंचिद्धर्मात्मन्व्यग्रस्य कृतवर्मणः   ॥10-010-006॥</td></tr>
<tr><td>तच्छ्रुत्वा वाक्यमशिवं कुन्तीपुत्रो युधिष्ठिरः। <br>पपात मह्यां दुर्धर्षः पुत्रशोकसमन्वितः   ॥10-010-007॥</td></tr>
<tr><td>तं पतन्तमभिक्रम्य परिजग्राह सात्यकिः। <br>भीमसेनोऽर्जुनश्चैव माद्रीपुत्रौ च पाण्डवौ   ॥10-010-008॥</td></tr>
<tr><td>लब्धचेतास्तु कौन्तेयः शोकविह्वलया गिरा। <br>जित्वा शत्रूञ्जितः पश्चात्पर्यदेवयदातुरः   ॥10-010-009॥</td></tr>
<tr><td>दुर्विदा गतिरर्थानामपि ये दिव्यचक्षुषः। <br>जीयमाना जयन्त्यन्ये जयमाना वयं जिताः   ॥10-010-010॥</td></tr>
<tr><td>हत्वा भ्रातॄन्वयस्यांश्च पितॄन्पुत्रान्सुहृद्गणान्। <br>बन्धूनमात्यान्पौत्रांश्च जित्वा सर्वाञ्जिता वयम्   ॥10-010-011॥</td></tr>
<tr><td>अनर्थो ह्यर्थसंकाशस्तथार्थोऽनर्थदर्शनः। <br>जयोऽयमजयाकारो जयस्तस्मात्पराजयः   ॥10-010-012॥</td></tr>
<tr><td>यं जित्वा तप्यते पश्चादापन्न इव दुर्मतिः। <br>कथं मन्येत विजयं ततो जिततरः परैः   ॥10-010-013॥</td></tr>
<tr><td>येषामर्थाय पापस्य धिग्जयस्य सुहृद्वधे। <br>निर्जितैरप्रमत्तैर्हि विजिता जितकाशिनः   ॥10-010-014॥</td></tr>
<tr><td>कर्णिनालीकदंष्ट्रस्य खड्गजिह्वस्य संयुगे। <br>चापव्यात्तस्य रौद्रस्य ज्यातलस्वननादिनः   ॥10-010-015॥</td></tr>
<tr><td>क्रुद्धस्य नरसिंहस्य संग्रामेष्वपलायिनः। <br>ये व्यमुच्यन्त कर्णस्य प्रमादात्त इमे हताः   ॥10-010-016॥</td></tr>
<tr><td>रथह्रदं शरवर्षोर्मिमन्तं; रत्नाचितं वाहनराजियुक्तम्। <br>शक्त्यृष्टिमीनध्वजनागनक्रं; शरासनावर्तमहेषुफेनम्   ॥10-010-017॥</td></tr>
<tr><td>संग्रामचन्द्रोदयवेगवेलं; द्रोणार्णवं ज्यातलनेमिघोषम्। <br>ये तेरुरुच्चावचशस्त्रनौभि;स्ते राजपुत्रा निहताः प्रमादात्   ॥10-010-018॥</td></tr>
<tr><td>न हि प्रमादात्परमोऽस्ति कश्चि;द्वधो नराणामिह जीवलोके। <br>प्रमत्तमर्था हि नरं समन्ता;त्त्यजन्त्यनर्थाश्च समाविशन्ति   ॥10-010-019॥</td></tr>
<tr><td>ध्वजोत्तमाग्रोच्छ्रितधूमकेतुं; शरार्चिषं कोपमहासमीरम्। <br>महाधनुर्ज्यातलनेमिघोषं; तनुत्रनानाविधशस्त्रहोमम्   ॥10-010-020॥</td></tr>
<tr><td>महाचमूकक्षवराभिपन्नं; महाहवे भीष्ममहादवाग्निम्। <br>ये सेहुरात्तायतशस्त्रवेगं; ते राजपुत्रा निहताः प्रमादात्   ॥10-010-021॥</td></tr>
<tr><td>न हि प्रमत्तेन नरेण लभ्या; विद्या तपः श्रीर्विपुलं यशो वा। <br>पश्याप्रमादेन निहत्य शत्रू;न्सर्वान्महेन्द्रं सुखमेधमानम्   ॥10-010-022॥</td></tr>
<tr><td>इन्द्रोपमान्पार्थिवपुत्रपौत्रा;न्पश्याविशेषेण हतान्प्रमादात्। <br>तीर्त्वा समुद्रं वणिजः समृद्धाः; सन्नाः कुनद्यामिव हेलमानाः। <br>अमर्षितैर्ये निहताः शयाना; निःसंशयं ते त्रिदिवं प्रपन्नाः   ॥10-010-023॥</td></tr>
<tr><td>कृष्णां नु शोचामि कथं न साध्वीं; शोकार्णवे साद्य विनङ्क्ष्यतीति। <br>भ्रातॄंश्च पुत्रांश्च हतान्निशम्य; पाञ्चालराजं पितरं च वृद्धम्। <br>ध्रुवं विसंज्ञा पतिता पृथिव्यां; सा शेष्यते शोककृशाङ्गयष्टिः   ॥10-010-024॥</td></tr>
<tr><td>तच्छोकजं दुःखमपारयन्ती; कथं भविष्यत्युचिता सुखानाम्। <br>पुत्रक्षयभ्रातृवधप्रणुन्ना; प्रदह्यमानेव हुताशनेन   ॥10-010-025॥</td></tr>
<tr><td>इत्येवमार्तः परिदेवयन्स; राजा कुरूणां नकुलं बभाषे। <br>गच्छानयैनामिह मन्दभाग्यां; समातृपक्षामिति राजपुत्रीम्   ॥10-010-026॥</td></tr>
<tr><td>माद्रीसुतस्तत्परिगृह्य वाक्यं; धर्मेण धर्मप्रतिमस्य राज्ञः। <br>ययौ रथेनालयमाशु देव्याः; पाञ्चालराजस्य च यत्र दाराः   ॥10-010-027॥</td></tr>
<tr><td>प्रस्थाप्य माद्रीसुतमाजमीढः; शोकार्दितस्तैः सहितः सुहृद्भिः। <br>रोरूयमाणः प्रययौ सुताना;मायोधनं भूतगणानुकीर्णम्   ॥10-010-028॥</td></tr>
<tr><td>स तत्प्रविश्याशिवमुग्ररूपं; ददर्श पुत्रान्सुहृदः सखींश्च। <br>भूमौ शयानान्रुधिरार्द्रगात्रा;न्विभिन्नभग्नापहृतोत्तमाङ्गान्   ॥10-010-029॥</td></tr>
<tr><td>स तांस्तु दृष्ट्वा भृशमार्तरूपो; युधिष्ठिरो धर्मभृतां वरिष्ठः। <br>उच्चैः प्रचुक्रोश च कौरवाग्र्यः; पपात चोर्व्यां सगणो विसंज्ञः   ॥10-010-030॥</td></tr>
</table>
<table border = "1"><tr><td>Verse</td></tr>
<tr><td> कृप उवाच। <br>श्रुतं ते वचनं सर्वं हेतुयुक्तं मया विभो। <br>ममापि तु वचः किंचिच्छृणुष्वाद्य महाभुज   ॥10-002-001॥</td></tr>
<tr><td>आबद्धा मानुषाः सर्वे निर्बन्धाः कर्मणोर्द्वयोः। <br>दैवे पुरुषकारे च परं ताभ्यां न विद्यते   ॥10-002-002॥</td></tr>
<tr><td>न हि दैवेन सिध्यन्ति कर्माण्येकेन सत्तम। <br>न चापि कर्मणैकेन द्वाभ्यां सिद्धिस्तु योगतः   ॥10-002-003॥</td></tr>
<tr><td>ताभ्यामुभाभ्यां सर्वार्था निबद्धा ह्यधमोत्तमाः। <br>प्रवृत्ताश्चैव दृश्यन्ते निवृत्ताश्चैव सर्वशः   ॥10-002-004॥</td></tr>
<tr><td>पर्जन्यः पर्वते वर्षन्किं नु साधयते फलम्। <br>कृष्टे क्षेत्रे तथावर्षन्किं नु साधयते फलम्   ॥10-002-005॥</td></tr>
<tr><td>उत्थानं चाप्यदैवस्य ह्यनुत्थानस्य दैवतम्। <br>व्यर्थं भवति सर्वत्र पूर्वं कस्तत्र निश्चयः   ॥10-002-006॥</td></tr>
<tr><td>प्रवृष्टे च यथा देवे सम्यक्क्षेत्रे च कर्षिते। <br>बीजं महागुणं भूयात्तथा सिद्धिर्हि मानुषी   ॥10-002-007॥</td></tr>
<tr><td>तयोर्दैवं विनिश्चित्य स्ववशेनैव वर्तते। <br>प्राज्ञाः पुरुषकारं तु घटन्ते दाक्ष्यमास्थिताः   ॥10-002-008॥</td></tr>
<tr><td>ताभ्यां सर्वे हि कार्यार्था मनुष्याणां नरर्षभ। <br>विचेष्टन्तश्च दृश्यन्ते निवृत्ताश्च तथैव हि   ॥10-002-009॥</td></tr>
<tr><td>कृतः पुरुषकारः सन्सोऽपि दैवेन सिध्यति। <br>तथास्य कर्मणः कर्तुरभिनिर्वर्तते फलम्   ॥10-002-010॥</td></tr>
<tr><td>उत्थानं तु मनुष्याणां दक्षाणां दैववर्जितम्। <br>अफलं दृश्यते लोके सम्यगप्युपपादितम्   ॥10-002-011॥</td></tr>
<tr><td>तत्रालसा मनुष्याणां ये भवन्त्यमनस्विनः। <br>उत्थानं ते विगर्हन्ति प्राज्ञानां तन्न रोचते   ॥10-002-012॥</td></tr>
<tr><td>प्रायशो हि कृतं कर्म अफलं दृश्यते भुवि। <br>अकृत्वा च पुनर्दुःखं कर्म दृश्येन्महाफलम्   ॥10-002-013॥</td></tr>
<tr><td>चेष्टामकुर्वँल्लभते यदि किंचिद्यदृच्छया। <br>यो वा न लभते कृत्वा दुर्दशौ तावुभावपि   ॥10-002-014॥</td></tr>
<tr><td>शक्नोति जीवितुं दक्षो नालसः सुखमेधते। <br>दृश्यन्ते जीवलोकेऽस्मिन्दक्षाः प्रायो हितैषिणः   ॥10-002-015॥</td></tr>
<tr><td>यदि दक्षः समारम्भात्कर्मणां नाश्नुते फलम्। <br>नास्य वाच्यं भवेत्किंचित्तत्त्वं चाप्यधिगच्छति   ॥10-002-016॥</td></tr>
<tr><td>अकृत्वा कर्म यो लोके फलं विन्दति विष्टितः। <br>स तु वक्तव्यतां याति द्वेष्यो भवति प्रायशः   ॥10-002-017॥</td></tr>
<tr><td>एवमेतदनादृत्य वर्तते यस्त्वतोऽन्यथा। <br>स करोत्यात्मनोऽनर्थान्नैष बुद्धिमतां नयः   ॥10-002-018॥</td></tr>
<tr><td>हीनं पुरुषकारेण यदा दैवेन वा पुनः। <br>कारणाभ्यामथैताभ्यामुत्थानमफलं भवेत्। <br>हीनं पुरुषकारेण कर्म त्विह न सिध्यति   ॥10-002-019॥</td></tr>
<tr><td>दैवतेभ्यो नमस्कृत्य यस्त्वर्थान्सम्यगीहते। <br>दक्षो दाक्षिण्यसंपन्नो न स मोघं विहन्यते   ॥10-002-020॥</td></tr>
<tr><td>सम्यगीहा पुनरियं यो वृद्धानुपसेवते। <br>आपृच्छति च यच्छ्रेयः करोति च हितं वचः   ॥10-002-021॥</td></tr>
<tr><td>उत्थायोत्थाय हि सदा प्रष्टव्या वृद्धसंमताः। <br>तेऽस्य योगे परं मूलं तन्मूला सिद्धिरुच्यते   ॥10-002-022॥</td></tr>
<tr><td>वृद्धानां वचनं श्रुत्वा यो ह्युत्थानं प्रयोजयेत्। <br>उत्थानस्य फलं सम्यक्तदा स लभतेऽचिरात्   ॥10-002-023॥</td></tr>
<tr><td>रागात्क्रोधाद्भयाल्लोभाद्योऽर्थानीहेत मानवः। <br>अनीशश्चावमानी च स शीघ्रं भ्रश्यते श्रियः   ॥10-002-024॥</td></tr>
<tr><td>सोऽयं दुर्योधनेनार्थो लुब्धेनादीर्घदर्शिना। <br>असमर्थ्य समारब्धो मूढत्वादविचिन्तितः   ॥10-002-025॥</td></tr>
<tr><td>हितबुद्धीननादृत्य संमन्त्र्यासाधुभिः सह। <br>वार्यमाणोऽकरोद्वैरं पाण्डवैर्गुणवत्तरैः   ॥10-002-026॥</td></tr>
<tr><td>पूर्वमप्यतिदुःशीलो न दैन्यं कर्तुमर्हति। <br>तपत्यर्थे विपन्ने हि मित्राणामकृतं वचः   ॥10-002-027॥</td></tr>
<tr><td>अन्वावर्तामहि वयं यत्तु तं पापपूरुषम्। <br>अस्मानप्यनयस्तस्मात्प्राप्तोऽयं दारुणो महान्   ॥10-002-028॥</td></tr>
<tr><td>अनेन तु ममाद्यापि व्यसनेनोपतापिता। <br>बुद्धिश्चिन्तयतः किंचित्स्वं श्रेयो नावबुध्यते   ॥10-002-029॥</td></tr>
<tr><td>मुह्यता तु मनुष्येण प्रष्टव्याः सुहृदो बुधाः। <br>ते च पृष्टा यथा ब्रूयुस्तत्कर्तव्यं तथा भवेत्   ॥10-002-030॥</td></tr>
<tr><td>ते वयं धृतराष्ट्रं च गान्धारीं च समेत्य ह। <br>उपपृच्छामहे गत्वा विदुरं च महामतिम्   ॥10-002-031॥</td></tr>
<tr><td>ते पृष्टाश्च वदेयुर्यच्छ्रेयो नः समनन्तरम्। <br>तदस्माभिः पुनः कार्यमिति मे नैष्ठिकी मतिः   ॥10-002-032॥</td></tr>
<tr><td>अनारम्भात्तु कार्याणां नार्थः संपद्यते क्वचित्। <br>कृते पुरुषकारे च येषां कार्यं न सिध्यति। <br>दैवेनोपहतास्ते तु नात्र कार्या विचारणा   ॥10-002-033॥</td></tr>
</table>
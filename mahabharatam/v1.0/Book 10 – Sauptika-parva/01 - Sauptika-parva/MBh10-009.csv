Verse
 संजय उवाच। <br>ते हत्वा सर्वपाञ्चालान्द्रौपदेयांश्च सर्वशः। <br>अगच्छन्सहितास्तत्र यत्र दुर्योधनो हतः   ॥10-009-001॥
गत्वा चैनमपश्यंस्ते किंचित्प्राणं नराधिपम्। <br>ततो रथेभ्यः प्रस्कन्द्य परिवव्रुस्तवात्मजम्   ॥10-009-002॥
तं भग्नसक्थं राजेन्द्र कृच्छ्रप्राणमचेतसम्। <br>वमन्तं रुधिरं वक्त्रादपश्यन्वसुधातले   ॥10-009-003॥
वृतं समन्ताद्बहुभिः श्वापदैर्घोरदर्शनैः। <br>शालावृकगणैश्चैव भक्षयिष्यद्भिरन्तिकात्   ॥10-009-004॥
निवारयन्तं कृच्छ्रात्ताञ्श्वापदान्संचिखादिषून्। <br>विवेष्टमानं मह्यां च सुभृशं गाढवेदनम्   ॥10-009-005॥
तं शयानं महात्मानं भूमौ स्वरुधिरोक्षितम्। <br>हतशिष्टास्त्रयो वीराः शोकार्ताः पर्यवारयन्। <br>अश्वत्थामा कृपश्चैव कृतवर्मा च सात्वतः   ॥10-009-006॥
तैस्त्रिभिः शोणितादिग्धैर्निःश्वसद्भिर्महारथैः। <br>शुशुभे संवृतो राजा वेदी त्रिभिरिवाग्निभिः   ॥10-009-007॥
ते तं शयानं संप्रेक्ष्य राजानमतथोचितम्। <br>अविषह्येन दुःखेन ततस्ते रुरुदुस्त्रयः   ॥10-009-008॥
ततस्ते रुधिरं हस्तैर्मुखान्निर्मृज्य तस्य ह। <br>रणे राज्ञः शयानस्य कृपणं पर्यदेवयन्   ॥10-009-009॥
 कृप उवाच। <br>न दैवस्यातिभारोऽस्ति यदयं रुधिरोक्षितः। <br>एकादशचमूभर्ता शेते दुर्योधनो हतः   ॥10-009-010॥
पश्य चामीकराभस्य चामीकरविभूषिताम्। <br>गदां गदाप्रियस्येमां समीपे पतितां भुवि   ॥10-009-011॥
इयमेनं गदा शूरं न जहाति रणे रणे। <br>स्वर्गायापि व्रजन्तं हि न जहाति यशस्विनम्   ॥10-009-012॥
पश्येमां सह वीरेण जाम्बूनदविभूषिताम्। <br>शयानां शयने धर्मे भार्यां प्रीतिमतीमिव   ॥10-009-013॥
यो वै मूर्धावसिक्तानामग्रे यातः परंतपः। <br>स हतो ग्रसते पांसून्पश्य कालस्य पर्ययम्   ॥10-009-014॥
येनाजौ निहता भूमावशेरत पुरा द्विषः। <br>स भूमौ निहतः शेते कुरुराजः परैरयम्   ॥10-009-015॥
भयान्नमन्ति राजानो यस्य स्म शतसंघशः। <br>स वीरशयने शेते क्रव्याद्भिः परिवारितः   ॥10-009-016॥
उपासत नृपाः पूर्वमर्थहेतोर्यमीश्वरम्। <br>धिक्सद्यो निहतः शेते पश्य कालस्य पर्ययम्   ॥10-009-017॥
 संजय उवाच। <br>तं शयानं नृपश्रेष्ठं ततो भरतसत्तम। <br>अश्वत्थामा समालोक्य करुणं पर्यदेवयत्   ॥10-009-018॥
आहुस्त्वां राजशार्दूल मुख्यं सर्वधनुष्मताम्। <br>धनाध्यक्षोपमं युद्धे शिष्यं संकर्षणस्य ह   ॥10-009-019॥
कथं विवरमद्राक्षीद्भीमसेनस्तवानघ। <br>बलिनः कृतिनो नित्यं स च पापात्मवान्नृप   ॥10-009-020॥
कालो नूनं महाराज लोकेऽस्मिन्बलवत्तरः। <br>पश्यामो निहतं त्वां चेद्भीमसेनेन संयुगे   ॥10-009-021॥
कथं त्वां सर्वधर्मज्ञं क्षुद्रः पापो वृकोदरः। <br>निकृत्या हतवान्मन्दो नूनं कालो दुरत्ययः   ॥10-009-022॥
धर्मयुद्धे ह्यधर्मेण समाहूयौजसा मृधे। <br>गदया भीमसेनेन निर्भिन्ने सक्थिनी तव   ॥10-009-023॥
अधर्मेण हतस्याजौ मृद्यमानं पदा शिरः। <br>यदुपेक्षितवान्क्षुद्रो धिक्तमस्तु युधिष्ठिरम्   ॥10-009-024॥
युद्धेष्वपवदिष्यन्ति योधा नूनं वृकोदरम्। <br>यावत्स्थास्यन्ति भूतानि निकृत्या ह्यसि पातितः   ॥10-009-025॥
ननु रामोऽब्रवीद्राजंस्त्वां सदा यदुनन्दनः। <br>दुर्योधनसमो नास्ति गदया इति वीर्यवान्   ॥10-009-026॥
श्लाघते त्वां हि वार्ष्णेयो राजन्संसत्सु भारत। <br>सुशिष्यो मम कौरव्यो गदायुद्ध इति प्रभो   ॥10-009-027॥
यां गतिं क्षत्रियस्याहुः प्रशस्तां परमर्षयः। <br>हतस्याभिमुखस्याजौ प्राप्तस्त्वमसि तां गतिम्   ॥10-009-028॥
दुर्योधन न शोचामि त्वामहं पुरुषर्षभ। <br>हतपुत्रां तु शोचामि गान्धारीं पितरं च ते। <br>भिक्षुकौ विचरिष्येते शोचन्तौ पृथिवीमिमाम्   ॥10-009-029॥
धिगस्तु कृष्णं वार्ष्णेयमर्जुनं चापि दुर्मतिम्। <br>धर्मज्ञमानिनौ यौ त्वां वध्यमानमुपेक्षताम्   ॥10-009-030॥
पाण्डवाश्चापि ते सर्वे किं वक्ष्यन्ति नराधिपान्। <br>कथं दुर्योधनोऽस्माभिर्हत इत्यनपत्रपाः   ॥10-009-031॥
धन्यस्त्वमसि गान्धारे यस्त्वमायोधने हतः। <br>प्रयातोऽभिमुखः शत्रून्धर्मेण पुरुषर्षभ   ॥10-009-032॥
हतपुत्रा हि गान्धारी निहतज्ञातिबान्धवा। <br>प्रज्ञाचक्षुश्च दुर्धर्षः कां गतिं प्रतिपत्स्यते   ॥10-009-033॥
धिगस्तु कृतवर्माणं मां कृपं च महारथम्। <br>ये वयं न गताः स्वर्गं त्वां पुरस्कृत्य पार्थिवम्   ॥10-009-034॥
दातारं सर्वकामानां रक्षितारं प्रजाहितम्। <br>यद्वयं नानुगच्छामस्त्वां धिगस्मान्नराधमान्   ॥10-009-035॥
कृपस्य तव वीर्येण मम चैव पितुश्च मे। <br>सभृत्यानां नरव्याघ्र रत्नवन्ति गृहाणि च   ॥10-009-036॥
भवत्प्रसादादस्माभिः समित्रैः सहबान्धवैः। <br>अवाप्ताः क्रतवो मुख्या बहवो भूरिदक्षिणाः   ॥10-009-037॥
कुतश्चापीदृशं सार्थमुपलप्स्यामहे वयम्। <br>यादृशेन पुरस्कृत्य त्वं गतः सर्वपार्थिवान्   ॥10-009-038॥
वयमेव त्रयो राजन्गच्छन्तं परमां गतिम्। <br>यद्वै त्वां नानुगच्छामस्तेन तप्स्यामहे वयम्   ॥10-009-039॥
त्वत्स्वर्गहीना हीनार्थाः स्मरन्तः सुकृतस्य ते। <br>किं नाम तद्भवेत्कर्म येन त्वानुव्रजेम वै   ॥10-009-040॥
दुःखं नूनं कुरुश्रेष्ठ चरिष्यामो महीमिमाम्। <br>हीनानां नस्त्वया राजन्कुतः शान्तिः कुतः सुखम्   ॥10-009-041॥
गत्वैतांस्तु महाराज समेत्य त्वं महारथान्। <br>यथाश्रेष्ठं यथाज्येष्ठं पूजयेर्वचनान्मम   ॥10-009-042॥
आचार्यं पूजयित्वा च केतुं सर्वधनुष्मताम्। <br>हतं मयाद्य शंसेथा धृष्टद्युम्नं नराधिप   ॥10-009-043॥
परिष्वजेथा राजानं बाह्लिकं सुमहारथम्। <br>सैन्धवं सोमदत्तं च भूरिश्रवसमेव च   ॥10-009-044॥
तथा पूर्वगतानन्यान्स्वर्गं पार्थिवसत्तमान्। <br>अस्मद्वाक्यात्परिष्वज्य पृच्छेथास्त्वमनामयम्   ॥10-009-045॥
इत्येवमुक्त्वा राजानं भग्नसक्थमचेतसम्। <br>अश्वत्थामा समुद्वीक्ष्य पुनर्वचनमब्रवीत्   ॥10-009-046॥
दुर्योधन जीवसि चेद्वाचं श्रोत्रसुखां शृणु। <br>सप्त पाण्डवतः शेषा धार्तराष्ट्रास्त्रयो वयम्   ॥10-009-047॥
ते चैव भ्रातरः पञ्च वासुदेवोऽथ सात्यकिः। <br>अहं च कृतवर्मा च कृपः शारद्वतस्तथा   ॥10-009-048॥
द्रौपदेया हताः सर्वे धृष्टद्युम्नस्य चात्मजाः। <br>पाञ्चाला निहताः सर्वे मत्स्यशेषं च भारत   ॥10-009-049॥
कृते प्रतिकृतं पश्य हतपुत्रा हि पाण्डवाः। <br>सौप्तिके शिबिरं तेषां हतं सनरवाहनम्   ॥10-009-050॥
मया च पापकर्मासौ धृष्टद्युम्नो महीपते। <br>प्रविश्य शिबिरं रात्रौ पशुमारेण मारितः   ॥10-009-051॥
दुर्योधनस्तु तां वाचं निशम्य मनसः प्रियाम्। <br>प्रतिलभ्य पुनश्चेत इदं वचनमब्रवीत्   ॥10-009-052॥
न मेऽकरोत्तद्गाङ्गेयो न कर्णो न च ते पिता। <br>यत्त्वया कृपभोजाभ्यां सहितेनाद्य मे कृतम्   ॥10-009-053॥
स चेत्सेनापतिः क्षुद्रो हतः सार्धं शिखण्डिना। <br>तेन मन्ये मघवता सममात्मानमद्य वै   ॥10-009-054॥
स्वस्ति प्राप्नुत भद्रं वः स्वर्गे नः संगमः पुनः। <br>इत्येवमुक्त्वा तूष्णीं स कुरुराजो महामनाः। <br>प्राणानुदसृजद्वीरः सुहृदां शोकमादधत्   ॥10-009-055॥
तथेति ते परिष्वक्ताः परिष्वज्य च तं नृपम्। <br>पुनः पुनः प्रेक्षमाणाः स्वकानारुरुहू रथान्   ॥10-009-056॥
इत्येवं तव पुत्रस्य निशम्य करुणां गिरम्। <br>प्रत्यूषकाले शोकार्तः प्राधावं नगरं प्रति   ॥10-009-057॥
तव पुत्रे गते स्वर्गं शोकार्तस्य ममानघ। <br>ऋषिदत्तं प्रनष्टं तद्दिव्यदर्शित्वमद्य वै   ॥10-009-058॥
 वैशंपायन उवाच। <br>इति श्रुत्वा स नृपतिः पुत्रज्ञातिवधं तदा। <br>निःश्वस्य दीर्घमुष्णं च ततश्चिन्तापरोऽभवत्   ॥10-009-059॥

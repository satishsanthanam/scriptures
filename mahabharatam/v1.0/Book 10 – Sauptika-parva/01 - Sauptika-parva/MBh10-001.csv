Verse
 संजय उवाच। <br>ततस्ते सहिता वीराः प्रयाता दक्षिणामुखाः। <br>उपास्तमयवेलायां शिबिराभ्याशमागताः   ॥10-001-001॥
विमुच्य वाहांस्त्वरिता भीताः समभवंस्तदा। <br>गहनं देशमासाद्य प्रच्छन्ना न्यविशन्त ते   ॥10-001-002॥
सेनानिवेशमभितो नातिदूरमवस्थिताः। <br>निकृत्ता निशितैः शस्त्रैः समन्तात्क्षतविक्षताः   ॥10-001-003॥
दीर्घमुष्णं च निःश्वस्य पाण्डवानन्वचिन्तयन्। <br>श्रुत्वा च निनदं घोरं पाण्डवानां जयैषिणाम्   ॥10-001-004॥
अनुसारभयाद्भीताः प्राङ्मुखाः प्राद्रवन्पुनः। <br>ते मुहूर्तं ततो गत्वा श्रान्तवाहाः पिपासिताः   ॥10-001-005॥
नामृष्यन्त महेष्वासाः क्रोधामर्षवशं गताः। <br>राज्ञो वधेन संतप्ता मुहूर्तं समवस्थिताः   ॥10-001-006॥
 धृतराष्ट्र उवाच। <br>अश्रद्धेयमिदं कर्म कृतं भीमेन संजय। <br>यत्स नागायुतप्राणः पुत्रो मम निपातितः   ॥10-001-007॥
अवध्यः सर्वभूतानां वज्रसंहननो युवा। <br>पाण्डवैः समरे पुत्रो निहतो मम संजय   ॥10-001-008॥
न दिष्टमभ्यतिक्रान्तुं शक्यं गावल्गणे नरैः। <br>यत्समेत्य रणे पार्थैः पुत्रो मम निपातितः   ॥10-001-009॥
अद्रिसारमयं नूनं हृदयं मम संजय। <br>हतं पुत्रशतं श्रुत्वा यन्न दीर्णं सहस्रधा   ॥10-001-010॥
कथं हि वृद्धमिथुनं हतपुत्रं भविष्यति। <br>न ह्यहं पाण्डवेयस्य विषये वस्तुमुत्सहे   ॥10-001-011॥
कथं राज्ञः पिता भूत्वा स्वयं राजा च संजय। <br>प्रेष्यभूतः प्रवर्तेयं पाण्डवेयस्य शासनात्   ॥10-001-012॥
आज्ञाप्य पृथिवीं सर्वां स्थित्वा मूर्ध्नि च संजय। <br>कथमद्य भविष्यामि प्रेष्यभूतो दुरन्तकृत्   ॥10-001-013॥
कथं भीमस्य वाक्यानि श्रोतुं शक्ष्यामि संजय। <br>येन पुत्रशतं पूर्णमेकेन निहतं मम   ॥10-001-014॥
कृतं सत्यं वचस्तस्य विदुरस्य महात्मनः। <br>अकुर्वता वचस्तेन मम पुत्रेण संजय   ॥10-001-015॥
अधर्मेण हते तात पुत्रे दुर्योधने मम। <br>कृतवर्मा कृपो द्रौणिः किमकुर्वत संजय   ॥10-001-016॥
 संजय उवाच। <br>गत्वा तु तावका राजन्नातिदूरमवस्थिताः। <br>अपश्यन्त वनं घोरं नानाद्रुमलताकुलम्   ॥10-001-017॥
ते मुहूर्तं तु विश्रम्य लब्धतोयैर्हयोत्तमैः। <br>सूर्यास्तमयवेलायामासेदुः सुमहद्वनम्   ॥10-001-018॥
नानामृगगणैर्जुष्टं नानापक्षिसमाकुलम्। <br>नानाद्रुमलताच्छन्नं नानाव्यालनिषेवितम्   ॥10-001-019॥
नानातोयसमाकीर्णं तडागैरुपशोभितम्। <br>पद्मिनीशतसंछन्नं नीलोत्पलसमायुतम्   ॥10-001-020॥
प्रविश्य तद्वनं घोरं वीक्षमाणाः समन्ततः। <br>शाखासहस्रसंछन्नं न्यग्रोधं ददृशुस्ततः   ॥10-001-021॥
उपेत्य तु तदा राजन्न्यग्रोधं ते महारथाः। <br>ददृशुर्द्विपदां श्रेष्ठाः श्रेष्ठं तं वै वनस्पतिम्   ॥10-001-022॥
तेऽवतीर्य रथेभ्यस्तु विप्रमुच्य च वाजिनः। <br>उपस्पृश्य यथान्यायं संध्यामन्वासत प्रभो   ॥10-001-023॥
ततोऽस्तं पर्वतश्रेष्ठमनुप्राप्ते दिवाकरे। <br>सर्वस्य जगतो धात्री शर्वरी समपद्यत   ॥10-001-024॥
ग्रहनक्षत्रताराभिः प्रकीर्णाभिरलंकृतम्। <br>नभोंऽशुकमिवाभाति प्रेक्षणीयं समन्ततः   ॥10-001-025॥
ईषच्चापि प्रवल्गन्ति ये सत्त्वा रात्रिचारिणः। <br>दिवाचराश्च ये सत्त्वास्ते निद्रावशमागताः   ॥10-001-026॥
रात्रिंचराणां सत्त्वानां निनादोऽभूत्सुदारुणः। <br>क्रव्यादाश्च प्रमुदिता घोरा प्राप्ता च शर्वरी   ॥10-001-027॥
तस्मिन्रात्रिमुखे घोरे दुःखशोकसमन्विताः। <br>कृतवर्मा कृपो द्रौणिरुपोपविविशुः समम्   ॥10-001-028॥
तत्रोपविष्टाः शोचन्तो न्यग्रोधस्य समन्ततः। <br>तमेवार्थमतिक्रान्तं कुरुपाण्डवयोः क्षयम्   ॥10-001-029॥
निद्रया च परीताङ्गा निषेदुर्धरणीतले। <br>श्रमेण सुदृढं युक्ता विक्षता विविधैः शरैः   ॥10-001-030॥
ततो निद्रावशं प्राप्तौ कृपभोजौ महारथौ। <br>सुखोचितावदुःखार्हौ निषण्णौ धरणीतले। <br>तौ तु सुप्तौ महाराज श्रमशोकसमन्वितौ   ॥10-001-031॥
क्रोधामर्षवशं प्राप्तो द्रोणपुत्रस्तु भारत। <br>नैव स्म स जगामाथ निद्रां सर्प इव श्वसन्   ॥10-001-032॥
न लेभे स तु निद्रां वै दह्यमानोऽतिमन्युना। <br>वीक्षां चक्रे महाबाहुस्तद्वनं घोरदर्शनम्   ॥10-001-033॥
वीक्षमाणो वनोद्देशं नानासत्त्वैर्निषेवितम्। <br>अपश्यत महाबाहुर्न्यग्रोधं वायसायुतम्   ॥10-001-034॥
तत्र काकसहस्राणि तां निशां पर्यणामयन्। <br>सुखं स्वपन्तः कौरव्य पृथक्पृथगपाश्रयाः   ॥10-001-035॥
सुप्तेषु तेषु काकेषु विस्रब्धेषु समन्ततः। <br>सोऽपश्यत्सहसायान्तमुलूकं घोरदर्शनम्   ॥10-001-036॥
महास्वनं महाकायं हर्यक्षं बभ्रुपिङ्गलम्। <br>सुदीर्घघोणानखरं सुपर्णमिव वेगिनम्   ॥10-001-037॥
सोऽथ शब्दं मृदुं कृत्वा लीयमान इवाण्डजः। <br>न्यग्रोधस्य ततः शाखां प्रार्थयामास भारत   ॥10-001-038॥
संनिपत्य तु शाखायां न्यग्रोधस्य विहंगमः। <br>सुप्ताञ्जघान सुबहून्वायसान्वायसान्तकः   ॥10-001-039॥
केषांचिदच्छिनत्पक्षाञ्शिरांसि च चकर्त ह। <br>चरणांश्चैव केषांचिद्बभञ्ज चरणायुधः   ॥10-001-040॥
क्षणेनाहन्स बलवान्येऽस्य दृष्टिपथे स्थिताः। <br>तेषां शरीरावयवैः शरीरैश्च विशां पते। <br>न्यग्रोधमण्डलं सर्वं संछन्नं सर्वतोऽभवत्   ॥10-001-041॥
तांस्तु हत्वा ततः काकान्कौशिको मुदितोऽभवत्। <br>प्रतिकृत्य यथाकामं शत्रूणां शत्रुसूदनः   ॥10-001-042॥
तद्दृष्ट्वा सोपधं कर्म कौशिकेन कृतं निशि। <br>तद्भावकृतसंकल्पो द्रौणिरेको व्यचिन्तयत्   ॥10-001-043॥
उपदेशः कृतोऽनेन पक्षिणा मम संयुगे। <br>शत्रूणां क्षपणे युक्तः प्राप्तकालश्च मे मतः   ॥10-001-044॥
नाद्य शक्या मया हन्तुं पाण्डवा जितकाशिनः। <br>बलवन्तः कृतोत्साहा लब्धलक्षाः प्रहारिणः। <br>राज्ञः सकाशे तेषां च प्रतिज्ञातो वधो मया   ॥10-001-045॥
पतंगाग्निसमां वृत्तिमास्थायात्मविनाशिनीम्। <br>न्यायतो युध्यमानस्य प्राणत्यागो न संशयः। <br>छद्मना तु भवेत्सिद्धिः शत्रूणां च क्षयो महान्   ॥10-001-046॥
तत्र संशयितादर्थाद्योऽर्थो निःसंशयो भवेत्। <br>तं जना बहु मन्यन्ते येऽर्थशास्त्रविशारदाः   ॥10-001-047॥
यच्चाप्यत्र भवेद्वाच्यं गर्हितं लोकनिन्दितम्। <br>कर्तव्यं तन्मनुष्येण क्षत्रधर्मेण वर्तता   ॥10-001-048॥
निन्दितानि च सर्वाणि कुत्सितानि पदे पदे। <br>सोपधानि कृतान्येव पाण्डवैरकृतात्मभिः   ॥10-001-049॥
अस्मिन्नर्थे पुरा गीतौ श्रूयेते धर्मचिन्तकैः। <br>श्लोकौ न्यायमवेक्षद्भिस्तत्त्वार्थं तत्त्वदर्शिभिः   ॥10-001-050॥
परिश्रान्ते विदीर्णे च भुञ्जाने चापि शत्रुभिः। <br>प्रस्थाने च प्रवेशे च प्रहर्तव्यं रिपोर्बलम्   ॥10-001-051॥
निद्रार्तमर्धरात्रे च तथा नष्टप्रणायकम्। <br>भिन्नयोधं बलं यच्च द्विधा युक्तं च यद्भवेत्   ॥10-001-052॥
इत्येवं निश्चयं चक्रे सुप्तानां युधि मारणे। <br>पाण्डूनां सह पाञ्चालैर्द्रोणपुत्रः प्रतापवान्   ॥10-001-053॥
स क्रूरां मतिमास्थाय विनिश्चित्य मुहुर्मुहुः। <br>सुप्तौ प्राबोधयत्तौ तु मातुलं भोजमेव च   ॥10-001-054॥
नोत्तरं प्रतिपेदे च तत्र युक्तं ह्रिया वृतः। <br>स मुहूर्तमिव ध्यात्वा बाष्पविह्वलमब्रवीत्   ॥10-001-055॥
हतो दुर्योधनो राजा एकवीरो महाबलः। <br>यस्यार्थे वैरमस्माभिरासक्तं पाण्डवैः सह   ॥10-001-056॥
एकाकी बहुभिः क्षुद्रैराहवे शुद्धविक्रमः। <br>पातितो भीमसेनेन एकादशचमूपतिः   ॥10-001-057॥
वृकोदरेण क्षुद्रेण सुनृशंसमिदं कृतम्। <br>मूर्धाभिषिक्तस्य शिरः पादेन परिमृद्नता   ॥10-001-058॥
विनर्दन्ति स्म पाञ्चालाः क्ष्वेडन्ति च हसन्ति च। <br>धमन्ति शङ्खाञ्शतशो हृष्टा घ्नन्ति च दुन्दुभीन्   ॥10-001-059॥
वादित्रघोषस्तुमुलो विमिश्रः शङ्खनिस्वनैः। <br>अनिलेनेरितो घोरो दिशः पूरयतीव हि   ॥10-001-060॥
अश्वानां हेषमाणानां गजानां चैव बृंहताम्। <br>सिंहनादश्च शूराणां श्रूयते सुमहानयम्   ॥10-001-061॥
दिशं प्राचीं समाश्रित्य हृष्टानां गर्जतां भृशम्। <br>रथनेमिस्वनाश्चैव श्रूयन्ते लोमहर्षणाः   ॥10-001-062॥
पाण्डवैर्धार्तराष्ट्राणां यदिदं कदनं कृतम्। <br>वयमेव त्रयः शिष्टास्तस्मिन्महति वैशसे   ॥10-001-063॥
केचिन्नागशतप्राणाः केचित्सर्वास्त्रकोविदाः। <br>निहताः पाण्डवेयैः स्म मन्ये कालस्य पर्ययम्   ॥10-001-064॥
एवमेतेन भाव्यं हि नूनं कार्येण तत्त्वतः। <br>यथा ह्यस्येदृशी निष्ठा कृते कार्येऽपि दुष्करे   ॥10-001-065॥
भवतोस्तु यदि प्रज्ञा न मोहादपचीयते। <br>व्यापन्नेऽस्मिन्महत्यर्थे यन्नः श्रेयस्तदुच्यताम्   ॥10-001-066॥

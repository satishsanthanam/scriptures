Verse
 कृप उवाच। <br>शुश्रूषुरपि दुर्मेधाः पुरुषोऽनियतेन्द्रियः। <br>नालं वेदयितुं कृत्स्नौ धर्मार्थाविति मे मतिः   ॥10-005-001॥
तथैव तावन्मेधावी विनयं यो न शिक्षति। <br>न च किंचन जानाति सोऽपि धर्मार्थनिश्चयम्   ॥10-005-002॥
शुश्रूषुस्त्वेव मेधावी पुरुषो नियतेन्द्रियः। <br>जानीयादागमान्सर्वान्ग्राह्यं च न विरोधयेत्   ॥10-005-003॥
अनेयस्त्ववमानी यो दुरात्मा पापपूरुषः। <br>दिष्टमुत्सृज्य कल्याणं करोति बहुपापकम्   ॥10-005-004॥
नाथवन्तं तु सुहृदः प्रतिषेधन्ति पातकात्। <br>निवर्तते तु लक्ष्मीवान्नालक्ष्मीवान्निवर्तते   ॥10-005-005॥
यथा ह्युच्चावचैर्वाक्यैः क्षिप्तचित्तो नियम्यते। <br>तथैव सुहृदा शक्यो नशक्यस्त्ववसीदति   ॥10-005-006॥
तथैव सुहृदं प्राज्ञं कुर्वाणं कर्म पापकम्। <br>प्राज्ञाः संप्रतिषेधन्ते यथाशक्ति पुनः पुनः   ॥10-005-007॥
स कल्याणे मतिं कृत्वा नियम्यात्मानमात्मना। <br>कुरु मे वचनं तात येन पश्चान्न तप्यसे   ॥10-005-008॥
न वधः पूज्यते लोके सुप्तानामिह धर्मतः। <br>तथैव न्यस्तशस्त्राणां विमुक्तरथवाजिनाम्   ॥10-005-009॥
ये च ब्रूयुस्तवास्मीति ये च स्युः शरणागताः। <br>विमुक्तमूर्धजा ये च ये चापि हतवाहनाः   ॥10-005-010॥
अद्य स्वप्स्यन्ति पाञ्चाला विमुक्तकवचा विभो। <br>विश्वस्ता रजनीं सर्वे प्रेता इव विचेतसः   ॥10-005-011॥
यस्तेषां तदवस्थानां द्रुह्येत पुरुषोऽनृजुः। <br>व्यक्तं स नरके मज्जेदगाधे विपुलेऽप्लवे   ॥10-005-012॥
सर्वास्त्रविदुषां लोके श्रेष्ठस्त्वमसि विश्रुतः। <br>न च ते जातु लोकेऽस्मिन्सुसूक्ष्ममपि किल्बिषम्   ॥10-005-013॥
त्वं पुनः सूर्यसंकाशः श्वोभूत उदिते रवौ। <br>प्रकाशे सर्वभूतानां विजेता युधि शात्रवान्   ॥10-005-014॥
असंभावितरूपं हि त्वयि कर्म विगर्हितम्। <br>शुक्ले रक्तमिव न्यस्तं भवेदिति मतिर्मम   ॥10-005-015॥
 अश्वत्थामोवाच। <br>एवमेतद्यथात्थ त्वमनुशास्मीह मातुल। <br>तैस्तु पूर्वमयं सेतुः शतधा विदलीकृतः   ॥10-005-016॥
प्रत्यक्षं भूमिपालानां भवतां चापि संनिधौ। <br>न्यस्तशस्त्रो मम पिता धृष्टद्युम्नेन पातितः   ॥10-005-017॥
कर्णश्च पतिते चक्रे रथस्य रथिनां वरः। <br>उत्तमे व्यसने सन्नो हतो गाण्डीवधन्वना   ॥10-005-018॥
तथा शांतनवो भीष्मो न्यस्तशस्त्रो निरायुधः। <br>शिखण्डिनं पुरस्कृत्य हतो गाण्डीवधन्वना   ॥10-005-019॥
भूरिश्रवा महेष्वासस्तथा प्रायगतो रणे। <br>क्रोशतां भूमिपालानां युयुधानेन पातितः   ॥10-005-020॥
दुर्योधनश्च भीमेन समेत्य गदया मृधे। <br>पश्यतां भूमिपालानामधर्मेण निपातितः   ॥10-005-021॥
एकाकी बहुभिस्तत्र परिवार्य महारथैः। <br>अधर्मेण नरव्याघ्रो भीमसेनेन पातितः   ॥10-005-022॥
विलापो भग्नसक्थस्य यो मे राज्ञः परिश्रुतः। <br>वार्त्तिकानां कथयतां स मे मर्माणि कृन्तति   ॥10-005-023॥
एवमधार्मिकाः पापाः पाञ्चाला भिन्नसेतवः। <br>तानेवं भिन्नमर्यादान्किं भवान्न विगर्हति   ॥10-005-024॥
पितृहन्तॄनहं हत्वा पाञ्चालान्निशि सौप्तिके। <br>कामं कीटः पतंगो वा जन्म प्राप्य भवामि वै   ॥10-005-025॥
त्वरे चाहमनेनाद्य यदिदं मे चिकीर्षितम्। <br>तस्य मे त्वरमाणस्य कुतो निद्रा कुतः सुखम्   ॥10-005-026॥
न स जातः पुमाँल्लोके कश्चिन्न च भविष्यति। <br>यो मे व्यावर्तयेदेतां वधे तेषां कृतां मतिम्   ॥10-005-027॥
 संजय उवाच। <br>एवमुक्त्वा महाराज द्रोणपुत्रः प्रतापवान्। <br>एकान्ते योजयित्वाश्वान्प्रायादभिमुखः परान्   ॥10-005-028॥
तमब्रूतां महात्मानौ भोजशारद्वतावुभौ। <br>किमयं स्यन्दनो युक्तः किं च कार्यं चिकीर्षितम्   ॥10-005-029॥
एकसार्थं प्रयातौ स्वस्त्वया सह नरर्षभ। <br>समदुःखसुखौ चैव नावां शङ्कितुमर्हसि   ॥10-005-030॥
अश्वत्थामा तु संक्रुद्धः पितुर्वधमनुस्मरन्। <br>ताभ्यां तथ्यं तदाचख्यौ यदस्यात्मचिकीर्षितम्   ॥10-005-031॥
हत्वा शतसहस्राणि योधानां निशितैः शरैः। <br>न्यस्तशस्त्रो मम पिता धृष्टद्युम्नेन पातितः   ॥10-005-032॥
तं तथैव हनिष्यामि न्यस्तवर्माणमद्य वै। <br>पुत्रं पाञ्चालराजस्य पापं पापेन कर्मणा   ॥10-005-033॥
कथं च निहतः पापः पाञ्चालः पशुवन्मया। <br>शस्त्राहवजितां लोकान्प्राप्नुयादिति मे मतिः   ॥10-005-034॥
क्षिप्रं संनद्धकवचौ सखड्गावात्तकार्मुकौ। <br>समास्थाय प्रतीक्षेतां रथवर्यौ परंतपौ   ॥10-005-035॥
इत्युक्त्वा रथमास्थाय प्रायादभिमुखः परान्। <br>तमन्वगात्कृपो राजन्कृतवर्मा च सात्वतः   ॥10-005-036॥
ते प्रयाता व्यरोचन्त परानभिमुखास्त्रयः। <br>हूयमाना यथा यज्ञे समिद्धा हव्यवाहनाः   ॥10-005-037॥
ययुश्च शिबिरं तेषां संप्रसुप्तजनं विभो। <br>द्वारदेशं तु संप्राप्य द्रौणिस्तस्थौ रथोत्तमे   ॥10-005-038॥

<table border = "1"><tr><td>Verse</td></tr>
<tr><td> धृतराष्ट्र उवाच। <br>तथा प्रयाते शिबिरं द्रोणपुत्रे महारथे। <br>कच्चित्कृपश्च भोजश्च भयार्तौ न न्यवर्तताम्   ॥10-008-001॥</td></tr>
<tr><td>कच्चिन्न वारितौ क्षुद्रै रक्षिभिर्नोपलक्षितौ। <br>असह्यमिति वा मत्वा न निवृत्तौ महारथौ   ॥10-008-002॥</td></tr>
<tr><td>कच्चित्प्रमथ्य शिबिरं हत्वा सोमकपाण्डवान्। <br>दुर्योधनस्य पदवीं गतौ परमिकां रणे   ॥10-008-003॥</td></tr>
<tr><td>पाञ्चालैर्वा विनिहतौ कच्चिन्नास्वपतां क्षितौ। <br>कच्चित्ताभ्यां कृतं कर्म तन्ममाचक्ष्व संजय   ॥10-008-004॥</td></tr>
<tr><td> संजय उवाच। <br>तस्मिन्प्रयाते शिबिरं द्रोणपुत्रे महात्मनि। <br>कृपश्च कृतवर्मा च शिबिरद्वार्यतिष्ठताम्   ॥10-008-005॥</td></tr>
<tr><td>अश्वत्थामा तु तौ दृष्ट्वा यत्नवन्तौ महारथौ। <br>प्रहृष्टः शनकै राजन्निदं वचनमब्रवीत्   ॥10-008-006॥</td></tr>
<tr><td>यत्तौ भवन्तौ पर्याप्तौ सर्वक्षत्रस्य नाशने। <br>किं पुनर्योधशेषस्य प्रसुप्तस्य विशेषतः   ॥10-008-007॥</td></tr>
<tr><td>अहं प्रवेक्ष्ये शिबिरं चरिष्यामि च कालवत्। <br>यथा न कश्चिदपि मे जीवन्मुच्येत मानवः   ॥10-008-008॥</td></tr>
<tr><td>इत्युक्त्वा प्राविशद्द्रौणिः पार्थानां शिबिरं महत्। <br>अद्वारेणाभ्यवस्कन्द्य विहाय भयमात्मनः   ॥10-008-009॥</td></tr>
<tr><td>स प्रविश्य महाबाहुरुद्देशज्ञश्च तस्य ह। <br>धृष्टद्युम्नस्य निलयं शनकैरभ्युपागमत्   ॥10-008-010॥</td></tr>
<tr><td>ते तु कृत्वा महत्कर्म श्रान्ताश्च बलवद्रणे। <br>प्रसुप्ता वै सुविश्वस्ताः स्वसैन्यपरिवारिताः   ॥10-008-011॥</td></tr>
<tr><td>अथ प्रविश्य तद्वेश्म धृष्टद्युम्नस्य भारत। <br>पाञ्चाल्यं शयने द्रौणिरपश्यत्सुप्तमन्तिकात्   ॥10-008-012॥</td></tr>
<tr><td>क्षौमावदाते महति स्पर्ध्यास्तरणसंवृते। <br>माल्यप्रवरसंयुक्ते धूपैश्चूर्णैश्च वासिते   ॥10-008-013॥</td></tr>
<tr><td>तं शयानं महात्मानं विस्रब्धमकुतोभयम्। <br>प्राबोधयत पादेन शयनस्थं महीपते   ॥10-008-014॥</td></tr>
<tr><td>स बुद्ध्वा चरणस्पर्शमुत्थाय रणदुर्मदः। <br>अभ्यजानदमेयात्मा द्रोणपुत्रं महारथम्   ॥10-008-015॥</td></tr>
<tr><td>तमुत्पतन्तं शयनादश्वत्थामा महाबलः। <br>केशेष्वालम्ब्य पाणिभ्यां निष्पिपेष महीतले   ॥10-008-016॥</td></tr>
<tr><td>स बलात्तेन निष्पिष्टः साध्वसेन च भारत। <br>निद्रया चैव पाञ्चाल्यो नाशकच्चेष्टितुं तदा   ॥10-008-017॥</td></tr>
<tr><td>तमाक्रम्य तदा राजन्कण्ठे चोरसि चोभयोः। <br>नदन्तं विस्फुरन्तं च पशुमारममारयत्   ॥10-008-018॥</td></tr>
<tr><td>तुदन्नखैस्तु स द्रौणिं नातिव्यक्तमुदाहरत्। <br>आचार्यपुत्र शस्त्रेण जहि मा मा चिरं कृथाः। <br>त्वत्कृते सुकृताँल्लोकान्गच्छेयं द्विपदां वर   ॥10-008-019॥</td></tr>
<tr><td>तस्याव्यक्तां तु तां वाचं संश्रुत्य द्रौणिरब्रवीत्। <br>आचार्यघातिनां लोका न सन्ति कुलपांसन। <br>तस्माच्छस्त्रेण निधनं न त्वमर्हसि दुर्मते   ॥10-008-020॥</td></tr>
<tr><td>एवं ब्रुवाणस्तं वीरं सिंहो मत्तमिव द्विपम्। <br>मर्मस्वभ्यवधीत्क्रुद्धः पादाष्ठीलैः सुदारुणैः   ॥10-008-021॥</td></tr>
<tr><td>तस्य वीरस्य शब्देन मार्यमाणस्य वेश्मनि। <br>अबुध्यन्त महाराज स्त्रियो ये चास्य रक्षिणः   ॥10-008-022॥</td></tr>
<tr><td>ते दृष्ट्वा वर्ष्मवन्तं तमतिमानुषविक्रमम्। <br>भूतमेव व्यवस्यन्तो न स्म प्रव्याहरन्भयात्   ॥10-008-023॥</td></tr>
<tr><td>तं तु तेनाभ्युपायेन गमयित्वा यमक्षयम्। <br>अध्यतिष्ठत्स तेजस्वी रथं प्राप्य सुदर्शनम्   ॥10-008-024॥</td></tr>
<tr><td>स तस्य भवनाद्राजन्निष्क्रम्यानादयन्दिशः। <br>रथेन शिबिरं प्रायाज्जिघांसुर्द्विषतो बली   ॥10-008-025॥</td></tr>
<tr><td>अपक्रान्ते ततस्तस्मिन्द्रोणपुत्रे महारथे। <br>सह तै रक्षिभिः सर्वैः प्रणेदुर्योषितस्तदा   ॥10-008-026॥</td></tr>
<tr><td>राजानं निहतं दृष्ट्वा भृशं शोकपरायणाः। <br>व्याक्रोशन्क्षत्रियाः सर्वे धृष्टद्युम्नस्य भारत   ॥10-008-027॥</td></tr>
<tr><td>तासां तु तेन शब्देन समीपे क्षत्रियर्षभाः। <br>क्षिप्रं च समनह्यन्त किमेतदिति चाब्रुवन्   ॥10-008-028॥</td></tr>
<tr><td>स्त्रियस्तु राजन्वित्रस्ता भारद्वाजं निरीक्ष्य तम्। <br>अब्रुवन्दीनकण्ठेन क्षिप्रमाद्रवतेति वै   ॥10-008-029॥</td></tr>
<tr><td>राक्षसो वा मनुष्यो वा नैनं जानीमहे वयम्। <br>हत्वा पाञ्चालराजं यो रथमारुह्य तिष्ठति   ॥10-008-030॥</td></tr>
<tr><td>ततस्ते योधमुख्यास्तं सहसा पर्यवारयन्। <br>स तानापततः सर्वान्रुद्रास्त्रेण व्यपोथयत्   ॥10-008-031॥</td></tr>
<tr><td>धृष्टद्युम्नं च हत्वा स तांश्चैवास्य पदानुगान्। <br>अपश्यच्छयने सुप्तमुत्तमौजसमन्तिके   ॥10-008-032॥</td></tr>
<tr><td>तमप्याक्रम्य पादेन कण्ठे चोरसि चौजसा। <br>तथैव मारयामास विनर्दन्तमरिंदमम्   ॥10-008-033॥</td></tr>
<tr><td>युधामन्युस्तु संप्राप्तो मत्त्वा तं रक्षसा हतम्। <br>गदामुद्यम्य वेगेन हृदि द्रौणिमताडयत्   ॥10-008-034॥</td></tr>
<tr><td>तमभिद्रुत्य जग्राह क्षितौ चैनमपातयत्। <br>विस्फुरन्तं च पशुवत्तथैवैनममारयत्   ॥10-008-035॥</td></tr>
<tr><td>तथा स वीरो हत्वा तं ततोऽन्यान्समुपाद्रवत्। <br>संसुप्तानेव राजेन्द्र तत्र तत्र महारथान्। <br>स्फुरतो वेपमानांश्च शमितेव पशून्मखे   ॥10-008-036॥</td></tr>
<tr><td>ततो निस्त्रिंशमादाय जघानान्यान्पृथग्जनान्। <br>भागशो विचरन्मार्गानसियुद्धविशारदः   ॥10-008-037॥</td></tr>
<tr><td>तथैव गुल्मे संप्रेक्ष्य शयानान्मध्यगौल्मिकान्। <br>श्रान्तान्न्यस्तायुधान्सर्वान्क्षणेनैव व्यपोथयत्   ॥10-008-038॥</td></tr>
<tr><td>योधानश्वान्द्विपांश्चैव प्राच्छिनत्स वरासिना। <br>रुधिरोक्षितसर्वाङ्गः कालसृष्ट इवान्तकः   ॥10-008-039॥</td></tr>
<tr><td>विस्फुरद्भिश्च तैर्द्रौणिर्निस्त्रिंशस्योद्यमेन च। <br>आक्षेपेण तथैवासेस्त्रिधा रक्तोक्षितोऽभवत्   ॥10-008-040॥</td></tr>
<tr><td>तस्य लोहितसिक्तस्य दीप्तखड्गस्य युध्यतः। <br>अमानुष इवाकारो बभौ परमभीषणः   ॥10-008-041॥</td></tr>
<tr><td>ये त्वजाग्रत कौरव्य तेऽपि शब्देन मोहिताः। <br>निरीक्ष्यमाणा अन्योन्यं द्रौणिं दृष्ट्वा प्रविव्यथुः   ॥10-008-042॥</td></tr>
<tr><td>तद्रूपं तस्य ते दृष्ट्वा क्षत्रियाः शत्रुकर्शनाः। <br>राक्षसं मन्यमानास्तं नयनानि न्यमीलयन्   ॥10-008-043॥</td></tr>
<tr><td>स घोररूपो व्यचरत्कालवच्छिबिरे ततः। <br>अपश्यद्द्रौपदीपुत्रानवशिष्टांश्च सोमकान्   ॥10-008-044॥</td></tr>
<tr><td>तेन शब्देन वित्रस्ता धनुर्हस्ता महारथाः। <br>धृष्टद्युम्नं हतं श्रुत्वा द्रौपदेया विशां पते। <br>अवाकिरञ्शरव्रातैर्भारद्वाजमभीतवत्   ॥10-008-045॥</td></tr>
<tr><td>ततस्तेन निनादेन संप्रबुद्धाः प्रभद्रकाः। <br>शिलीमुखैः शिखण्डी च द्रोणपुत्रं समार्दयन्   ॥10-008-046॥</td></tr>
<tr><td>भारद्वाजस्तु तान्दृष्ट्वा शरवर्षाणि वर्षतः। <br>ननाद बलवन्नादं जिघांसुस्तान्सुदुर्जयान्   ॥10-008-047॥</td></tr>
<tr><td>ततः परमसंक्रुद्धः पितुर्वधमनुस्मरन्। <br>अवरुह्य रथोपस्थात्त्वरमाणोऽभिदुद्रुवे   ॥10-008-048॥</td></tr>
<tr><td>सहस्रचन्द्रं विपुलं गृहीत्वा चर्म संयुगे। <br>खड्गं च विपुलं दिव्यं जातरूपपरिष्कृतम्। <br>द्रौपदेयानभिद्रुत्य खड्गेन व्यचरद्बली   ॥10-008-049॥</td></tr>
<tr><td>ततः स नरशार्दूलः प्रतिविन्ध्यं तमाहवे। <br>कुक्षिदेशेऽवधीद्राजन्स हतो न्यपतद्भुवि   ॥10-008-050॥</td></tr>
<tr><td>प्रासेन विद्ध्वा द्रौणिं तु सुतसोमः प्रतापवान्। <br>पुनश्चासिं समुद्यम्य द्रोणपुत्रमुपाद्रवत्   ॥10-008-051॥</td></tr>
<tr><td>सुतसोमस्य सासिं तु बाहुं छित्त्वा नरर्षभः। <br>पुनरभ्यहनत्पार्श्वे स भिन्नहृदयोऽपतत्   ॥10-008-052॥</td></tr>
<tr><td>नाकुलिस्तु शतानीको रथचक्रेण वीर्यवान्। <br>दोर्भ्यामुत्क्षिप्य वेगेन वक्षस्येनमताडयत्   ॥10-008-053॥</td></tr>
<tr><td>अताडयच्छतानीकं मुक्तचक्रं द्विजस्तु सः। <br>स विह्वलो ययौ भूमिं ततोऽस्यापाहरच्छिरः   ॥10-008-054॥</td></tr>
<tr><td>श्रुतकर्मा तु परिघं गृहीत्वा समताडयत्। <br>अभिद्रुत्य ततो द्रौणिं सव्ये स फलके भृशम्   ॥10-008-055॥</td></tr>
<tr><td>स तु तं श्रुतकर्माणमास्ये जघ्ने वरासिना। <br>स हतो न्यपतद्भूमौ विमूढो विकृताननः   ॥10-008-056॥</td></tr>
<tr><td>तेन शब्देन वीरस्तु श्रुतकीर्तिर्महाधनुः। <br>अश्वत्थामानमासाद्य शरवर्षैरवाकिरत्   ॥10-008-057॥</td></tr>
<tr><td>तस्यापि शरवर्षाणि चर्मणा प्रतिवार्य सः। <br>सकुण्डलं शिरः कायाद्भ्राजमानमपाहरत्   ॥10-008-058॥</td></tr>
<tr><td>ततो भीष्मनिहन्ता तं सह सर्वैः प्रभद्रकैः। <br>अहनत्सर्वतो वीरं नानाप्रहरणैर्बली। <br>शिलीमुखेन चाप्येनं भ्रुवोर्मध्ये समार्दयत्   ॥10-008-059॥</td></tr>
<tr><td>स तु क्रोधसमाविष्टो द्रोणपुत्रो महाबलः। <br>शिखण्डिनं समासाद्य द्विधा चिच्छेद सोऽसिना   ॥10-008-060॥</td></tr>
<tr><td>शिखण्डिनं ततो हत्वा क्रोधाविष्टः परंतपः। <br>प्रभद्रकगणान्सर्वानभिदुद्राव वेगवान्। <br>यच्च शिष्टं विराटस्य बलं तच्च समाद्रवत्   ॥10-008-061॥</td></tr>
<tr><td>द्रुपदस्य च पुत्राणां पौत्राणां सुहृदामपि। <br>चकार कदनं घोरं दृष्ट्वा दृष्ट्वा महाबलः   ॥10-008-062॥</td></tr>
<tr><td>अन्यानन्यांश्च पुरुषानभिसृत्याभिसृत्य च। <br>न्यकृन्तदसिना द्रौणिरसिमार्गविशारदः   ॥10-008-063॥</td></tr>
<tr><td>कालीं रक्तास्यनयनां रक्तमाल्यानुलेपनाम्। <br>रक्ताम्बरधरामेकां पाशहस्तां शिखण्डिनीम्   ॥10-008-064॥</td></tr>
<tr><td>ददृशुः कालरात्रिं ते स्मयमानामवस्थिताम्। <br>नराश्वकुञ्जरान्पाशैर्बद्ध्वा घोरैः प्रतस्थुषीम्। <br>हरन्तीं विविधान्प्रेतान्पाशबद्धान्विमूर्धजान्   ॥10-008-065॥</td></tr>
<tr><td>स्वप्ने सुप्तान्नयन्तीं तां रात्रिष्वन्यासु मारिष। <br>ददृशुर्योधमुख्यास्ते घ्नन्तं द्रौणिं च नित्यदा   ॥10-008-066॥</td></tr>
<tr><td>यतः प्रवृत्तः संग्रामः कुरुपाण्डवसेनयोः। <br>ततः प्रभृति तां कृत्यामपश्यन्द्रौणिमेव च   ॥10-008-067॥</td></tr>
<tr><td>तांस्तु दैवहतान्पूर्वं पश्चाद्द्रौणिर्न्यपातयत्। <br>त्रासयन्सर्वभूतानि विनदन्भैरवान्रवान्   ॥10-008-068॥</td></tr>
<tr><td>तदनुस्मृत्य ते वीरा दर्शनं पौर्वकालिकम्। <br>इदं तदित्यमन्यन्त दैवेनोपनिपीडिताः   ॥10-008-069॥</td></tr>
<tr><td>ततस्तेन निनादेन प्रत्यबुध्यन्त धन्विनः। <br>शिबिरे पाण्डवेयानां शतशोऽथ सहस्रशः   ॥10-008-070॥</td></tr>
<tr><td>सोऽच्छिनत्कस्यचित्पादौ जघनं चैव कस्यचित्। <br>कांश्चिद्बिभेद पार्श्वेषु कालसृष्ट इवान्तकः   ॥10-008-071॥</td></tr>
<tr><td>अत्युग्रप्रतिपिष्टैश्च नदद्भिश्च भृशातुरैः। <br>गजाश्वमथितैश्चान्यैर्मही कीर्णाभवत्प्रभो   ॥10-008-072॥</td></tr>
<tr><td>क्रोशतां किमिदं कोऽयं किं शब्दः किं नु किं कृतम्। <br>एवं तेषां तदा द्रौणिरन्तकः समपद्यत   ॥10-008-073॥</td></tr>
<tr><td>अपेतशस्त्रसंनाहान्संरब्धान्पाण्डुसृञ्जयान्। <br>प्राहिणोन्मृत्युलोकाय द्रौणिः प्रहरतां वरः   ॥10-008-074॥</td></tr>
<tr><td>ततस्तच्छस्त्रवित्रस्ता उत्पतन्तो भयातुराः। <br>निद्रान्धा नष्टसंज्ञाश्च तत्र तत्र निलिल्यिरे   ॥10-008-075॥</td></tr>
<tr><td>ऊरुस्तम्भगृहीताश्च कश्मलाभिहतौजसः। <br>विनदन्तो भृशं त्रस्ताः संन्यपेषन्परस्परम्   ॥10-008-076॥</td></tr>
<tr><td>ततो रथं पुनर्द्रौणिरास्थितो भीमनिस्वनम्। <br>धनुष्पाणिः शरैरन्यान्प्रेषयद्वै यमक्षयम्   ॥10-008-077॥</td></tr>
<tr><td>पुनरुत्पततः कांश्चिद्दूरादपि नरोत्तमान्। <br>शूरान्संपततश्चान्यान्कालरात्र्यै न्यवेदयत्   ॥10-008-078॥</td></tr>
<tr><td>तथैव स्यन्दनाग्रेण प्रमथन्स विधावति। <br>शरवर्षैश्च विविधैरवर्षच्छात्रवांस्ततः   ॥10-008-079॥</td></tr>
<tr><td>पुनश्च सुविचित्रेण शतचन्द्रेण चर्मणा। <br>तेन चाकाशवर्णेन तदाचरत सोऽसिना   ॥10-008-080॥</td></tr>
<tr><td>तथा स शिबिरं तेषां द्रौणिराहवदुर्मदः। <br>व्यक्षोभयत राजेन्द्र महाह्रदमिव द्विपः   ॥10-008-081॥</td></tr>
<tr><td>उत्पेतुस्तेन शब्देन योधा राजन्विचेतसः। <br>निद्रार्ताश्च भयार्ताश्च व्यधावन्त ततस्ततः   ॥10-008-082॥</td></tr>
<tr><td>विस्वरं चुक्रुशुश्चान्ये बह्वबद्धं तथावदन्। <br>न च स्म प्रतिपद्यन्ते शस्त्राणि वसनानि च   ॥10-008-083॥</td></tr>
<tr><td>विमुक्तकेशाश्चाप्यन्ये नाभ्यजानन्परस्परम्। <br>उत्पतन्तः परे भीताः केचित्तत्र तथाभ्रमन्। <br>पुरीषमसृजन्केचित्केचिन्मूत्रं प्रसुस्रुवुः   ॥10-008-084॥</td></tr>
<tr><td>बन्धनानि च राजेन्द्र संछिद्य तुरगा द्विपाः। <br>समं पर्यपतंश्चान्ये कुर्वन्तो महदाकुलम्   ॥10-008-085॥</td></tr>
<tr><td>तत्र केचिन्नरा भीता व्यलीयन्त महीतले। <br>तथैव तान्निपतितानपिंषन्गजवाजिनः   ॥10-008-086॥</td></tr>
<tr><td>तस्मिंस्तथा वर्तमाने रक्षांसि पुरुषर्षभ। <br>तृप्तानि व्यनदन्नुच्चैर्मुदा भरतसत्तम   ॥10-008-087॥</td></tr>
<tr><td>स शब्दः प्रेरितो राजन्भूतसंघैर्मुदा युतैः। <br>अपूरयद्दिशः सर्वा दिवं चापि महास्वनः   ॥10-008-088॥</td></tr>
<tr><td>तेषामार्तस्वरं श्रुत्वा वित्रस्ता गजवाजिनः। <br>मुक्ताः पर्यपतन्राजन्मृद्नन्तः शिबिरे जनम्   ॥10-008-089॥</td></tr>
<tr><td>तैस्तत्र परिधावद्भिश्चरणोदीरितं रजः। <br>अकरोच्छिबिरे तेषां रजन्यां द्विगुणं तमः   ॥10-008-090॥</td></tr>
<tr><td>तस्मिंस्तमसि संजाते प्रमूढाः सर्वतो जनाः। <br>नाजानन्पितरः पुत्रान्भ्रातॄन्भ्रातर एव च   ॥10-008-091॥</td></tr>
<tr><td>गजा गजानतिक्रम्य निर्मनुष्या हया हयान्। <br>अताडयंस्तथाभञ्जंस्तथामृद्नंश्च भारत   ॥10-008-092॥</td></tr>
<tr><td>ते भग्नाः प्रपतन्तश्च निघ्नन्तश्च परस्परम्। <br>न्यपातयन्त च परान्पातयित्वा तथापिषन्   ॥10-008-093॥</td></tr>
<tr><td>विचेतसः सनिद्राश्च तमसा चावृता नराः। <br>जघ्नुः स्वानेव तत्राथ कालेनाभिप्रचोदिताः   ॥10-008-094॥</td></tr>
<tr><td>त्यक्त्वा द्वाराणि च द्वाःस्थास्तथा गुल्मांश्च गौल्मिकाः। <br>प्राद्रवन्त यथाशक्ति कांदिशीका विचेतसः   ॥10-008-095॥</td></tr>
<tr><td>विप्रनष्टाश्च तेऽन्योन्यं नाजानन्त तदा विभो। <br>क्रोशन्तस्तात पुत्रेति दैवोपहतचेतसः   ॥10-008-096॥</td></tr>
<tr><td>पलायतां दिशस्तेषां स्वानप्युत्सृज्य बान्धवान्। <br>गोत्रनामभिरन्योन्यमाक्रन्दन्त ततो जनाः   ॥10-008-097॥</td></tr>
<tr><td>हाहाकारं च कुर्वाणाः पृथिव्यां शेरते परे। <br>तान्बुद्ध्वा रणमत्तोऽसौ द्रोणपुत्रो व्यपोथयत्   ॥10-008-098॥</td></tr>
<tr><td>तत्रापरे वध्यमाना मुहुर्मुहुरचेतसः। <br>शिबिरान्निष्पतन्ति स्म क्षत्रिया भयपीडिताः   ॥10-008-099॥</td></tr>
<tr><td>तांस्तु निष्पततस्त्रस्ताञ्शिबिराञ्जीवितैषिणः। <br>कृतवर्मा कृपश्चैव द्वारदेशे निजघ्नतुः   ॥10-008-100॥</td></tr>
<tr><td>विशस्त्रयन्त्रकवचान्मुक्तकेशान्कृताञ्जलीन्। <br>वेपमानान्क्षितौ भीतान्नैव कांश्चिदमुञ्चताम्   ॥10-008-101॥</td></tr>
<tr><td>नामुच्यत तयोः कश्चिन्निष्क्रान्तः शिबिराद्बहिः। <br>कृपस्य च महाराज हार्दिक्यस्य च दुर्मतेः   ॥10-008-102॥</td></tr>
<tr><td>भूयश्चैव चिकीर्षन्तौ द्रोणपुत्रस्य तौ प्रियम्। <br>त्रिषु देशेषु ददतुः शिबिरस्य हुताशनम्   ॥10-008-103॥</td></tr>
<tr><td>ततः प्रकाशे शिबिरे खड्गेन पितृनन्दनः। <br>अश्वत्थामा महाराज व्यचरत्कृतहस्तवत्   ॥10-008-104॥</td></tr>
<tr><td>कांश्चिदापततो वीरानपरांश्च प्रधावतः। <br>व्ययोजयत खड्गेन प्राणैर्द्विजवरो नरान्   ॥10-008-105॥</td></tr>
<tr><td>कांश्चिद्योधान्स खड्गेन मध्ये संछिद्य वीर्यवान्। <br>अपातयद्द्रोणसुतः संरब्धस्तिलकाण्डवत्   ॥10-008-106॥</td></tr>
<tr><td>विनदद्भिर्भृशायस्तैर्नराश्वद्विरदोत्तमैः। <br>पतितैरभवत्कीर्णा मेदिनी भरतर्षभ   ॥10-008-107॥</td></tr>
<tr><td>मानुषाणां सहस्रेषु हतेषु पतितेषु च। <br>उदतिष्ठन्कबन्धानि बहून्युत्थाय चापतन्   ॥10-008-108॥</td></tr>
<tr><td>सायुधान्साङ्गदान्बाहून्निचकर्त शिरांसि च। <br>हस्तिहस्तोपमानूरून्हस्तान्पादांश्च भारत   ॥10-008-109॥</td></tr>
<tr><td>पृष्ठच्छिन्नाञ्शिरश्छिन्नान्पार्श्वच्छिन्नांस्तथापरान्। <br>समासाद्याकरोद्द्रौणिः कांश्चिच्चापि पराङ्मुखान्   ॥10-008-110॥</td></tr>
<tr><td>मध्यकायान्नरानन्यांश्चिच्छेदान्यांश्च कर्णतः। <br>अंसदेशे निहत्यान्यान्काये प्रावेशयच्छिरः   ॥10-008-111॥</td></tr>
<tr><td>एवं विचरतस्तस्य निघ्नतः सुबहून्नरान्। <br>तमसा रजनी घोरा बभौ दारुणदर्शना   ॥10-008-112॥</td></tr>
<tr><td>किंचित्प्राणैश्च पुरुषैर्हतैश्चान्यैः सहस्रशः। <br>बहुना च गजाश्वेन भूरभूद्भीमदर्शना   ॥10-008-113॥</td></tr>
<tr><td>यक्षरक्षःसमाकीर्णे रथाश्वद्विपदारुणे। <br>क्रुद्धेन द्रोणपुत्रेण संछिन्नाः प्रापतन्भुवि   ॥10-008-114॥</td></tr>
<tr><td>मातॄरन्ये पितॄनन्ये भ्रातॄनन्ये विचुक्रुशुः। <br>केचिदूचुर्न तत्क्रुद्धैर्धार्तराष्ट्रैः कृतं रणे   ॥10-008-115॥</td></tr>
<tr><td>यत्कृतं नः प्रसुप्तानां रक्षोभिः क्रूरकर्मभिः। <br>असांनिध्याद्धि पार्थानामिदं नः कदनं कृतम्   ॥10-008-116॥</td></tr>
<tr><td>न देवासुरगन्धर्वैर्न यक्षैर्न च राक्षसैः। <br>शक्यो विजेतुं कौन्तेयो गोप्ता यस्य जनार्दनः   ॥10-008-117॥</td></tr>
<tr><td>ब्रह्मण्यः सत्यवाग्दान्तः सर्वभूतानुकम्पकः। <br>न च सुप्तं प्रमत्तं वा न्यस्तशस्त्रं कृताञ्जलिम्। <br>धावन्तं मुक्तकेशं वा हन्ति पार्थो धनंजयः   ॥10-008-118॥</td></tr>
<tr><td>तदिदं नः कृतं घोरं रक्षोभिः क्रूरकर्मभिः। <br>इति लालप्यमानाः स्म शेरते बहवो जनाः   ॥10-008-119॥</td></tr>
<tr><td>स्तनतां च मनुष्याणामपरेषां च कूजताम्। <br>ततो मुहूर्तात्प्राशाम्यत्स शब्दस्तुमुलो महान्   ॥10-008-120॥</td></tr>
<tr><td>शोणितव्यतिषिक्तायां वसुधायां च भूमिप। <br>तद्रजस्तुमुलं घोरं क्षणेनान्तरधीयत   ॥10-008-121॥</td></tr>
<tr><td>संवेष्टमानानुद्विग्नान्निरुत्साहान्सहस्रशः। <br>न्यपातयन्नरान्क्रुद्धः पशून्पशुपतिर्यथा   ॥10-008-122॥</td></tr>
<tr><td>अन्योन्यं संपरिष्वज्य शयानान्द्रवतोऽपरान्। <br>संलीनान्युध्यमानांश्च सर्वान्द्रौणिरपोथयत्   ॥10-008-123॥</td></tr>
<tr><td>दह्यमाना हुताशेन वध्यमानाश्च तेन ते। <br>परस्परं तदा योधा अनयन्यमसादनम्   ॥10-008-124॥</td></tr>
<tr><td>तस्या रजन्यास्त्वर्धेन पाण्डवानां महद्बलम्। <br>गमयामास राजेन्द्र द्रौणिर्यमनिवेशनम्   ॥10-008-125॥</td></tr>
<tr><td>निशाचराणां सत्त्वानां स रात्रिर्हर्षवर्धिनी। <br>आसीन्नरगजाश्वानां रौद्री क्षयकरी भृशम्   ॥10-008-126॥</td></tr>
<tr><td>तत्रादृश्यन्त रक्षांसि पिशाचाश्च पृथग्विधाः। <br>खादन्तो नरमांसानि पिबन्तः शोणितानि च   ॥10-008-127॥</td></tr>
<tr><td>करालाः पिङ्गला रौद्राः शैलदन्ता रजस्वलाः। <br>जटिला दीर्घसक्थाश्च पञ्चपादा महोदराः   ॥10-008-128॥</td></tr>
<tr><td>पश्चादङ्गुलयो रूक्षा विरूपा भैरवस्वनाः। <br>घटजानवोऽतिह्रस्वाश्च नीलकण्ठा विभीषणाः   ॥10-008-129॥</td></tr>
<tr><td>सपुत्रदाराः सुक्रूरा दुर्दर्शनसुनिर्घृणाः। <br>विविधानि च रूपाणि तत्रादृश्यन्त रक्षसाम्   ॥10-008-130॥</td></tr>
<tr><td>पीत्वा च शोणितं हृष्टाः प्रानृत्यन्गणशोऽपरे। <br>इदं वरमिदं मेध्यमिदं स्वाद्विति चाब्रुवन्   ॥10-008-131॥</td></tr>
<tr><td>मेदोमज्जास्थिरक्तानां वसानां च भृशाशिताः। <br>परमांसानि खादन्तः क्रव्यादा मांसजीविनः   ॥10-008-132॥</td></tr>
<tr><td>वसां चाप्यपरे पीत्वा पर्यधावन्विकुक्षिलाः। <br>नानावक्त्रास्तथा रौद्राः क्रव्यादाः पिशिताशिनः   ॥10-008-133॥</td></tr>
<tr><td>अयुतानि च तत्रासन्प्रयुतान्यर्बुदानि च। <br>रक्षसां घोररूपाणां महतां क्रूरकर्मणाम्   ॥10-008-134॥</td></tr>
<tr><td>मुदितानां वितृप्तानां तस्मिन्महति वैशसे। <br>समेतानि बहून्यासन्भूतानि च जनाधिप   ॥10-008-135॥</td></tr>
<tr><td>प्रत्यूषकाले शिबिरात्प्रतिगन्तुमियेष सः। <br>नृशोणितावसिक्तस्य द्रौणेरासीदसित्सरुः। <br>पाणिना सह संश्लिष्ट एकीभूत इव प्रभो   ॥10-008-136॥</td></tr>
<tr><td>स निःशेषानरीन्कृत्वा विरराज जनक्षये। <br>युगान्ते सर्वभूतानि भस्म कृत्वेव पावकः   ॥10-008-137॥</td></tr>
<tr><td>यथाप्रतिज्ञं तत्कर्म कृत्वा द्रौणायनिः प्रभो। <br>दुर्गमां पदवीं कृत्वा पितुरासीद्गतज्वरः   ॥10-008-138॥</td></tr>
<tr><td>यथैव संसुप्तजने शिबिरे प्राविशन्निशि। <br>तथैव हत्वा निःशब्दे निश्चक्राम नरर्षभः   ॥10-008-139॥</td></tr>
<tr><td>निष्क्रम्य शिबिरात्तस्मात्ताभ्यां संगम्य वीर्यवान्। <br>आचख्यौ कर्म तत्सर्वं हृष्टः संहर्षयन्विभो   ॥10-008-140॥</td></tr>
<tr><td>तावप्याचख्यतुस्तस्मै प्रियं प्रियकरौ तदा। <br>पाञ्चालान्सृञ्जयांश्चैव विनिकृत्तान्सहस्रशः। <br>प्रीत्या चोच्चैरुदक्रोशंस्तथैवास्फोटयंस्तलान्   ॥10-008-141॥</td></tr>
<tr><td>एवंविधा हि सा रात्रिः सोमकानां जनक्षये। <br>प्रसुप्तानां प्रमत्तानामासीत्सुभृशदारुणा   ॥10-008-142॥</td></tr>
<tr><td>असंशयं हि कालस्य पर्यायो दुरतिक्रमः। <br>तादृशा निहता यत्र कृत्वास्माकं जनक्षयम्   ॥10-008-143॥</td></tr>
<tr><td> धृतराष्ट्र उवाच। <br>प्रागेव सुमहत्कर्म द्रौणिरेतन्महारथः। <br>नाकरोदीदृशं कस्मान्मत्पुत्रविजये धृतः   ॥10-008-144॥</td></tr>
<tr><td>अथ कस्माद्धते क्षत्रे कर्मेदं कृतवानसौ। <br>द्रोणपुत्रो महेष्वासस्तन्मे शंसितुमर्हसि   ॥10-008-145॥</td></tr>
<tr><td> संजय उवाच। <br>तेषां नूनं भयान्नासौ कृतवान्कुरुनन्दन। <br>असांनिध्याद्धि पार्थानां केशवस्य च धीमतः   ॥10-008-146॥</td></tr>
<tr><td>सात्यकेश्चापि कर्मेदं द्रोणपुत्रेण साधितम्। <br>न हि तेषां समक्षं तान्हन्यादपि मरुत्पतिः   ॥10-008-147॥</td></tr>
<tr><td>एतदीदृशकं वृत्तं राजन्सुप्तजने विभो। <br>ततो जनक्षयं कृत्वा पाण्डवानां महात्ययम्। <br>दिष्ट्या दिष्ट्येति चान्योन्यं समेत्योचुर्महारथाः   ॥10-008-148॥</td></tr>
<tr><td>पर्यष्वजत्ततो द्रौणिस्ताभ्यां च प्रतिनन्दितः। <br>इदं हर्षाच्च सुमहदाददे वाक्यमुत्तमम्   ॥10-008-149॥</td></tr>
<tr><td>पाञ्चाला निहताः सर्वे द्रौपदेयाश्च सर्वशः। <br>सोमका मत्स्यशेषाश्च सर्वे विनिहता मया   ॥10-008-150॥</td></tr>
<tr><td>इदानीं कृतकृत्याः स्म याम तत्रैव माचिरम्। <br>यदि जीवति नो राजा तस्मै शंसामहे प्रियम्   ॥10-008-151॥</td></tr>
</table>
<table border = "1"><tr><td>Verse</td></tr>
<tr><td> गान्धार्युवाच। <br>पश्य माधव पुत्रान्मे शतसंख्याञ्जितक्लमान्। <br>गदया भीमसेनेन भूयिष्ठं निहतान्रणे   ॥11-018-001॥</td></tr>
<tr><td>इदं दुःखतरं मेऽद्य यदिमा मुक्तमूर्धजाः। <br>हतपुत्रा रणे बालाः परिधावन्ति मे स्नुषाः   ॥11-018-002॥</td></tr>
<tr><td>प्रासादतलचारिण्यश्चरणैर्भूषणान्वितैः। <br>आपन्ना यत्स्पृशन्तीमा रुधिरार्द्रां वसुंधराम्   ॥11-018-003॥</td></tr>
<tr><td>गृध्रानुत्सारयन्त्यश्च गोमायून्वायसांस्तथा। <br>शोकेनार्ता विघूर्णन्त्यो मत्ता इव चरन्त्युत   ॥11-018-004॥</td></tr>
<tr><td>एषान्या त्वनवद्याङ्गी करसंमितमध्यमा। <br>घोरं तद्वैशसं दृष्ट्वा निपतत्यतिदुःखिता   ॥11-018-005॥</td></tr>
<tr><td>दृष्ट्वा मे पार्थिवसुतामेतां लक्ष्मणमातरम्। <br>राजपुत्रीं महाबाहो मनो न व्युपशाम्यति   ॥11-018-006॥</td></tr>
<tr><td>भ्रातॄंश्चान्याः पतींश्चान्याः पुत्रांश्च निहतान्भुवि। <br>दृष्ट्वा परिपतन्त्येताः प्रगृह्य सुभुजा भुजान्   ॥11-018-007॥</td></tr>
<tr><td>मध्यमानां तु नारीणां वृद्धानां चापराजित। <br>आक्रन्दं हतबन्धूनां दारुणे वैशसे शृणु   ॥11-018-008॥</td></tr>
<tr><td>रथनीडानि देहांश्च हतानां गजवाजिनाम्। <br>आश्रिताः श्रममोहार्ताः स्थिताः पश्य महाबल   ॥11-018-009॥</td></tr>
<tr><td>अन्या चापहृतं कायाच्चारुकुण्डलमुन्नसम्। <br>स्वस्य बन्धोः शिरः कृष्ण गृहीत्वा पश्य तिष्ठति   ॥11-018-010॥</td></tr>
<tr><td>पूर्वजातिकृतं पापं मन्ये नाल्पमिवानघ। <br>एताभिरनवद्याभिर्मया चैवाल्पमेधया   ॥11-018-011॥</td></tr>
<tr><td>तदिदं धर्मराजेन यातितं नो जनार्दन। <br>न हि नाशोऽस्ति वार्ष्णेय कर्मणोः शुभपापयोः   ॥11-018-012॥</td></tr>
<tr><td>प्रत्यग्रवयसः पश्य दर्शनीयकुचोदराः। <br>कुलेषु जाता ह्रीमत्यः कृष्णपक्षाक्षिमूर्धजाः   ॥11-018-013॥</td></tr>
<tr><td>हंसगद्गदभाषिण्यो दुःखशोकप्रमोहिताः। <br>सारस्य इव वाशन्त्यः पतिताः पश्य माधव   ॥11-018-014॥</td></tr>
<tr><td>फुल्लपद्मप्रकाशानि पुण्डरीकाक्ष योषिताम्। <br>अनवद्यानि वक्त्राणि तपत्यसुखरश्मिवान्   ॥11-018-015॥</td></tr>
<tr><td>ईर्षूणां मम पुत्राणां वासुदेवावरोधनम्। <br>मत्तमातङ्गदर्पाणां पश्यन्त्यद्य पृथग्जनाः   ॥11-018-016॥</td></tr>
<tr><td>शतचन्द्राणि चर्माणि ध्वजांश्चादित्यसंनिभान्। <br>रौक्माणि चैव वर्माणि निष्कानपि च काञ्चनान्   ॥11-018-017॥</td></tr>
<tr><td>शीर्षत्राणानि चैतानि पुत्राणां मे महीतले। <br>पश्य दीप्तानि गोविन्द पावकान्सुहुतानिव   ॥11-018-018॥</td></tr>
<tr><td>एष दुःशासनः शेते शूरेणामित्रघातिना। <br>पीतशोणितसर्वाङ्गो भीमसेनेन पातितः   ॥11-018-019॥</td></tr>
<tr><td>गदया वीरघातिन्या पश्य माधव मे सुतम्। <br>द्यूतक्लेशाननुस्मृत्य द्रौपद्या चोदितेन च   ॥11-018-020॥</td></tr>
<tr><td>उक्ता ह्यनेन पाञ्चाली सभायां द्यूतनिर्जिता। <br>प्रियं चिकीर्षता भ्रातुः कर्णस्य च जनार्दन   ॥11-018-021॥</td></tr>
<tr><td>सहैव सहदेवेन नकुलेनार्जुनेन च। <br>दासभार्यासि पाञ्चालि क्षिप्रं प्रविश नो गृहान्   ॥11-018-022॥</td></tr>
<tr><td>ततोऽहमब्रुवं कृष्ण तदा दुर्योधनं नृपम्। <br>मृत्युपाशपरिक्षिप्तं शकुनिं पुत्र वर्जय   ॥11-018-023॥</td></tr>
<tr><td>निबोधैनं सुदुर्बुद्धिं मातुलं कलहप्रियम्। <br>क्षिप्रमेनं परित्यज्य पुत्र शाम्यस्व पाण्डवैः   ॥11-018-024॥</td></tr>
<tr><td>न बुध्यसे त्वं दुर्बुद्धे भीमसेनममर्षणम्। <br>वाङ्नाराचैस्तुदंस्तीक्ष्णैरुल्काभिरिव कुञ्जरम्   ॥11-018-025॥</td></tr>
<tr><td>तानेष रभसः क्रूरो वाक्शल्यानवधारयन्। <br>उत्ससर्ज विषं तेषु सर्पो गोवृषभेष्विव   ॥11-018-026॥</td></tr>
<tr><td>एष दुःशासनः शेते विक्षिप्य विपुलौ भुजौ। <br>निहतो भीमसेनेन सिंहेनेव महर्षभः   ॥11-018-027॥</td></tr>
<tr><td>अत्यर्थमकरोद्रौद्रं भीमसेनोऽत्यमर्षणः। <br>दुःशासनस्य यत्क्रुद्धोऽपिबच्छोणितमाहवे   ॥11-018-028॥</td></tr>
</table>
Verse
 वैशंपायन उवाच। <br>एवमुक्त्वा तु गान्धारी कुरूणामाविकर्तनम्। <br>अपश्यत्तत्र तिष्ठन्ती सर्वं दिव्येन चक्षुषा   ॥11-016-001॥
पतिव्रता महाभागा समानव्रतचारिणी। <br>उग्रेण तपसा युक्ता सततं सत्यवादिनी   ॥11-016-002॥
वरदानेन कृष्णस्य महर्षेः पुण्यकर्मणः। <br>दिव्यज्ञानबलोपेता विविधं पर्यदेवयत्   ॥11-016-003॥
ददर्श सा बुद्धिमती दूरादपि यथान्तिके। <br>रणाजिरं नृवीराणामद्भुतं लोमहर्षणम्   ॥11-016-004॥
अस्थिकेशपरिस्तीर्णं शोणितौघपरिप्लुतम्। <br>शरीरैर्बहुसाहस्रैर्विनिकीर्णं समन्ततः   ॥11-016-005॥
गजाश्वरथयोधानामावृतं रुधिराविलैः। <br>शरीरैरशिरस्कैश्च विदेहैश्च शिरोगणैः   ॥11-016-006॥
गजाश्वनरवीराणां निःसत्त्वैरभिसंवृतम्। <br>सृगालबडकाकोलकङ्ककाकनिषेवितम्   ॥11-016-007॥
रक्षसां पुरुषादानां मोदनं कुरराकुलम्। <br>अशिवाभिः शिवाभिश्च नादितं गृध्रसेवितम्   ॥11-016-008॥
ततो व्यासाभ्यनुज्ञातो धृतराष्ट्रो महीपतिः। <br>पाण्डुपुत्राश्च ते सर्वे युधिष्ठिरपुरोगमाः   ॥11-016-009॥
वासुदेवं पुरस्कृत्य हतबन्धुं च पार्थिवम्। <br>कुरुस्त्रियः समासाद्य जग्मुरायोधनं प्रति   ॥11-016-010॥
समासाद्य कुरुक्षेत्रं ताः स्त्रियो निहतेश्वराः। <br>अपश्यन्त हतांस्तत्र पुत्रान्भ्रातॄन्पितॄन्पतीन्   ॥11-016-011॥
क्रव्यादैर्भक्ष्यमाणान्वै गोमायुबडवायसैः। <br>भूतैः पिशाचै रक्षोभिर्विविधैश्च निशाचरैः   ॥11-016-012॥
रुद्राक्रीडनिभं दृष्ट्वा तदा विशसनं स्त्रियः। <br>महार्हेभ्योऽथ यानेभ्यो विक्रोशन्त्यो निपेतिरे   ॥11-016-013॥
अदृष्टपूर्वं पश्यन्त्यो दुःखार्ता भरतस्त्रियः। <br>शरीरेष्वस्खलन्नन्या न्यपतंश्चापरा भुवि   ॥11-016-014॥
श्रान्तानां चाप्यनाथानां नासीत्काचन चेतना। <br>पाञ्चालकुरुयोषाणां कृपणं तदभून्महत्   ॥11-016-015॥
दुःखोपहतचित्ताभिः समन्तादनुनादितम्। <br>दृष्ट्वायोधनमत्युग्रं धर्मज्ञा सुबलात्मजा   ॥11-016-016॥
ततः सा पुण्डरीकाक्षमामन्त्र्य पुरुषोत्तमम्। <br>कुरूणां वैशसं दृष्ट्वा दुःखाद्वचनमब्रवीत्   ॥11-016-017॥
पश्यैताः पुण्डरीकाक्ष स्नुषा मे निहतेश्वराः। <br>प्रकीर्णकेशाः क्रोशन्तीः कुररीरिव माधव   ॥11-016-018॥
अमूस्त्वभिसमागम्य स्मरन्त्यो भरतर्षभान्। <br>पृथगेवाभ्यधावन्त पुत्रान्भ्रातॄन्पितॄन्पतीन्   ॥11-016-019॥
वीरसूभिर्महाबाहो हतपुत्राभिरावृतम्। <br>क्वचिच्च वीरपत्नीभिर्हतवीराभिराकुलम्   ॥11-016-020॥
शोभितं पुरुषव्याघ्रैर्भीष्मकर्णाभिमन्युभिः। <br>द्रोणद्रुपदशल्यैश्च ज्वलद्भिरिव पावकैः   ॥11-016-021॥
काञ्चनैः कवचैर्निष्कैर्मणिभिश्च महात्मनाम्। <br>अङ्गदैर्हस्तकेयूरैः स्रग्भिश्च समलंकृतम्   ॥11-016-022॥
वीरबाहुविसृष्टाभिः शक्तिभिः परिघैरपि। <br>खड्गैश्च विमलैस्तीक्ष्णैः सशरैश्च शरासनैः   ॥11-016-023॥
क्रव्यादसंघैर्मुदितैस्तिष्ठद्भिः सहितैः क्वचित्। <br>क्वचिदाक्रीडमानैश्च शयानैरपरैः क्वचित्   ॥11-016-024॥
एतदेवंविधं वीर संपश्यायोधनं विभो। <br>पश्यमाना च दह्यामि शोकेनाहं जनार्दन   ॥11-016-025॥
पाञ्चालानां कुरूणां च विनाशं मधुसूदन। <br>पञ्चानामिव भूतानां नाहं वधमचिन्तयम्   ॥11-016-026॥
तान्सुपर्णाश्च गृध्राश्च निष्कर्षन्त्यसृगुक्षितान्। <br>निगृह्य कवचेषूग्रा भक्षयन्ति सहस्रशः   ॥11-016-027॥
जयद्रथस्य कर्णस्य तथैव द्रोणभीष्मयोः। <br>अभिमन्योर्विनाशं च कश्चिन्तयितुमर्हति   ॥11-016-028॥
अवध्यकल्पान्निहतान्दृष्ट्वाहं मधुसूदन। <br>गृध्रकङ्कबडश्येनश्वसृगालादनीकृतान्   ॥11-016-029॥
अमर्षवशमापन्नान्दुर्योधनवशे स्थितान्। <br>पश्येमान्पुरुषव्याघ्रान्संशान्तान्पावकानिव   ॥11-016-030॥
शयनान्युचिताः सर्वे मृदूनि विमलानि च। <br>विपन्नास्तेऽद्य वसुधां विवृतामधिशेरते   ॥11-016-031॥
बन्दिभिः सततं काले स्तुवद्भिरभिनन्दिताः। <br>शिवानामशिवा घोराः शृण्वन्ति विविधा गिरः   ॥11-016-032॥
ये पुरा शेरते वीराः शयनेषु यशस्विनः। <br>चन्दनागुरुदिग्धाङ्गास्तेऽद्य पांसुषु शेरते   ॥11-016-033॥
तेषामाभरणान्येते गृध्रगोमायुवायसाः। <br>आक्षिपन्त्यशिवा घोरा विनदन्तः पुनः पुनः   ॥11-016-034॥
चापानि विशिखान्पीतान्निस्त्रिंशान्विमला गदाः। <br>युद्धाभिमानिनः प्रीता जीवन्त इव बिभ्रति   ॥11-016-035॥
सुरूपवर्णा बहवः क्रव्यादैरवघट्टिताः। <br>ऋषभप्रतिरूपाक्षाः शेरते हरितस्रजः   ॥11-016-036॥
अपरे पुनरालिङ्ग्य गदाः परिघबाहवः। <br>शेरतेऽभिमुखाः शूरा दयिता इव योषितः   ॥11-016-037॥
बिभ्रतः कवचान्यन्ये विमलान्यायुधानि च। <br>न धर्षयन्ति क्रव्यादा जीवन्तीति जनार्दन   ॥11-016-038॥
क्रव्यादैः कृष्यमाणानामपरेषां महात्मनाम्। <br>शातकौम्भ्यः स्रजश्चित्रा विप्रकीर्णाः समन्ततः   ॥11-016-039॥
एते गोमायवो भीमा निहतानां यशस्विनाम्। <br>कण्ठान्तरगतान्हारानाक्षिपन्ति सहस्रशः   ॥11-016-040॥
सर्वेष्वपररात्रेषु याननन्दन्त बन्दिनः। <br>स्तुतिभिश्च परार्ध्याभिरुपचारैश्च शिक्षिताः   ॥11-016-041॥
तानिमाः परिदेवन्ति दुःखार्ताः परमाङ्गनाः। <br>कृपणं वृष्णिशार्दूल दुःखशोकार्दिता भृशम्   ॥11-016-042॥
रक्तोत्पलवनानीव विभान्ति रुचिराणि वै। <br>मुखानि परमस्त्रीणां परिशुष्काणि केशव   ॥11-016-043॥
रुदितोपरता ह्येता ध्यायन्त्यः संपरिप्लुताः। <br>कुरुस्त्रियोऽभिगच्छन्ति तेन तेनैव दुःखिताः   ॥11-016-044॥
एतान्यादित्यवर्णानि तपनीयनिभानि च। <br>रोषरोदनताम्राणि वक्त्राणि कुरुयोषिताम्   ॥11-016-045॥
आसामपरिपूर्णार्थं निशम्य परिदेवितम्। <br>इतरेतरसंक्रन्दान्न विजानन्ति योषितः   ॥11-016-046॥
एता दीर्घमिवोच्छ्वस्य विक्रुश्य च विलप्य च। <br>विस्पन्दमाना दुःखेन वीरा जहति जीवितम्   ॥11-016-047॥
बह्व्यो दृष्ट्वा शरीराणि क्रोशन्ति विलपन्ति च। <br>पाणिभिश्चापरा घ्नन्ति शिरांसि मृदुपाणयः   ॥11-016-048॥
शिरोभिः पतितैर्हस्तैः सर्वाङ्गैर्यूथशः कृतैः। <br>इतरेतरसंपृक्तैराकीर्णा भाति मेदिनी   ॥11-016-049॥
विशिरस्कानथो कायान्दृष्ट्वा घोराभिनन्दिनः। <br>मुह्यन्त्यनुचिता नार्यो विदेहानि शिरांसि च   ॥11-016-050॥
शिरः कायेन संधाय प्रेक्षमाणा विचेतसः। <br>अपश्यन्त्यो परं तत्र नेदमस्येति दुःखिताः   ॥11-016-051॥
बाहूरुचरणानन्यान्विशिखोन्मथितान्पृथक्। <br>संदधत्योऽसुखाविष्टा मूर्छन्त्येताः पुनः पुनः   ॥11-016-052॥
उत्कृत्तशिरसश्चान्यान्विजग्धान्मृगपक्षिभिः। <br>दृष्ट्वा काश्चिन्न जानन्ति भर्तॄन्भरतयोषितः   ॥11-016-053॥
पाणिभिश्चापरा घ्नन्ति शिरांसि मधुसूदन। <br>प्रेक्ष्य भ्रातॄन्पितॄन्पुत्रान्पतींश्च निहतान्परैः   ॥11-016-054॥
बाहुभिश्च सखड्गैश्च शिरोभिश्च सकुण्डलैः। <br>अगम्यकल्पा पृथिवी मांसशोणितकर्दमा   ॥11-016-055॥
न दुःखेषूचिताः पूर्वं दुःखं गाहन्त्यनिन्दिताः। <br>भ्रातृभिः पितृभिः पुत्रैरुपकीर्णां वसुंधराम्   ॥11-016-056॥
यूथानीव किशोरीणां सुकेशीनां जनार्दन। <br>स्नुषाणां धृतराष्ट्रस्य पश्य वृन्दान्यनेकशः   ॥11-016-057॥
अतो दुःखतरं किं नु केशव प्रतिभाति मे। <br>यदिमाः कुर्वते सर्वा रूपमुच्चावचं स्त्रियः   ॥11-016-058॥
नूनमाचरितं पापं मया पूर्वेषु जन्मसु। <br>या पश्यामि हतान्पुत्रान्पौत्रान्भ्रातॄंश्च केशव। <br>एवमार्ता विलपती ददर्श निहतं सुतम्   ॥11-016-059॥

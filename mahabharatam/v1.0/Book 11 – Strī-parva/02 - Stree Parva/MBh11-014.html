<table border = "1"><tr><td>Verse</td></tr>
<tr><td> वैशंपायन उवाच। <br>तच्छ्रुत्वा वचनं तस्या भीमसेनोऽथ भीतवत्। <br>गान्धारीं प्रत्युवाचेदं वचः सानुनयं तदा   ॥11-014-001॥</td></tr>
<tr><td>अधर्मो यदि वा धर्मस्त्रासात्तत्र मया कृतः। <br>आत्मानं त्रातुकामेन तन्मे त्वं क्षन्तुमर्हसि   ॥11-014-002॥</td></tr>
<tr><td>न हि युद्धेन पुत्रस्ते धर्मेण स महाबलः। <br>शक्यः केनचिदुद्यन्तुमतो विषममाचरम्   ॥11-014-003॥</td></tr>
<tr><td>सैन्यस्यैकोऽवशिष्टोऽयं गदायुद्धे च वीर्यवान्। <br>मां हत्वा न हरेद्राज्यमिति चैतत्कृतं मया   ॥11-014-004॥</td></tr>
<tr><td>राजपुत्रीं च पाञ्चालीमेकवस्त्रां रजस्वलाम्। <br>भवत्या विदितं सर्वमुक्तवान्यत्सुतस्तव   ॥11-014-005॥</td></tr>
<tr><td>सुयोधनमसंगृह्य न शक्या भूः ससागरा। <br>केवला भोक्तुमस्माभिरतश्चैतत्कृतं मया   ॥11-014-006॥</td></tr>
<tr><td>तच्चाप्यप्रियमस्माकं पुत्रस्ते समुपाचरत्। <br>द्रौपद्या यत्सभामध्ये सव्यमूरुमदर्शयत्   ॥11-014-007॥</td></tr>
<tr><td>तत्रैव वध्यः सोऽस्माकं दुराचारोऽम्ब ते सुतः। <br>धर्मराजाज्ञया चैव स्थिताः स्म समये तदा   ॥11-014-008॥</td></tr>
<tr><td>वैरमुद्धुक्षितं राज्ञि पुत्रेण तव तन्महत्। <br>क्लेशिताश्च वने नित्यं तत एतत्कृतं मया   ॥11-014-009॥</td></tr>
<tr><td>वैरस्यास्य गतः पारं हत्वा दुर्योधनं रणे। <br>राज्यं युधिष्ठिरः प्राप्तो वयं च गतमन्यवः   ॥11-014-010॥</td></tr>
<tr><td> गान्धार्युवाच। <br>न तस्यैष वधस्तात यत्प्रशंससि मे सुतम्। <br>कृतवांश्चापि तत्सर्वं यदिदं भाषसे मयि   ॥11-014-011॥</td></tr>
<tr><td>हताश्वे नकुले यत्तद्वृषसेनेन भारत। <br>अपिबः शोणितं संख्ये दुःशासनशरीरजम्   ॥11-014-012॥</td></tr>
<tr><td>सद्भिर्विगर्हितं घोरमनार्यजनसेवितम्। <br>क्रूरं कर्माकरोः कस्मात्तदयुक्तं वृकोदर   ॥11-014-013॥</td></tr>
<tr><td> भीमसेन उवाच। <br>अन्यस्यापि न पातव्यं रुधिरं किं पुनः स्वकम्। <br>यथैवात्मा तथा भ्राता विशेषो नास्ति कश्चन   ॥11-014-014॥</td></tr>
<tr><td>रुधिरं न व्यतिक्रामद्दन्तोष्ठं मेऽम्ब मा शुचः। <br>वैवस्वतस्तु तद्वेद हस्तौ मे रुधिरोक्षितौ   ॥11-014-015॥</td></tr>
<tr><td>हताश्वं नकुलं दृष्ट्वा वृषसेनेन संयुगे। <br>भ्रातॄणां संप्रहृष्टानां त्रासः संजनितो मया   ॥11-014-016॥</td></tr>
<tr><td>केशपक्षपरामर्शे द्रौपद्या द्यूतकारिते। <br>क्रोधाद्यदब्रुवं चाहं तच्च मे हृदि वर्तते   ॥11-014-017॥</td></tr>
<tr><td>क्षत्रधर्माच्च्युतो राज्ञि भवेयं शाश्वतीः समाः। <br>प्रतिज्ञां तामनिस्तीर्य ततस्तत्कृतवानहम्   ॥11-014-018॥</td></tr>
<tr><td>न मामर्हसि गान्धारि दोषेण परिशङ्कितुम्। <br>अनिगृह्य पुरा पुत्रानस्मास्वनपकारिषु   ॥11-014-019॥</td></tr>
<tr><td> गान्धार्युवाच। <br>वृद्धस्यास्य शतं पुत्रान्निघ्नंस्त्वमपराजितः। <br>कस्मान्न शेषयः कंचिद्येनाल्पमपराधितम्   ॥11-014-020॥</td></tr>
<tr><td>संतानमावयोस्तात वृद्धयोर्हृतराज्ययोः। <br>कथमन्धद्वयस्यास्य यष्टिरेका न वर्जिता   ॥11-014-021॥</td></tr>
<tr><td>शेषे ह्यवस्थिते तात पुत्राणामन्तके त्वयि। <br>न मे दुःखं भवेदेतद्यदि त्वं धर्ममाचरः   ॥11-014-022॥</td></tr>
</table>
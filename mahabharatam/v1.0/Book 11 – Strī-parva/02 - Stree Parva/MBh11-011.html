<table border = "1"><tr><td>Verse</td></tr>
<tr><td> वैशंपायन उवाच। <br>हतेषु सर्वसैन्येषु धर्मराजो युधिष्ठिरः। <br>शुश्रुवे पितरं वृद्धं निर्यातं गजसाह्वयात्   ॥11-011-001॥</td></tr>
<tr><td>सोऽभ्ययात्पुत्रशोकार्तः पुत्रशोकपरिप्लुतम्। <br>शोचमानो महाराज भ्रातृभिः सहितस्तदा   ॥11-011-002॥</td></tr>
<tr><td>अन्वीयमानो वीरेण दाशार्हेण महात्मना। <br>युयुधानेन च तथा तथैव च युयुत्सुना   ॥11-011-003॥</td></tr>
<tr><td>तमन्वगात्सुदुःखार्ता द्रौपदी शोककर्शिता। <br>सह पाञ्चालयोषिद्भिर्यास्तत्रासन्समागताः   ॥11-011-004॥</td></tr>
<tr><td>स गङ्गामनु वृन्दानि स्त्रीणां भरतसत्तम। <br>कुररीणामिवार्तानां क्रोशन्तीनां ददर्श ह   ॥11-011-005॥</td></tr>
<tr><td>ताभिः परिवृतो राजा रुदतीभिः सहस्रशः। <br>ऊर्ध्वबाहुभिरार्ताभिर्ब्रुवतीभिः प्रियाप्रिये   ॥11-011-006॥</td></tr>
<tr><td>क्व नु धर्मज्ञता राज्ञः क्व नु साद्यानृशंसता। <br>यदावधीत्पितॄन्भ्रातॄन्गुरून्पुत्रान्सखीनपि   ॥11-011-007॥</td></tr>
<tr><td>घातयित्वा कथं द्रोणं भीष्मं चापि पितामहम्। <br>मनस्तेऽभून्महाबाहो हत्वा चापि जयद्रथम्   ॥11-011-008॥</td></tr>
<tr><td>किं नु राज्येन ते कार्यं पितॄन्भ्रातॄनपश्यतः। <br>अभिमन्युं च दुर्धर्षं द्रौपदेयांश्च भारत   ॥11-011-009॥</td></tr>
<tr><td>अतीत्य ता महाबाहुः क्रोशन्तीः कुररीरिव। <br>ववन्दे पितरं ज्येष्ठं धर्मराजो युधिष्ठिरः   ॥11-011-010॥</td></tr>
<tr><td>ततोऽभिवाद्य पितरं धर्मेणामित्रकर्शनाः। <br>न्यवेदयन्त नामानि पाण्डवास्तेऽपि सर्वशः   ॥11-011-011॥</td></tr>
<tr><td>तमात्मजान्तकरणं पिता पुत्रवधार्दितः। <br>अप्रीयमाणः शोकार्तः पाण्डवं परिषस्वजे   ॥11-011-012॥</td></tr>
<tr><td>धर्मराजं परिष्वज्य सान्त्वयित्वा च भारत। <br>दुष्टात्मा भीममन्वैच्छद्दिधक्षुरिव पावकः   ॥11-011-013॥</td></tr>
<tr><td>स कोपपावकस्तस्य शोकवायुसमीरितः। <br>भीमसेनमयं दावं दिधक्षुरिव दृश्यते   ॥11-011-014॥</td></tr>
<tr><td>तस्य संकल्पमाज्ञाय भीमं प्रत्यशुभं हरिः। <br>भीममाक्षिप्य पाणिभ्यां प्रददौ भीममायसम्   ॥11-011-015॥</td></tr>
<tr><td>प्रागेव तु महाबुद्धिर्बुद्ध्वा तस्येङ्गितं हरिः। <br>संविधानं महाप्राज्ञस्तत्र चक्रे जनार्दनः   ॥11-011-016॥</td></tr>
<tr><td>तं तु गृह्यैव पाणिभ्यां भीमसेनमयस्मयम्। <br>बभञ्ज बलवान्राजा मन्यमानो वृकोदरम्   ॥11-011-017॥</td></tr>
<tr><td>नागायुतबलप्राणः स राजा भीममायसम्। <br>भङ्क्त्वा विमथितोरस्कः सुस्राव रुधिरं मुखात्   ॥11-011-018॥</td></tr>
<tr><td>ततः पपात मेदिन्यां तथैव रुधिरोक्षितः। <br>प्रपुष्पिताग्रशिखरः पारिजात इव द्रुमः   ॥11-011-019॥</td></tr>
<tr><td>पर्यगृह्णत तं विद्वान्सूतो गावल्गणिस्तदा। <br>मैवमित्यब्रवीच्चैनं शमयन्सान्त्वयन्निव   ॥11-011-020॥</td></tr>
<tr><td>स तु कोपं समुत्सृज्य गतमन्युर्महामनाः। <br>हा हा भीमेति चुक्रोश भूयः शोकसमन्वितः   ॥11-011-021॥</td></tr>
<tr><td>तं विदित्वा गतक्रोधं भीमसेनवधार्दितम्। <br>वासुदेवो वरः पुंसामिदं वचनमब्रवीत्   ॥11-011-022॥</td></tr>
<tr><td>मा शुचो धृतराष्ट्र त्वं नैष भीमस्त्वया हतः। <br>आयसी प्रतिमा ह्येषा त्वया राजन्निपातिता   ॥11-011-023॥</td></tr>
<tr><td>त्वां क्रोधवशमापन्नं विदित्वा भरतर्षभ। <br>मयापकृष्टः कौन्तेयो मृत्योर्दंष्ट्रान्तरं गतः   ॥11-011-024॥</td></tr>
<tr><td>न हि ते राजशार्दूल बले तुल्योऽस्ति कश्चन। <br>कः सहेत महाबाहो बाह्वोर्निग्रहणं नरः   ॥11-011-025॥</td></tr>
<tr><td>यथान्तकमनुप्राप्य जीवन्कश्चिन्न मुच्यते। <br>एवं बाह्वन्तरं प्राप्य तव जीवेन्न कश्चन   ॥11-011-026॥</td></tr>
<tr><td>तस्मात्पुत्रेण या सा ते प्रतिमा कारितायसी। <br>भीमस्य सेयं कौरव्य तवैवोपहृता मया   ॥11-011-027॥</td></tr>
<tr><td>पुत्रशोकाभिसंतापाद्धर्मादपहृतं मनः। <br>तव राजेन्द्र तेन त्वं भीमसेनं जिघांससि   ॥11-011-028॥</td></tr>
<tr><td>न च ते तत्क्षमं राजन्हन्यास्त्वं यद्वृकोदरम्। <br>न हि पुत्रा महाराज जीवेयुस्ते कथंचन   ॥11-011-029॥</td></tr>
<tr><td>तस्माद्यत्कृतमस्माभिर्मन्यमानैः क्षमं प्रति। <br>अनुमन्यस्व तत्सर्वं मा च शोके मनः कृथाः   ॥11-011-030॥</td></tr>
</table>
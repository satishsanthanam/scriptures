<table border = "1"><tr><td>Verse</td></tr>
<tr><td> जनमेजय उवाच। <br>गते भगवति व्यासे धृतराष्ट्रो महीपतिः। <br>किमचेष्टत विप्रर्षे तन्मे व्याख्यातुमर्हसि   ॥11-009-001॥</td></tr>
<tr><td> वैशंपायन उवाच। <br>एतच्छ्रुत्वा नरश्रेष्ठ चिरं ध्यात्वा त्वचेतनः। <br>संजयं योजयेत्युक्त्वा विदुरं प्रत्यभाषत   ॥11-009-002॥</td></tr>
<tr><td>क्षिप्रमानय गान्धारीं सर्वाश्च भरतस्त्रियः। <br>वधूं कुन्तीमुपादाय याश्चान्यास्तत्र योषितः   ॥11-009-003॥</td></tr>
<tr><td>एवमुक्त्वा स धर्मात्मा विदुरं धर्मवित्तमम्। <br>शोकविप्रहतज्ञानो यानमेवान्वपद्यत   ॥11-009-004॥</td></tr>
<tr><td>गान्धारी चैव शोकार्ता भर्तुर्वचनचोदिता। <br>सह कुन्त्या यतो राजा सह स्त्रीभिरुपाद्रवत्   ॥11-009-005॥</td></tr>
<tr><td>ताः समासाद्य राजानं भृशं शोकसमन्विताः। <br>आमन्त्र्यान्योन्यमीयुः स्म भृशमुच्चुक्रुशुस्ततः   ॥11-009-006॥</td></tr>
<tr><td>ताः समाश्वासयत्क्षत्ता ताभ्यश्चार्ततरः स्वयम्। <br>अश्रुकण्ठीः समारोप्य ततोऽसौ निर्ययौ पुरात्   ॥11-009-007॥</td></tr>
<tr><td>ततः प्रणादः संजज्ञे सर्वेषु कुरुवेश्मसु। <br>आकुमारं पुरं सर्वमभवच्छोककर्शितम्   ॥11-009-008॥</td></tr>
<tr><td>अदृष्टपूर्वा या नार्यः पुरा देवगणैरपि। <br>पृथग्जनेन दृश्यन्त तास्तदा निहतेश्वराः   ॥11-009-009॥</td></tr>
<tr><td>प्रकीर्य केशान्सुशुभान्भूषणान्यवमुच्य च। <br>एकवस्त्रधरा नार्यः परिपेतुरनाथवत्   ॥11-009-010॥</td></tr>
<tr><td>श्वेतपर्वतरूपेभ्यो गृहेभ्यस्तास्त्वपाक्रमन्। <br>गुहाभ्य इव शैलानां पृषत्यो हतयूथपाः   ॥11-009-011॥</td></tr>
<tr><td>तान्युदीर्णानि नारीणां तदा वृन्दान्यनेकशः। <br>शोकार्तान्यद्रवन्राजन्किशोरीणामिवाङ्गने   ॥11-009-012॥</td></tr>
<tr><td>प्रगृह्य बाहून्क्रोशन्त्यः पुत्रान्भ्रातॄन्पितॄनपि। <br>दर्शयन्तीव ता ह स्म युगान्ते लोकसंक्षयम्   ॥11-009-013॥</td></tr>
<tr><td>विलपन्त्यो रुदन्त्यश्च धावमानास्ततस्ततः। <br>शोकेनाभ्याहतज्ञानाः कर्तव्यं न प्रजज्ञिरे   ॥11-009-014॥</td></tr>
<tr><td>व्रीडां जग्मुः पुरा याः स्म सखीनामपि योषितः। <br>ता एकवस्त्रा निर्लज्जाः श्वश्रूणां पुरतोऽभवन्   ॥11-009-015॥</td></tr>
<tr><td>परस्परं सुसूक्ष्मेषु शोकेष्वाश्वासयन्स्म याः। <br>ताः शोकविह्वला राजन्नुपैक्षन्त परस्परम्   ॥11-009-016॥</td></tr>
<tr><td>ताभिः परिवृतो राजा रुदतीभिः सहस्रशः। <br>निर्ययौ नगराद्दीनस्तूर्णमायोधनं प्रति   ॥11-009-017॥</td></tr>
<tr><td>शिल्पिनो वणिजो वैश्याः सर्वकर्मोपजीविनः। <br>ते पार्थिवं पुरस्कृत्य निर्ययुर्नगराद्बहिः   ॥11-009-018॥</td></tr>
<tr><td>तासां विक्रोशमानानामार्तानां कुरुसंक्षये। <br>प्रादुरासीन्महाञ्शब्दो व्यथयन्भुवनान्युत   ॥11-009-019॥</td></tr>
<tr><td>युगान्तकाले संप्राप्ते भूतानां दह्यतामिव। <br>अभावः स्यादयं प्राप्त इति भूतानि मेनिरे   ॥11-009-020॥</td></tr>
<tr><td>भृशमुद्विग्नमनसस्ते पौराः कुरुसंक्षये। <br>प्राक्रोशन्त महाराज स्वनुरक्तास्तदा भृशम्   ॥11-009-021॥</td></tr>
</table>
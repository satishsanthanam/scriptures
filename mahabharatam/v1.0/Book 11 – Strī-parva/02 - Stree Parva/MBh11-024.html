<table border = "1"><tr><td>Verse</td></tr>
<tr><td> गान्धार्युवाच। <br>सोमदत्तसुतं पश्य युयुधानेन पातितम्। <br>वितुद्यमानं विहगैर्बहुभिर्माधवान्तिके   ॥11-024-001॥</td></tr>
<tr><td>पुत्रशोकाभिसंतप्तः सोमदत्तो जनार्दन। <br>युयुधानं महेष्वासं गर्हयन्निव दृश्यते   ॥11-024-002॥</td></tr>
<tr><td>असौ तु भूरिश्रवसो माता शोकपरिप्लुता। <br>आश्वासयति भर्तारं सोमदत्तमनिन्दिता   ॥11-024-003॥</td></tr>
<tr><td>दिष्ट्या नेदं महाराज दारुणं भरतक्षयम्। <br>कुरुसंक्रन्दनं घोरं युगान्तमनुपश्यसि   ॥11-024-004॥</td></tr>
<tr><td>दिष्ट्या यूपध्वजं वीरं पुत्रं भूरिसहस्रदम्। <br>अनेकक्रतुयज्वानं निहतं नाद्य पश्यसि   ॥11-024-005॥</td></tr>
<tr><td>दिष्ट्या स्नुषाणामाक्रन्दे घोरं विलपितं बहु। <br>न शृणोषि महाराज सारसीनामिवार्णवे   ॥11-024-006॥</td></tr>
<tr><td>एकवस्त्रानुसंवीताः प्रकीर्णासितमूर्धजाः। <br>स्नुषास्ते परिधावन्ति हतापत्या हतेश्वराः   ॥11-024-007॥</td></tr>
<tr><td>श्वापदैर्भक्ष्यमाणं त्वमहो दिष्ट्या न पश्यसि। <br>छिन्नबाहुं नरव्याघ्रमर्जुनेन निपातितम्   ॥11-024-008॥</td></tr>
<tr><td>शलं विनिहतं संख्ये भूरिश्रवसमेव च। <br>स्नुषाश्च विधवाः सर्वा दिष्ट्या नाद्येह पश्यसि   ॥11-024-009॥</td></tr>
<tr><td>दिष्ट्या तत्काञ्चनं छत्रं यूपकेतोर्महात्मनः। <br>विनिकीर्णं रथोपस्थे सौमदत्तेर्न पश्यसि   ॥11-024-010॥</td></tr>
<tr><td>अमूस्तु भूरिश्रवसो भार्याः सात्यकिना हतम्। <br>परिवार्यानुशोचन्ति भर्तारमसितेक्षणाः   ॥11-024-011॥</td></tr>
<tr><td>एता विलप्य बहुलं भर्तृशोकेन कर्शिताः। <br>पतन्त्यभिमुखा भूमौ कृपणं बत केशव   ॥11-024-012॥</td></tr>
<tr><td>बीभत्सुरतिबीभत्सं कर्मेदमकरोत्कथम्। <br>प्रमत्तस्य यदच्छैत्सीद्बाहुं शूरस्य यज्वनः   ॥11-024-013॥</td></tr>
<tr><td>ततः पापतरं कर्म कृतवानपि सात्यकिः। <br>यस्मात्प्रायोपविष्टस्य प्राहार्षीत्संशितात्मनः   ॥11-024-014॥</td></tr>
<tr><td>एको द्वाभ्यां हतः शेषे त्वमधर्मेण धार्मिकः। <br>इति यूपध्वजस्यैताः स्त्रियः क्रोशन्ति माधव   ॥11-024-015॥</td></tr>
<tr><td>भार्या यूपध्वजस्यैषा करसंमितमध्यमा। <br>कृत्वोत्सङ्गे भुजं भर्तुः कृपणं पर्यदेवयत्   ॥11-024-016॥</td></tr>
<tr><td>अयं स रशनोत्कर्षी पीनस्तनविमर्दनः। <br>नाभ्यूरुजघनस्पर्शी नीवीविस्रंसनः करः   ॥11-024-017॥</td></tr>
<tr><td>वासुदेवस्य सांनिध्ये पार्थेनाक्लिष्टकर्मणा। <br>युध्यतः समरेऽन्येन प्रमत्तस्य निपातितः   ॥11-024-018॥</td></tr>
<tr><td>किं नु वक्ष्यसि संसत्सु कथासु च जनार्दन। <br>अर्जुनस्य महत्कर्म स्वयं वा स किरीटवान्   ॥11-024-019॥</td></tr>
<tr><td>इत्येवं गर्हयित्वैषा तूष्णीमास्ते वराङ्गना। <br>तामेतामनुशोचन्ति सपत्न्यः स्वामिव स्नुषाम्   ॥11-024-020॥</td></tr>
<tr><td>गान्धारराजः शकुनिर्बलवान्सत्यविक्रमः। <br>निहतः सहदेवेन भागिनेयेन मातुलः   ॥11-024-021॥</td></tr>
<tr><td>यः पुरा हेमदण्डाभ्यां व्यजनाभ्यां स्म वीज्यते। <br>स एष पक्षिभिः पक्षैः शयान उपवीज्यते   ॥11-024-022॥</td></tr>
<tr><td>यः स्म रूपाणि कुरुते शतशोऽथ सहस्रशः। <br>तस्य मायाविनो माया दग्धाः पाण्डवतेजसा   ॥11-024-023॥</td></tr>
<tr><td>मायया निकृतिप्रज्ञो जितवान्यो युधिष्ठिरम्। <br>सभायां विपुलं राज्यं स पुनर्जीवितं जितः   ॥11-024-024॥</td></tr>
<tr><td>शकुन्ताः शकुनिं कृष्ण समन्तात्पर्युपासते। <br>कितवं मम पुत्राणां विनाशायोपशिक्षितम्   ॥11-024-025॥</td></tr>
<tr><td>एतेनैतन्महद्वैरं प्रसक्तं पाण्डवैः सह। <br>वधाय मम पुत्राणामात्मनः सगणस्य च   ॥11-024-026॥</td></tr>
<tr><td>यथैव मम पुत्राणां लोकाः शस्त्रजिताः प्रभो। <br>एवमस्यापि दुर्बुद्धेर्लोकाः शस्त्रेण वै जिताः   ॥11-024-027॥</td></tr>
<tr><td>कथं च नायं तत्रापि पुत्रान्मे भ्रातृभिः सह। <br>विरोधयेदृजुप्रज्ञाननृजुर्मधुसूदन   ॥11-024-028॥</td></tr>
</table>
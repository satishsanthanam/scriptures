<table border = "1"><tr><td>Verse</td></tr>
<tr><td> वैशंपायन उवाच। <br>धृतराष्ट्राभ्यनुज्ञातास्ततस्ते कुरुपुंगवाः। <br>अभ्ययुर्भ्रातरः सर्वे गान्धारीं सहकेशवाः   ॥11-013-001॥</td></tr>
<tr><td>ततो ज्ञात्वा हतामित्रं धर्मराजं युधिष्ठिरम्। <br>गान्धारी पुत्रशोकार्ता शप्तुमैच्छदनिन्दिता   ॥11-013-002॥</td></tr>
<tr><td>तस्याः पापमभिप्रायं विदित्वा पाण्डवान्प्रति। <br>ऋषिः सत्यवतीपुत्रः प्रागेव समबुध्यत   ॥11-013-003॥</td></tr>
<tr><td>स गङ्गायामुपस्पृश्य पुण्यगन्धं पयः शुचि। <br>तं देशमुपसंपेदे परमर्षिर्मनोजवः   ॥11-013-004॥</td></tr>
<tr><td>दिव्येन चक्षुषा पश्यन्मनसानुद्धतेन च। <br>सर्वप्राणभृतां भावं स तत्र समबुध्यत   ॥11-013-005॥</td></tr>
<tr><td>स स्नुषामब्रवीत्काले कल्यवादी महातपाः। <br>शापकालमवाक्षिप्य शमकालमुदीरयन्   ॥11-013-006॥</td></tr>
<tr><td>न कोपः पाण्डवे कार्यो गान्धारि शममाप्नुहि। <br>रजो निगृह्यतामेतच्छृणु चेदं वचो मम   ॥11-013-007॥</td></tr>
<tr><td>उक्तास्यष्टादशाहानि पुत्रेण जयमिच्छता। <br>शिवमाशास्स्व मे मातर्युध्यमानस्य शत्रुभिः   ॥11-013-008॥</td></tr>
<tr><td>सा तथा याच्यमाना त्वं काले काले जयैषिणा। <br>उक्तवत्यसि गान्धारि यतो धर्मस्ततो जयः   ॥11-013-009॥</td></tr>
<tr><td>न चाप्यतीतां गान्धारि वाचं ते वितथामहम्। <br>स्मरामि भाषमाणायास्तथा प्रणिहिता ह्यसि   ॥11-013-010॥</td></tr>
<tr><td>सा त्वं धर्मं परिस्मृत्य वाचा चोक्त्वा मनस्विनि। <br>कोपं संयच्छ गान्धारि मैवं भूः सत्यवादिनि   ॥11-013-011॥</td></tr>
<tr><td> गान्धार्युवाच। <br>भगवन्नाभ्यसूयामि नैतानिच्छामि नश्यतः। <br>पुत्रशोकेन तु बलान्मनो विह्वलतीव मे   ॥11-013-012॥</td></tr>
<tr><td>यथैव कुन्त्या कौन्तेया रक्षितव्यास्तथा मया। <br>यथैव धृतराष्ट्रेण रक्षितव्यास्तथा मया   ॥11-013-013॥</td></tr>
<tr><td>दुर्योधनापराधेन शकुनेः सौबलस्य च। <br>कर्णदुःशासनाभ्यां च वृत्तोऽयं कुरुसंक्षयः   ॥11-013-014॥</td></tr>
<tr><td>नापराध्यति बीभत्सुर्न च पार्थो वृकोदरः। <br>नकुलः सहदेवो वा नैव जातु युधिष्ठिरः   ॥11-013-015॥</td></tr>
<tr><td>युध्यमाना हि कौरव्याः कृन्तमानाः परस्परम्। <br>निहताः सहिताश्चान्यैस्तत्र नास्त्यप्रियं मम   ॥11-013-016॥</td></tr>
<tr><td>यत्तु कर्माकरोद्भीमो वासुदेवस्य पश्यतः। <br>दुर्योधनं समाहूय गदायुद्धे महामनाः   ॥11-013-017॥</td></tr>
<tr><td>शिक्षयाभ्यधिकं ज्ञात्वा चरन्तं बहुधा रणे। <br>अधो नाभ्यां प्रहृतवांस्तन्मे कोपमवर्धयत्   ॥11-013-018॥</td></tr>
<tr><td>कथं नु धर्मं धर्मज्ञैः समुद्दिष्टं महात्मभिः। <br>त्यजेयुराहवे शूराः प्राणहेतोः कथंचन   ॥11-013-019॥</td></tr>
</table>
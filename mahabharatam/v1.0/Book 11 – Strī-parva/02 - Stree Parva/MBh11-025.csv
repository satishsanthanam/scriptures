Verse
 गान्धार्युवाच। <br>काम्बोजं पश्य दुर्धर्षं काम्बोजास्तरणोचितम्। <br>शयानमृषभस्कन्धं हतं पांसुशु माधव   ॥11-025-001॥
यस्य क्षतजसंदिग्धौ बाहू चन्दनरूषितौ। <br>अवेक्ष्य कृपणं भार्या विलपत्यतिदुःखिता   ॥11-025-002॥
इमौ तौ परिघप्रख्यौ बाहू शुभतलाङ्गुली। <br>ययोर्विवरमापन्नां न रतिर्मां पुराजहत्   ॥11-025-003॥
कां गतिं नु गमिष्यामि त्वया हीना जनेश्वर। <br>दूरबन्धुरनाथेव अतीव मधुरस्वरा   ॥11-025-004॥
आतपे क्लाम्यमानानां विविधानामिव स्रजाम्। <br>क्लान्तानामपि नारीणां न श्रीर्जहति वै तनुम्   ॥11-025-005॥
शयानमभितः शूरं कालिङ्गं मधुसूदन। <br>पश्य दीप्ताङ्गदयुगप्रतिबद्धमहाभुजम्   ॥11-025-006॥
मागधानामधिपतिं जयत्सेनं जनार्दन। <br>परिवार्य प्ररुदिता मागध्यः पश्य योषितः   ॥11-025-007॥
आसामायतनेत्राणां सुस्वराणां जनार्दन। <br>मनःश्रुतिहरो नादो मनो मोहयतीव मे   ॥11-025-008॥
प्रकीर्णसर्वाभरणा रुदन्त्यः शोककर्शिताः। <br>स्वास्तीर्णशयनोपेता मागध्यः शेरते भुवि   ॥11-025-009॥
कोसलानामधिपतिं राजपुत्रं बृहद्बलम्। <br>भर्तारं परिवार्यैताः पृथक्प्ररुदिताः स्त्रियः   ॥11-025-010॥
अस्य गात्रगतान्बाणान्कार्ष्णिबाहुबलार्पितान्। <br>उद्धरन्त्यसुखाविष्टा मूर्छमानाः पुनः पुनः   ॥11-025-011॥
आसां सर्वानवद्यानामातपेन परिश्रमात्। <br>प्रम्लाननलिनाभानि भान्ति वक्त्राणि माधव   ॥11-025-012॥
द्रोणेन निहताः शूराः शेरते रुचिराङ्गदाः। <br>द्रोणेनाभिमुखाः सर्वे भ्रातरः पञ्च केकयाः   ॥11-025-013॥
तप्तकाञ्चनवर्माणस्ताम्रध्वजरथस्रजः। <br>भासयन्ति महीं भासा ज्वलिता इव पावकाः   ॥11-025-014॥
द्रोणेन द्रुपदं संख्ये पश्य माधव पातितम्। <br>महाद्विपमिवारण्ये सिंहेन महता हतम्   ॥11-025-015॥
पाञ्चालराज्ञो विपुलं पुण्डरीकाक्ष पाण्डुरम्। <br>आतपत्रं समाभाति शरदीव दिवाकरः   ॥11-025-016॥
एतास्तु द्रुपदं वृद्धं स्नुषा भार्याश्च दुःखिताः। <br>दग्ध्वा गच्छन्ति पाञ्चाल्यं राजानमपसव्यतः   ॥11-025-017॥
धृष्टकेतुं महेष्वासं चेदिपुंगवमङ्गनाः। <br>द्रोणेन निहतं शूरं हरन्ति हृतचेतसः   ॥11-025-018॥
द्रोणास्त्रमभिहत्यैष विमर्दे मधुसूदन। <br>महेष्वासो हतः शेते नद्या हृत इव द्रुमः   ॥11-025-019॥
एष चेदिपतिः शूरो धृष्टकेतुर्महारथः। <br>शेते विनिहतः संख्ये हत्वा शत्रून्सहस्रशः   ॥11-025-020॥
वितुद्यमानं विहगैस्तं भार्याः प्रत्युपस्थिताः। <br>चेदिराजं हृषीकेश हतं सबलबान्धवम्   ॥11-025-021॥
दाशार्हीपुत्रजं वीरं शयानं सत्यविक्रमम्। <br>आरोप्याङ्के रुदन्त्येताश्चेदिराजवराङ्गनाः   ॥11-025-022॥
अस्य पुत्रं हृषीकेश सुवक्त्रं चारुकुण्डलम्। <br>द्रोणेन समरे पश्य निकृत्तं बहुधा शरैः   ॥11-025-023॥
पितरं नूनमाजिस्थं युध्यमानं परैः सह। <br>नाजहात्पृष्ठतो वीरमद्यापि मधुसूदन   ॥11-025-024॥
एवं ममापि पुत्रस्य पुत्रः पितरमन्वगात्। <br>दुर्योधनं महाबाहो लक्ष्मणः परवीरहा   ॥11-025-025॥
विन्दानुविन्दावावन्त्यौ पतितौ पश्य माधव। <br>हिमान्ते पुष्पितौ शालौ मरुता गलिताविव   ॥11-025-026॥
काञ्चनाङ्गदवर्माणौ बाणखड्गधनुर्धरौ। <br>ऋषभप्रतिरूपाक्षौ शयानौ विमलस्रजौ   ॥11-025-027॥
अवध्याः पाण्डवाः कृष्ण सर्व एव त्वया सह। <br>ये मुक्ता द्रोणभीष्माभ्यां कर्णाद्वैकर्तनात्कृपात्   ॥11-025-028॥
दुर्योधनाद्द्रोणसुतात्सैन्धवाच्च महारथात्। <br>सोमदत्ताद्विकर्णाच्च शूराच्च कृतवर्मणः। <br>ये हन्युः शस्त्रवेगेन देवानपि नरर्षभाः   ॥11-025-029॥
त इमे निहताः संख्ये पश्य कालस्य पर्ययम्। <br>नातिभारोऽस्ति दैवस्य ध्रुवं माधव कश्चन। <br>यदिमे निहताः शूराः क्षत्रियैः क्षत्रियर्षभाः   ॥11-025-030॥
तदैव निहताः कृष्ण मम पुत्रास्तरस्विनः। <br>यदैवाकृतकामस्त्वमुपप्लव्यं गतः पुनः   ॥11-025-031॥
शंतनोश्चैव पुत्रेण प्राज्ञेन विदुरेण च। <br>तदैवोक्तास्मि मा स्नेहं कुरुष्वात्मसुतेष्विति   ॥11-025-032॥
तयोर्न दर्शनं तात मिथ्या भवितुमर्हति। <br>अचिरेणैव मे पुत्रा भस्मीभूता जनार्दन   ॥11-025-033॥
 वैशंपायन उवाच। <br>इत्युक्त्वा न्यपतद्भूमौ गान्धारी शोककर्शिता। <br>दुःखोपहतविज्ञाना धैर्यमुत्सृज्य भारत   ॥11-025-034॥
ततः कोपपरीताङ्गी पुत्रशोकपरिप्लुता। <br>जगाम शौरिं दोषेण गान्धारी व्यथितेन्द्रिया   ॥11-025-035॥
 गान्धार्युवाच। <br>पाण्डवा धार्तराष्ट्राश्च द्रुग्धाः कृष्ण परस्परम्। <br>उपेक्षिता विनश्यन्तस्त्वया कस्माज्जनार्दन   ॥11-025-036॥
शक्तेन बहुभृत्येन विपुले तिष्ठता बले। <br>उभयत्र समर्थेन श्रुतवाक्येन चैव ह   ॥11-025-037॥
इच्छतोपेक्षितो नाशः कुरूणां मधुसूदन। <br>यस्मात्त्वया महाबाहो फलं तस्मादवाप्नुहि   ॥11-025-038॥
पतिशुश्रूषया यन्मे तपः किंचिदुपार्जितम्। <br>तेन त्वां दुरवापात्मञ्शप्स्ये चक्रगदाधर   ॥11-025-039॥
यस्मात्परस्परं घ्नन्तो ज्ञातयः कुरुपाण्डवाः। <br>उपेक्षितास्ते गोविन्द तस्माज्ज्ञातीन्वधिष्यसि   ॥11-025-040॥
त्वमप्युपस्थिते वर्षे षट्त्रिंशे मधुसूदन। <br>हतज्ञातिर्हतामात्यो हतपुत्रो वनेचरः। <br>कुत्सितेनाभ्युपायेन निधनं समवाप्स्यसि   ॥11-025-041॥
तवाप्येवं हतसुता निहतज्ञातिबान्धवाः। <br>स्त्रियः परिपतिष्यन्ति यथैता भरतस्त्रियः   ॥11-025-042॥
 वैशंपायन उवाच। <br>तच्छ्रुत्वा वचनं घोरं वासुदेवो महामनाः। <br>उवाच देवीं गान्धारीमीषदभ्युत्स्मयन्निव   ॥11-025-043॥
संहर्ता वृष्णिचक्रस्य नान्यो मद्विद्यते शुभे। <br>जानेऽहमेतदप्येवं चीर्णं चरसि क्षत्रिये   ॥11-025-044॥
अवध्यास्ते नरैरन्यैरपि वा देवदानवैः। <br>परस्परकृतं नाशमतः प्राप्स्यन्ति यादवाः   ॥11-025-045॥
इत्युक्तवति दाशार्हे पाण्डवास्त्रस्तचेतसः। <br>बभूवुर्भृशसंविग्ना निराशाश्चापि जीविते   ॥11-025-046॥

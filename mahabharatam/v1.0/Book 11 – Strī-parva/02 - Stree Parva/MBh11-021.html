<table border = "1"><tr><td>Verse</td></tr>
<tr><td> गान्धार्युवाच। <br>एष वैकर्तनः शेते महेष्वासो महारथः। <br>ज्वलितानलवत्संख्ये संशान्तः पार्थतेजसा   ॥11-021-001॥</td></tr>
<tr><td>पश्य वैकर्तनं कर्णं निहत्यातिरथान्बहून्। <br>शोणितौघपरीताङ्गं शयानं पतितं भुवि   ॥11-021-002॥</td></tr>
<tr><td>अमर्षी दीर्घरोषश्च महेष्वासो महारथः। <br>रणे विनिहतः शेते शूरो गाण्डीवधन्वना   ॥11-021-003॥</td></tr>
<tr><td>यं स्म पाण्डवसंत्रासान्मम पुत्रा महारथाः। <br>प्रायुध्यन्त पुरस्कृत्य मातङ्गा इव यूथपम्   ॥11-021-004॥</td></tr>
<tr><td>शार्दूलमिव सिंहेन समरे सव्यसाचिना। <br>मातङ्गमिव मत्तेन मातङ्गेन निपातितम्   ॥11-021-005॥</td></tr>
<tr><td>समेताः पुरुषव्याघ्र निहतं शूरमाहवे। <br>प्रकीर्णमूर्धजाः पत्न्यो रुदत्यः पर्युपासते   ॥11-021-006॥</td></tr>
<tr><td>उद्विग्नः सततं यस्माद्धर्मराजो युधिष्ठिरः। <br>त्रयोदश समा निद्रां चिन्तयन्नाध्यगच्छत   ॥11-021-007॥</td></tr>
<tr><td>अनाधृष्यः परैर्युद्धे शत्रुभिर्मघवानिव। <br>युगान्ताग्निरिवार्चिष्मान्हिमवानिव च स्थिरः   ॥11-021-008॥</td></tr>
<tr><td>स भूत्वा शरणं वीरो धार्तराष्ट्रस्य माधव। <br>भूमौ विनिहतः शेते वातरुग्ण इव द्रुमः   ॥11-021-009॥</td></tr>
<tr><td>पश्य कर्णस्य पत्नीं त्वं वृषसेनस्य मातरम्। <br>लालप्यमानाः करुणं रुदतीं पतितां भुवि   ॥11-021-010॥</td></tr>
<tr><td>आचार्यशापोऽनुगतो ध्रुवं त्वां; यदग्रसच्चक्रमियं धरा ते। <br>ततः शरेणापहृतं शिरस्ते; धनंजयेनाहवे शत्रुमध्ये   ॥11-021-011॥</td></tr>
<tr><td>अहो धिगेषा पतिता विसंज्ञा; समीक्ष्य जाम्बूनदबद्धनिष्कम्। <br>कर्णं महाबाहुमदीनसत्त्वं; सुषेणमाता रुदती भृशार्ता   ॥11-021-012॥</td></tr>
<tr><td>अल्पावशेषो हि कृतो महात्मा; शरीरभक्षैः परिभक्षयद्भिः। <br>द्रष्टुं न संप्रीतिकरः शशीव; कृष्णश्य पक्षस्य चतुर्दशाहे   ॥11-021-013॥</td></tr>
<tr><td>सावर्तमाना पतिता पृथिव्या;मुत्थाय दीना पुनरेव चैषा। <br>कर्णस्य वक्त्रं परिजिघ्रमाणा; रोरूयते पुत्रवधाभितप्ता   ॥11-021-014॥</td></tr>
</table>
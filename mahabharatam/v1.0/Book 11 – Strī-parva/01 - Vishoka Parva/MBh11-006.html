<table border = "1"><tr><td>Verse</td></tr>
<tr><td> धृतराष्ट्र उवाच। <br>अहो खलु महद्दुःखं कृच्छ्रवासं वसत्यसौ। <br>कथं तस्य रतिस्तत्र तुष्टिर्वा वदतां वर   ॥11-006-001॥</td></tr>
<tr><td>स देशः क्व नु यत्रासौ वसते धर्मसंकटे। <br>कथं वा स विमुच्येत नरस्तस्मान्महाभयात्   ॥11-006-002॥</td></tr>
<tr><td>एतन्मे सर्वमाचक्ष्व साधु चेष्टामहे तथा। <br>कृपा मे महती जाता तस्याभ्युद्धरणेन हि   ॥11-006-003॥</td></tr>
<tr><td> विदुर उवाच। <br>उपमानमिदं राजन्मोक्षविद्भिरुदाहृतम्। <br>सुगतिं विन्दते येन परलोकेषु मानवः   ॥11-006-004॥</td></tr>
<tr><td>यत्तदुच्यति कान्तारं महत्संसार एव सः। <br>वनं दुर्गं हि यत्त्वेतत्संसारगहनं हि तत्   ॥11-006-005॥</td></tr>
<tr><td>ये च ते कथिता व्याला व्याधयस्ते प्रकीर्तिताः। <br>या सा नारी बृहत्काया अधितिष्ठति तत्र वै। <br>तामाहुस्तु जरां प्राज्ञा वर्णरूपविनाशिनीम्   ॥11-006-006॥</td></tr>
<tr><td>यस्तत्र कूपो नृपते स तु देहः शरीरिणाम्। <br>यस्तत्र वसतेऽधस्तान्महाहिः काल एव सः। <br>अन्तकः सर्वभूतानां देहिनां सर्वहार्यसौ   ॥11-006-007॥</td></tr>
<tr><td>कूपमध्ये च या जाता वल्ली यत्र स मानवः। <br>प्रताने लम्बते सा तु जीविताशा शरीरिणाम्   ॥11-006-008॥</td></tr>
<tr><td>स यस्तु कूपवीनाहे तं वृक्षं परिसर्पति। <br>षड्वक्त्रः कुञ्जरो राजन्स तु संवत्सरः स्मृतः। <br>मुखानि ऋतवो मासाः पादा द्वादश कीर्तिताः   ॥11-006-009॥</td></tr>
<tr><td>ये तु वृक्षं निकृन्तन्ति मूषकाः सततोत्थिताः। <br>रात्र्यहानि तु तान्याहुर्भूतानां परिचिन्तकाः। <br>ये ते मधुकरास्तत्र कामास्ते परिकीर्तिताः   ॥11-006-010॥</td></tr>
<tr><td>यास्तु ता बहुशो धाराः स्रवन्ति मधुनिस्रवम्। <br>तांस्तु कामरसान्विद्याद्यत्र मज्जन्ति मानवाः   ॥11-006-011॥</td></tr>
<tr><td>एवं संसारचक्रस्य परिवृत्तिं स्म ये विदुः। <br>ते वै संसारचक्रस्य पाशांश्छिन्दन्ति वै बुधाः   ॥11-006-012॥</td></tr>
</table>
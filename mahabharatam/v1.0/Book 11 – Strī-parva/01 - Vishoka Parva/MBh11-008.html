<table border = "1"><tr><td>Verse</td></tr>
<tr><td> वैशंपायन उवाच। <br>विदुरस्य तु तद्वाक्यं निशम्य कुरुसत्तमः। <br>पुत्रशोकाभिसंतप्तः पपात भुवि मूर्छितः   ॥11-008-001॥</td></tr>
<tr><td>तं तथा पतितं भूमौ निःसंज्ञं प्रेक्ष्य बान्धवाः। <br>कृष्णद्वैपायनश्चैव क्षत्ता च विदुरस्तथा   ॥11-008-002॥</td></tr>
<tr><td>संजयः सुहृदश्चान्ये द्वाःस्था ये चास्य संमताः। <br>जलेन सुखशीतेन तालवृन्तैश्च भारत   ॥11-008-003॥</td></tr>
<tr><td>पस्पृशुश्च करैर्गात्रं वीजमानाश्च यत्नतः। <br>अन्वासन्सुचिरं कालं धृतराष्ट्रं तथागतम्   ॥11-008-004॥</td></tr>
<tr><td>अथ दीर्घस्य कालस्य लब्धसंज्ञो महीपतिः। <br>विललाप चिरं कालं पुत्राधिभिरभिप्लुतः   ॥11-008-005॥</td></tr>
<tr><td>धिगस्तु खलु मानुष्यं मानुष्ये च परिग्रहम्। <br>यतोमूलानि दुःखानि संभवन्ति मुहुर्मुहुः   ॥11-008-006॥</td></tr>
<tr><td>पुत्रनाशेऽर्थनाशे च ज्ञातिसंबन्धिनामपि। <br>प्राप्यते सुमहद्दुःखं विषाग्निप्रतिमं विभो   ॥11-008-007॥</td></tr>
<tr><td>येन दह्यन्ति गात्राणि येन प्रज्ञा विनश्यति। <br>येनाभिभूतः पुरुषो मरणं बहु मन्यते   ॥11-008-008॥</td></tr>
<tr><td>तदिदं व्यसनं प्राप्तं मया भाग्यविपर्ययात्। <br>तच्चैवाहं करिष्यामि अद्यैव द्विजसत्तम   ॥11-008-009॥</td></tr>
<tr><td>इत्युक्त्वा तु महात्मानं पितरं ब्रह्मवित्तमम्। <br>धृतराष्ट्रोऽभवन्मूढः शोकं च परमं गतः। <br>अभूच्च तूष्णीं राजासौ ध्यायमानो महीपते   ॥11-008-010॥</td></tr>
<tr><td>तस्य तद्वचनं श्रुत्वा कृष्णद्वैपायनः प्रभुः। <br>पुत्रशोकाभिसंतप्तं पुत्रं वचनमब्रवीत्   ॥11-008-011॥</td></tr>
<tr><td>धृतराष्ट्र महाबाहो यत्त्वां वक्ष्यामि तच्छृणु। <br>श्रुतवानसि मेधावी धर्मार्थकुशलस्तथा   ॥11-008-012॥</td></tr>
<tr><td>न तेऽस्त्यविदितं किंचिद्वेदितव्यं परंतप। <br>अनित्यतां हि मर्त्यानां विजानासि न संशयः   ॥11-008-013॥</td></tr>
<tr><td>अध्रुवे जीवलोके च स्थाने वाशाश्वते सति। <br>जीविते मरणान्ते च कस्माच्छोचसि भारत   ॥11-008-014॥</td></tr>
<tr><td>प्रत्यक्षं तव राजेन्द्र वैरस्यास्य समुद्भवः। <br>पुत्रं ते कारणं कृत्वा कालयोगेन कारितः   ॥11-008-015॥</td></tr>
<tr><td>अवश्यं भवितव्ये च कुरूणां वैशसे नृप। <br>कस्माच्छोचसि ताञ्शूरान्गतान्परमिकां गतिम्   ॥11-008-016॥</td></tr>
<tr><td>जानता च महाबाहो विदुरेण महात्मना। <br>यतितं सर्वयत्नेन शमं प्रति जनेश्वर   ॥11-008-017॥</td></tr>
<tr><td>न च दैवकृतो मार्गः शक्यो भूतेन केनचित्। <br>घटतापि चिरं कालं नियन्तुमिति मे मतिः   ॥11-008-018॥</td></tr>
<tr><td>देवतानां हि यत्कार्यं मया प्रत्यक्षतः श्रुतम्। <br>तत्तेऽहं संप्रवक्ष्यामि कथं स्थैर्यं भवेत्तव   ॥11-008-019॥</td></tr>
<tr><td>पुराहं त्वरितो यातः सभामैन्द्रीं जितक्लमः। <br>अपश्यं तत्र च तदा समवेतान्दिवौकसः। <br>नारदप्रमुखांश्चापि सर्वान्देवऋषींस्तथा   ॥11-008-020॥</td></tr>
<tr><td>तत्र चापि मया दृष्टा पृथिवी पृथिवीपते। <br>कार्यार्थमुपसंप्राप्ता देवतानां समीपतः   ॥11-008-021॥</td></tr>
<tr><td>उपगम्य तदा धात्री देवानाह समागतान्। <br>यत्कार्यं मम युष्माभिर्ब्रह्मणः सदने तदा। <br>प्रतिज्ञातं महाभागास्तच्छीघ्रं संविधीयताम्   ॥11-008-022॥</td></tr>
<tr><td>तस्यास्तद्वचनं श्रुत्वा विष्णुर्लोकनमस्कृतः। <br>उवाच प्रहसन्वाक्यं पृथिवीं देवसंसदि   ॥11-008-023॥</td></tr>
<tr><td>धृतराष्ट्रस्य पुत्राणां यस्तु ज्येष्ठः शतस्य वै। <br>दुर्योधन इति ख्यातः स ते कार्यं करिष्यति। <br>तं च प्राप्य महीपालं कृतकृत्या भविष्यसि   ॥11-008-024॥</td></tr>
<tr><td>तस्यार्थे पृथिवीपालाः कुरुक्षेत्रे समागताः। <br>अन्योन्यं घातयिष्यन्ति दृढैः शस्त्रैः प्रहारिणः   ॥11-008-025॥</td></tr>
<tr><td>ततस्ते भविता देवि भारस्य युधि नाशनम्। <br>गच्छ शीघ्रं स्वकं स्थानं लोकान्धारय शोभने   ॥11-008-026॥</td></tr>
<tr><td>स एष ते सुतो राजँल्लोकसंहारकारणात्। <br>कलेरंशः समुत्पन्नो गान्धार्या जठरे नृप   ॥11-008-027॥</td></tr>
<tr><td>अमर्षी चपलश्चापि क्रोधनो दुष्प्रसाधनः। <br>दैवयोगात्समुत्पन्ना भ्रातरश्चास्य तादृशाः   ॥11-008-028॥</td></tr>
<tr><td>शकुनिर्मातुलश्चैव कर्णश्च परमः सखा। <br>समुत्पन्ना विनाशार्थं पृथिव्यां सहिता नृपाः। <br>एतमर्थं महाबाहो नारदो वेद तत्त्वतः   ॥11-008-029॥</td></tr>
<tr><td>आत्मापराधात्पुत्रास्ते विनष्टाः पृथिवीपते। <br>मा ताञ्शोचस्व राजेन्द्र न हि शोकेऽस्ति कारणम्   ॥11-008-030॥</td></tr>
<tr><td>न हि ते पाण्डवाः स्वल्पमपराध्यन्ति भारत। <br>पुत्रास्तव दुरात्मानो यैरियं घातिता मही   ॥11-008-031॥</td></tr>
<tr><td>नारदेन च भद्रं ते पूर्वमेव न संशयः। <br>युधिष्ठिरस्य समितौ राजसूये निवेदितम्   ॥11-008-032॥</td></tr>
<tr><td>पाण्डवाः कौरवाश्चैव समासाद्य परस्परम्। <br>न भविष्यन्ति कौन्तेय यत्ते कृत्यं तदाचर   ॥11-008-033॥</td></tr>
<tr><td>नारदस्य वचः श्रुत्वा तदाशोचन्त पाण्डवाः। <br>एतत्ते सर्वमाख्यातं देवगुह्यं सनातनम्   ॥11-008-034॥</td></tr>
<tr><td>कथं ते शोकनाशः स्यात्प्राणेषु च दया प्रभो। <br>स्नेहश्च पाण्डुपुत्रेषु ज्ञात्वा दैवकृतं विधिम्   ॥11-008-035॥</td></tr>
<tr><td>एष चार्थो महाबाहो पूर्वमेव मया श्रुतः। <br>कथितो धर्मराजस्य राजसूये क्रतूत्तमे   ॥11-008-036॥</td></tr>
<tr><td>यतितं धर्मपुत्रेण मया गुह्ये निवेदिते। <br>अविग्रहे कौरवाणां दैवं तु बलवत्तरम्   ॥11-008-037॥</td></tr>
<tr><td>अनतिक्रमणीयो हि विधी राजन्कथंचन। <br>कृतान्तस्य हि भूतेन स्थावरेण त्रसेन च   ॥11-008-038॥</td></tr>
<tr><td>भवान्धर्मपरो यत्र बुद्धिश्रेष्ठश्च भारत। <br>मुह्यते प्राणिनां ज्ञात्वा गतिं चागतिमेव च   ॥11-008-039॥</td></tr>
<tr><td>त्वां तु शोकेन संतप्तं मुह्यमानं मुहुर्मुहुः। <br>ज्ञात्वा युधिष्ठिरो राजा प्राणानपि परित्यजेत्   ॥11-008-040॥</td></tr>
<tr><td>कृपालुर्नित्यशो वीरस्तिर्यग्योनिगतेष्वपि। <br>स कथं त्वयि राजेन्द्र कृपां वै न करिष्यति   ॥11-008-041॥</td></tr>
<tr><td>मम चैव नियोगेन विधेश्चाप्यनिवर्तनात्। <br>पाण्डवानां च कारुण्यात्प्राणान्धारय भारत   ॥11-008-042॥</td></tr>
<tr><td>एवं ते वर्तमानस्य लोके कीर्तिर्भविष्यति। <br>धर्मश्च सुमहांस्तात तप्तं स्याच्च तपश्चिरात्   ॥11-008-043॥</td></tr>
<tr><td>पुत्रशोकसमुत्पन्नं हुताशं ज्वलितं यथा। <br>प्रज्ञाम्भसा महाराज निर्वापय सदा सदा   ॥11-008-044॥</td></tr>
<tr><td>एतच्छ्रुत्वा तु वचनं व्यासस्यामिततेजसः। <br>मुहूर्तं समनुध्याय धृतराष्ट्रोऽभ्यभाषत   ॥11-008-045॥</td></tr>
<tr><td>महता शोकजालेन प्रणुन्नोऽस्मि द्विजोत्तम। <br>नात्मानमवबुध्यामि मुह्यमानो मुहुर्मुहुः   ॥11-008-046॥</td></tr>
<tr><td>इदं तु वचनं श्रुत्वा तव दैवनियोगजम्। <br>धारयिष्याम्यहं प्राणान्यतिष्ये च नशोचितुम्   ॥11-008-047॥</td></tr>
<tr><td>एतच्छ्रुत्वा तु वचनं व्यासः सत्यवतीसुतः। <br>धृतराष्ट्रस्य राजेन्द्र तत्रैवान्तरधीयत   ॥11-008-048॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>कथं संसारगहनं विज्ञेयं वदतां वर। <br>एतदिच्छाम्यहं श्रोतुं तत्त्वमाख्याहि पृच्छतः   ॥11-004-001॥</td></tr>
<tr><td> विदुर उवाच। <br>जन्मप्रभृति भूतानां क्रियाः सर्वाः शृणु प्रभो। <br>पूर्वमेवेह कलले वसते किंचिदन्तरम्   ॥11-004-002॥</td></tr>
<tr><td>ततः स पञ्चमेऽतीते मासे मांसं प्रकल्पयेत्। <br>ततः सर्वाङ्गसंपूर्णो गर्भो मासे प्रजायते   ॥11-004-003॥</td></tr>
<tr><td>अमेध्यमध्ये वसति मांसशोणितलेपने। <br>ततस्तु वायुवेगेन ऊर्ध्वपादो ह्यधःशिराः   ॥11-004-004॥</td></tr>
<tr><td>योनिद्वारमुपागम्य बहून्क्लेशान्समृच्छति। <br>योनिसंपीडनाच्चैव पूर्वकर्मभिरन्वितः   ॥11-004-005॥</td></tr>
<tr><td>तस्मान्मुक्तः स संसारादन्यान्पश्यत्युपद्रवान्। <br>ग्रहास्तमुपसर्पन्ति सारमेया इवामिषम्   ॥11-004-006॥</td></tr>
<tr><td>ततः प्राप्तोत्तरे काले व्याधयश्चापि तं तथा। <br>उपसर्पन्ति जीवन्तं बध्यमानं स्वकर्मभिः   ॥11-004-007॥</td></tr>
<tr><td>बद्धमिन्द्रियपाशैस्तं सङ्गस्वादुभिरातुरम्। <br>व्यसनान्युपवर्तन्ते विविधानि नराधिप। <br>बध्यमानश्च तैर्भूयो नैव तृप्तिमुपैति सः   ॥11-004-008॥</td></tr>
<tr><td>अयं न बुध्यते तावद्यमलोकमथागतम्। <br>यमदूतैर्विकृष्यंश्च मृत्युं कालेन गच्छति   ॥11-004-009॥</td></tr>
<tr><td>वाग्घीनस्य च यन्मात्रमिष्टानिष्टं कृतं मुखे। <br>भूय एवात्मनात्मानं बध्यमानमुपेक्षते   ॥11-004-010॥</td></tr>
<tr><td>अहो विनिकृतो लोको लोभेन च वशीकृतः। <br>लोभक्रोधमदोन्मत्तो नात्मानमवबुध्यते   ॥11-004-011॥</td></tr>
<tr><td>कुलीनत्वेन रमते दुष्कुलीनान्विकुत्सयन्। <br>धनदर्पेण दृप्तश्च दरिद्रान्परिकुत्सयन्   ॥11-004-012॥</td></tr>
<tr><td>मूर्खानिति परानाह नात्मानं समवेक्षते। <br>शिक्षां क्षिपति चान्येषां नात्मानं शास्तुमिच्छति   ॥11-004-013॥</td></tr>
<tr><td>अध्रुवे जीवलोकेऽस्मिन्यो धर्ममनुपालयन्। <br>जन्मप्रभृति वर्तेत प्राप्नुयात्परमां गतिम्   ॥11-004-014॥</td></tr>
<tr><td>एवं सर्वं विदित्वा वै यस्तत्त्वमनुवर्तते। <br>स प्रमोक्षाय लभते पन्थानं मनुजाधिप   ॥11-004-015॥</td></tr>
</table>
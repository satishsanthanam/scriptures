<table border = "1"><tr><td>Verse</td></tr>
<tr><td> धृतराष्ट्र उवाच। <br>अहोऽभिहितमाख्यानं भवता तत्त्वदर्शिना। <br>भूय एव तु मे हर्षः श्रोतुं वागमृतं तव   ॥11-007-001॥</td></tr>
<tr><td> विदुर उवाच। <br>शृणु भूयः प्रवक्ष्यामि मार्गस्यैतस्य विस्तरम्। <br>यच्छ्रुत्वा विप्रमुच्यन्ते संसारेभ्यो विचक्षणाः   ॥11-007-002॥</td></tr>
<tr><td>यथा तु पुरुषो राजन्दीर्घमध्वानमास्थितः। <br>क्वचित्क्वचिच्छ्रमात्स्थाता कुरुते वासमेव वा   ॥11-007-003॥</td></tr>
<tr><td>एवं संसारपर्याये गर्भवासेषु भारत। <br>कुर्वन्ति दुर्बुधा वासं मुच्यन्ते तत्र पण्डिताः   ॥11-007-004॥</td></tr>
<tr><td>तस्मादध्वानमेवैतमाहुः शास्त्रविदो जनाः। <br>यत्तु संसारगहनं वनमाहुर्मनीषिणः   ॥11-007-005॥</td></tr>
<tr><td>सोऽयं लोकसमावर्तो मर्त्यानां भरतर्षभ। <br>चराणां स्थावराणां च गृध्येत्तत्र न पण्डितः   ॥11-007-006॥</td></tr>
<tr><td>शारीरा मानसाश्चैव मर्त्यानां ये तु व्याधयः। <br>प्रत्यक्षाश्च परोक्षाश्च ते व्यालाः कथिता बुधैः   ॥11-007-007॥</td></tr>
<tr><td>क्लिश्यमानाश्च तैर्नित्यं हन्यमानाश्च भारत। <br>स्वकर्मभिर्महाव्यालैर्नोद्विजन्त्यल्पबुद्धयः   ॥11-007-008॥</td></tr>
<tr><td>अथापि तैर्विमुच्येत व्याधिभिः पुरुषो नृप। <br>आवृणोत्येव तं पश्चाज्जरा रूपविनाशिनी   ॥11-007-009॥</td></tr>
<tr><td>शब्दरूपरसस्पर्शैर्गन्धैश्च विविधैरपि। <br>मज्जमानं महापङ्के निरालम्बे समन्ततः   ॥11-007-010॥</td></tr>
<tr><td>संवत्सरर्तवो मासाः पक्षाहोरात्रसंधयः। <br>क्रमेणास्य प्रलुम्पन्ति रूपमायुस्तथैव च   ॥11-007-011॥</td></tr>
<tr><td>एते कालस्य निधयो नैताञ्जानन्ति दुर्बुधाः। <br>अत्राभिलिखितान्याहुः सर्वभूतानि कर्मणा   ॥11-007-012॥</td></tr>
<tr><td>रथं शरीरं भूतानां सत्त्वमाहुस्तु सारथिम्। <br>इन्द्रियाणि हयानाहुः कर्म बुद्धिश्च रश्मयः   ॥11-007-013॥</td></tr>
<tr><td>तेषां हयानां यो वेगं धावतामनुधावति। <br>स तु संसारचक्रेऽस्मिंश्चक्रवत्परिवर्तते   ॥11-007-014॥</td></tr>
<tr><td>यस्तान्यमयते बुद्ध्या स यन्ता न निवर्तते। <br>याम्यमाहू रथं ह्येनं मुह्यन्ते येन दुर्बुधाः   ॥11-007-015॥</td></tr>
<tr><td>स चैतत्प्राप्नुते राजन्यत्त्वं प्राप्तो नराधिप। <br>राज्यनाशं सुहृन्नाशं सुतनाशं च भारत   ॥11-007-016॥</td></tr>
<tr><td>अनुतर्षुलमेवैतद्दुःखं भवति भारत। <br>साधुः परमदुःखानां दुःखभैषज्यमाचरेत्   ॥11-007-017॥</td></tr>
<tr><td>न विक्रमो न चाप्यर्थो न मित्रं न सुहृज्जनः। <br>तथोन्मोचयते दुःखाद्यथात्मा स्थिरसंयमः   ॥11-007-018॥</td></tr>
<tr><td>तस्मान्मैत्रं समास्थाय शीलमापद्य भारत। <br>दमस्त्यागोऽप्रमादश्च ते त्रयो ब्रह्मणो हयाः   ॥11-007-019॥</td></tr>
<tr><td>शीलरश्मिसमायुक्ते स्थितो यो मानसे रथे। <br>त्यक्त्वा मृत्युभयं राजन्ब्रह्मलोकं स गच्छति   ॥11-007-020॥</td></tr>
</table>
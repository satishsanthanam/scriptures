<table border = "1"><tr><td>Verse</td></tr>
<tr><td> वासुदेव उवाच। <br>उत्तिष्ठोत्तिष्ठ गान्धारि मा च शोके मनः कृथाः। <br>तवैव ह्यपराधेन कुरवो निधनं गताः   ॥11-026-001॥</td></tr>
<tr><td>या त्वं पुत्रं दुरात्मानमीर्षुमत्यन्तमानिनम्। <br>दुर्योधनं पुरस्कृत्य दुष्कृतं साधु मन्यसे   ॥11-026-002॥</td></tr>
<tr><td>निष्ठुरं वैरपरुषं वृद्धानां शासनातिगम्। <br>कथमात्मकृतं दोषं मय्याधातुमिहेच्छसि   ॥11-026-003॥</td></tr>
<tr><td>मृतं वा यदि वा नष्टं योऽतीतमनुशोचति। <br>दुःखेन लभते दुःखं द्वावनर्थौ प्रपद्यते   ॥11-026-004॥</td></tr>
<tr><td>तपोर्थीयं ब्राह्मणी धत्त गर्भं; गौर्वोढारं धावितारं तुरंगी। <br>शूद्रा दासं पशुपालं तु वैश्या; वधार्थीयं त्वद्विधा राजपुत्री   ॥11-026-005॥</td></tr>
<tr><td> वैशंपायन उवाच। <br>तच्छ्रुत्वा वासुदेवस्य पुनरुक्तं वचोऽप्रियम्। <br>तूष्णीं बभूव गान्धारी शोकव्याकुललोचना   ॥11-026-006॥</td></tr>
<tr><td>धृतराष्ट्रस्तु राजर्षिर्निगृह्याबुद्धिजं तमः। <br>पर्यपृच्छत धर्मात्मा धर्मराजं युधिष्ठिरम्   ॥11-026-007॥</td></tr>
<tr><td>जीवतां परिमाणज्ञः सैन्यानामसि पाण्डव। <br>हतानां यदि जानीषे परिमाणं वदस्व मे   ॥11-026-008॥</td></tr>
<tr><td> युधिष्ठिर उवाच। <br>दशायुतानामयुतं सहस्राणि च विंशतिः। <br>कोट्यः षष्टिश्च षट्चैव येऽस्मिन्राजमृधे हताः   ॥11-026-009॥</td></tr>
<tr><td>अलक्ष्याणां तु वीराणां सहस्राणि चतुर्दश। <br>दश चान्यानि राजेन्द्र शतं षष्टिश्च पञ्च च   ॥11-026-010॥</td></tr>
<tr><td> धृतराष्ट्र उवाच। <br>युधिष्ठिर गतिं कां ते गताः पुरुषसत्तमाः। <br>आचक्ष्व मे महाबाहो सर्वज्ञो ह्यसि मे मतः   ॥11-026-011॥</td></tr>
<tr><td> युधिष्ठिर उवाच। <br>यैर्हुतानि शरीराणि हृष्टैः परमसंयुगे। <br>देवराजसमाँल्लोकान्गतास्ते सत्यविक्रमाः   ॥11-026-012॥</td></tr>
<tr><td>ये त्वहृष्टेन मनसा मर्तव्यमिति भारत। <br>युध्यमाना हताः संख्ये ते गन्धर्वैः समागताः   ॥11-026-013॥</td></tr>
<tr><td>ये तु संग्रामभूमिष्ठा याचमानाः पराङ्मुखाः। <br>शस्त्रेण निधनं प्राप्ता गतास्ते गुह्यकान्प्रति   ॥11-026-014॥</td></tr>
<tr><td>पीड्यमानाः परैर्ये तु हीयमाना निरायुधाः। <br>ह्रीनिषेधा महात्मानः परानभिमुखा रणे   ॥11-026-015॥</td></tr>
<tr><td>छिद्यमानाः शितैः शस्त्रैः क्षत्रधर्मपरायणाः। <br>गतास्ते ब्रह्मसदनं हता वीराः सुवर्चसः   ॥11-026-016॥</td></tr>
<tr><td>ये तत्र निहता राजन्नन्तरायोधनं प्रति। <br>यथा कथंचित्ते राजन्संप्राप्ता उत्तरान्कुरून्   ॥11-026-017॥</td></tr>
<tr><td> धृतराष्ट्र उवाच। <br>केन ज्ञानबलेनैवं पुत्र पश्यसि सिद्धवत्। <br>तन्मे वद महाबाहो श्रोतव्यं यदि वै मया   ॥11-026-018॥</td></tr>
<tr><td> युधिष्ठिर उवाच। <br>निदेशाद्भवतः पूर्वं वने विचरता मया। <br>तीर्थयात्राप्रसङ्गेन संप्राप्तोऽयमनुग्रहः   ॥11-026-019॥</td></tr>
<tr><td>देवर्षिर्लोमशो दृष्टस्ततः प्राप्तोऽस्म्यनुस्मृतिम्। <br>दिव्यं चक्षुरपि प्राप्तं ज्ञानयोगेन वै पुरा   ॥11-026-020॥</td></tr>
<tr><td> धृतराष्ट्र उवाच। <br>येऽत्रानाथा जनस्यास्य सनाथा ये च भारत। <br>कच्चित्तेषां शरीराणि धक्ष्यन्ति विधिपूर्वकम्   ॥11-026-021॥</td></tr>
<tr><td>न येषां सन्ति कर्तारो न च येऽत्राहिताग्नयः। <br>वयं च कस्य कुर्यामो बहुत्वात्तात कर्मणः   ॥11-026-022॥</td></tr>
<tr><td>यान्सुपर्णाश्च गृध्राश्च विकर्षन्ति ततस्ततः। <br>तेषां तु कर्मणा लोका भविष्यन्ति युधिष्ठिर   ॥11-026-023॥</td></tr>
<tr><td> वैशंपायन उवाच। <br>एवमुक्तो महाप्राज्ञः कुन्तीपुत्रो युधिष्ठिरः। <br>आदिदेश सुधर्माणं धौम्यं सूतं च संजयम्   ॥11-026-024॥</td></tr>
<tr><td>विदुरं च महाबुद्धिं युयुत्सुं चैव कौरवम्। <br>इन्द्रसेनमुखांश्चैव भृत्यान्सूतांश्च सर्वशः   ॥11-026-025॥</td></tr>
<tr><td>भवन्तः कारयन्त्वेषां प्रेतकार्याणि सर्वशः। <br>यथा चानाथवत्किंचिच्छरीरं न विनश्यति   ॥11-026-026॥</td></tr>
<tr><td>शासनाद्धर्मराजस्य क्षत्ता सूतश्च संजयः। <br>सुधर्मा धौम्यसहित इन्द्रसेनादयस्तथा   ॥11-026-027॥</td></tr>
<tr><td>चन्दनागुरुकाष्ठानि तथा कालीयकान्युत। <br>घृतं तैलं च गन्धांश्च क्षौमाणि वसनानि च   ॥11-026-028॥</td></tr>
<tr><td>समाहृत्य महार्हाणि दारूणां चैव संचयान्। <br>रथांश्च मृदितांस्तत्र नानाप्रहरणानि च   ॥11-026-029॥</td></tr>
<tr><td>चिताः कृत्वा प्रयत्नेन यथामुख्यान्नराधिपान्। <br>दाहयामासुरव्यग्रा विधिदृष्टेन कर्मणा   ॥11-026-030॥</td></tr>
<tr><td>दुर्योधनं च राजानं भ्रातॄंश्चास्य शताधिकान्। <br>शल्यं शलं च राजानं भूरिश्रवसमेव च   ॥11-026-031॥</td></tr>
<tr><td>जयद्रथं च राजानमभिमन्युं च भारत। <br>दौःशासनिं लक्ष्मणं च धृष्टकेतुं च पार्थिवम्   ॥11-026-032॥</td></tr>
<tr><td>बृहन्तं सोमदत्तं च सृञ्जयांश्च शताधिकान्। <br>राजानं क्षेमधन्वानं विराटद्रुपदौ तथा   ॥11-026-033॥</td></tr>
<tr><td>शिखण्डिनं च पाञ्चाल्यं धृष्टद्युम्नं च पार्षतम्। <br>युधामन्युं च विक्रान्तमुत्तमौजसमेव च   ॥11-026-034॥</td></tr>
<tr><td>कौसल्यं द्रौपदेयांश्च शकुनिं चापि सौबलम्। <br>अचलं वृषकं चैव भगदत्तं च पार्थिवम्   ॥11-026-035॥</td></tr>
<tr><td>कर्णं वैकर्तनं चैव सहपुत्रममर्षणम्। <br>केकयांश्च महेष्वासांस्त्रिगर्तांश्च महारथान्   ॥11-026-036॥</td></tr>
<tr><td>घटोत्कचं राक्षसेन्द्रं बकभ्रातरमेव च। <br>अलम्बुसं च राजानं जलसंधं च पार्थिवम्   ॥11-026-037॥</td></tr>
<tr><td>अन्यांश्च पार्थिवान्राजञ्शतशोऽथ सहस्रशः। <br>घृतधाराहुतैर्दीप्तैः पावकैः समदाहयन्   ॥11-026-038॥</td></tr>
<tr><td>पितृमेधाश्च केषांचिदवर्तन्त महात्मनाम्। <br>सामभिश्चाप्यगायन्त तेऽन्वशोच्यन्त चापरैः   ॥11-026-039॥</td></tr>
<tr><td>साम्नामृचां च नादेन स्त्रीणां च रुदितस्वनैः। <br>कश्मलं सर्वभूतानां निशायां समपद्यत   ॥11-026-040॥</td></tr>
<tr><td>ते विधूमाः प्रदीप्ताश्च दीप्यमानाश्च पावकाः। <br>नभसीवान्वदृश्यन्त ग्रहास्तन्वभ्रसंवृताः   ॥11-026-041॥</td></tr>
<tr><td>ये चाप्यनाथास्तत्रासन्नानादेशसमागताः। <br>तांश्च सर्वान्समानाय्य राशीन्कृत्वा सहस्रशः   ॥11-026-042॥</td></tr>
<tr><td>चित्वा दारुभिरव्यग्रः प्रभूतैः स्नेहतापितैः। <br>दाहयामास विदुरो धर्मराजस्य शासनात्   ॥11-026-043॥</td></tr>
<tr><td>कारयित्वा क्रियास्तेषां कुरुराजो युधिष्ठिरः। <br>धृतराष्ट्रं पुरस्कृत्य गङ्गामभिमुखोऽगमत्   ॥11-026-044॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>ततो दुर्योधनो दृष्ट्वा भीमसेनं तथागतम्। <br>प्रत्युद्ययावदीनात्मा वेगेन महता नदन्   ॥09-056-001॥</td></tr>
<tr><td>समापेततुरानद्य शृङ्गिणौ वृषभाविव। <br>महानिर्घातघोषश्च संप्रहारस्तयोरभूत्   ॥09-056-002॥</td></tr>
<tr><td>अभवच्च तयोर्युद्धं तुमुलं रोमहर्षणम्। <br>जिगीषतोर्युधान्योन्यमिन्द्रप्रह्रादयोरिव   ॥09-056-003॥</td></tr>
<tr><td>रुधिरोक्षितसर्वाङ्गौ गदाहस्तौ मनस्विनौ। <br>ददृशाते महात्मानौ पुष्पिताविव किंशुकौ   ॥09-056-004॥</td></tr>
<tr><td>तथा तस्मिन्महायुद्धे वर्तमाने सुदारुणे। <br>खद्योतसंघैरिव खं दर्शनीयं व्यरोचत   ॥09-056-005॥</td></tr>
<tr><td>तथा तस्मिन्वर्तमाने संकुले तुमुले भृशम्। <br>उभावपि परिश्रान्तौ युध्यमानावरिंदमौ   ॥09-056-006॥</td></tr>
<tr><td>तौ मुहूर्तं समाश्वस्य पुनरेव परंतपौ। <br>अभ्यहारयतां तत्र संप्रगृह्य गदे शुभे   ॥09-056-007॥</td></tr>
<tr><td>तौ तु दृष्ट्वा महावीर्यौ समाश्वस्तौ नरर्षभौ। <br>बलिनौ वारणौ यद्वद्वाशितार्थे मदोत्कटौ   ॥09-056-008॥</td></tr>
<tr><td>अपारवीर्यौ संप्रेक्ष्य प्रगृहीतगदावुभौ। <br>विस्मयं परमं जग्मुर्देवगन्धर्वदानवाः   ॥09-056-009॥</td></tr>
<tr><td>प्रगृहीतगदौ दृष्ट्वा दुर्योधनवृकोदरौ। <br>संशयः सर्वभूतानां विजये समपद्यत   ॥09-056-010॥</td></tr>
<tr><td>समागम्य ततो भूयो भ्रातरौ बलिनां वरौ। <br>अन्योन्यस्यान्तरप्रेप्सू प्रचक्रातेऽन्तरं प्रति   ॥09-056-011॥</td></tr>
<tr><td>यमदण्डोपमां गुर्वीमिन्द्राशनिमिवोद्यताम्। <br>ददृशुः प्रेक्षका राजन्रौद्रीं विशसनीं गदाम्   ॥09-056-012॥</td></tr>
<tr><td>आविध्यतो गदां तस्य भीमसेनस्य संयुगे। <br>शब्दः सुतुमुलो घोरो मुहूर्तं समपद्यत   ॥09-056-013॥</td></tr>
<tr><td>आविध्यन्तमभिप्रेक्ष्य धार्तराष्ट्रोऽथ पाण्डवम्। <br>गदामलघुवेगां तां विस्मितः संबभूव ह   ॥09-056-014॥</td></tr>
<tr><td>चरंश्च विविधान्मार्गान्मण्डलानि च भारत। <br>अशोभत तदा वीरो भूय एव वृकोदरः   ॥09-056-015॥</td></tr>
<tr><td>तौ परस्परमासाद्य यत्तावन्योन्यरक्षणे। <br>मार्जाराविव भक्षार्थे ततक्षाते मुहुर्मुहुः   ॥09-056-016॥</td></tr>
<tr><td>अचरद्भीमसेनस्तु मार्गान्बहुविधांस्तथा। <br>मण्डलानि विचित्राणि स्थानानि विविधानि च   ॥09-056-017॥</td></tr>
<tr><td>गोमूत्रिकाणि चित्राणि गतप्रत्यागतानि च। <br>परिमोक्षं प्रहाराणां वर्जनं परिधावनम्   ॥09-056-018॥</td></tr>
<tr><td>अभिद्रवणमाक्षेपमवस्थानं सविग्रहम्। <br>परावर्तनसंवर्तमवप्लुतमथाप्लुतम्। <br>उपन्यस्तमपन्यस्तं गदायुद्धविशारदौ   ॥09-056-019॥</td></tr>
<tr><td>एवं तौ विचरन्तौ तु न्यघ्नतां वै परस्परम्। <br>वञ्चयन्तौ पुनश्चैव चेरतुः कुरुसत्तमौ   ॥09-056-020॥</td></tr>
<tr><td>विक्रीडन्तौ सुबलिनौ मण्डलानि प्रचेरतुः। <br>गदाहस्तौ ततस्तौ तु मण्डलावस्थितौ बली   ॥09-056-021॥</td></tr>
<tr><td>दक्षिणं मण्डलं राजन्धार्तराष्ट्रोऽभ्यवर्तत। <br>सव्यं तु मण्डलं तत्र भीमसेनोऽभ्यवर्तत   ॥09-056-022॥</td></tr>
<tr><td>तथा तु चरतस्तस्य भीमस्य रणमूर्धनि। <br>दुर्योधनो महाराज पार्श्वदेशेऽभ्यताडयत्   ॥09-056-023॥</td></tr>
<tr><td>आहतस्तु तदा भीमस्तव पुत्रेण भारत। <br>आविध्यत गदां गुर्वीं प्रहारं तमचिन्तयन्   ॥09-056-024॥</td></tr>
<tr><td>इन्द्राशनिसमां घोरां यमदण्डमिवोद्यताम्। <br>ददृशुस्ते महाराज भीमसेनस्य तां गदाम्   ॥09-056-025॥</td></tr>
<tr><td>आविध्यन्तं गदां दृष्ट्वा भीमसेनं तवात्मजः। <br>समुद्यम्य गदां घोरां प्रत्यविध्यदरिंदमः   ॥09-056-026॥</td></tr>
<tr><td>गदामारुतवेगेन तव पुत्रस्य भारत। <br>शब्द आसीत्सुतुमुलस्तेजश्च समजायत   ॥09-056-027॥</td></tr>
<tr><td>स चरन्विविधान्मार्गान्मण्डलानि च भागशः। <br>समशोभत तेजस्वी भूयो भीमात्सुयोधनः   ॥09-056-028॥</td></tr>
<tr><td>आविद्धा सर्ववेगेन भीमेन महती गदा। <br>सधूमं सार्चिषं चाग्निं मुमोचोग्रा महास्वना   ॥09-056-029॥</td></tr>
<tr><td>आधूतां भीमसेनेन गदां दृष्ट्वा सुयोधनः। <br>अद्रिसारमयीं गुर्वीमाविध्यन्बह्वशोभत   ॥09-056-030॥</td></tr>
<tr><td>गदामारुतवेगं हि दृष्ट्वा तस्य महात्मनः। <br>भयं विवेश पाण्डून्वै सर्वानेव ससोमकान्   ॥09-056-031॥</td></tr>
<tr><td>तौ दर्शयन्तौ समरे युद्धक्रीडां समन्ततः। <br>गदाभ्यां सहसान्योन्यमाजघ्नतुररिंदमौ   ॥09-056-032॥</td></tr>
<tr><td>तौ परस्परमासाद्य दंष्ट्राभ्यां द्विरदौ यथा। <br>अशोभेतां महाराज शोणितेन परिप्लुतौ   ॥09-056-033॥</td></tr>
<tr><td>एवं तदभवद्युद्धं घोररूपमसंवृतम्। <br>परिवृत्तेऽहनि क्रूरं वृत्रवासवयोरिव   ॥09-056-034॥</td></tr>
<tr><td>दृष्ट्वा व्यवस्थितं भीमं तव पुत्रो महाबलः। <br>चरंश्चित्रतरान्मार्गान्कौन्तेयमभिदुद्रुवे   ॥09-056-035॥</td></tr>
<tr><td>तस्य भीमो महावेगां जाम्बूनदपरिष्कृताम्। <br>अभिक्रुद्धस्य क्रुद्धस्तु ताडयामास तां गदाम्   ॥09-056-036॥</td></tr>
<tr><td>सविस्फुलिङ्गो निर्ह्रादस्तयोस्तत्राभिघातजः। <br>प्रादुरासीन्महाराज सृष्टयोर्वज्रयोरिव   ॥09-056-037॥</td></tr>
<tr><td>वेगवत्या तया तत्र भीमसेनप्रमुक्तया। <br>निपतन्त्या महाराज पृथिवी समकम्पत   ॥09-056-038॥</td></tr>
<tr><td>तां नामृष्यत कौरव्यो गदां प्रतिहतां रणे। <br>मत्तो द्विप इव क्रुद्धः प्रतिकुञ्जरदर्शनात्   ॥09-056-039॥</td></tr>
<tr><td>स सव्यं मण्डलं राजन्नुद्भ्राम्य कृतनिश्चयः। <br>आजघ्ने मूर्ध्नि कौन्तेयं गदया भीमवेगया   ॥09-056-040॥</td></tr>
<tr><td>तया त्वभिहतो भीमः पुत्रेण तव पाण्डवः। <br>नाकम्पत महाराज तदद्भुतमिवाभवत्   ॥09-056-041॥</td></tr>
<tr><td>आश्चर्यं चापि तद्राजन्सर्वसैन्यान्यपूजयन्। <br>यद्गदाभिहतो भीमो नाकम्पत पदात्पदम्   ॥09-056-042॥</td></tr>
<tr><td>ततो गुरुतरां दीप्तां गदां हेमपरिष्कृताम्। <br>दुर्योधनाय व्यसृजद्भीमो भीमपराक्रमः   ॥09-056-043॥</td></tr>
<tr><td>तं प्रहारमसंभ्रान्तो लाघवेन महाबलः। <br>मोघं दुर्योधनश्चक्रे तत्राभूद्विस्मयो महान्   ॥09-056-044॥</td></tr>
<tr><td>सा तु मोघा गदा राजन्पतन्ती भीमचोदिता। <br>चालयामास पृथिवीं महानिर्घातनिस्वना   ॥09-056-045॥</td></tr>
<tr><td>आस्थाय कौशिकान्मार्गानुत्पतन्स पुनः पुनः। <br>गदानिपातं प्रज्ञाय भीमसेनमवञ्चयत्   ॥09-056-046॥</td></tr>
<tr><td>वञ्चयित्वा तथा भीमं गदया कुरुसत्तमः। <br>ताडयामास संक्रुद्धो वक्षोदेशे महाबलः   ॥09-056-047॥</td></tr>
<tr><td>गदयाभिहतो भीमो मुह्यमानो महारणे। <br>नाभ्यमन्यत कर्तव्यं पुत्रेणाभ्याहतस्तव   ॥09-056-048॥</td></tr>
<tr><td>तस्मिंस्तथा वर्तमाने राजन्सोमकपाण्डवाः। <br>भृशोपहतसंकल्पा नहृष्टमनसोऽभवन्   ॥09-056-049॥</td></tr>
<tr><td>स तु तेन प्रहारेण मातङ्ग इव रोषितः। <br>हस्तिवद्धस्तिसंकाशमभिदुद्राव ते सुतम्   ॥09-056-050॥</td></tr>
<tr><td>ततस्तु रभसो भीमो गदया तनयं तव। <br>अभिदुद्राव वेगेन सिंहो वनगजं यथा   ॥09-056-051॥</td></tr>
<tr><td>उपसृत्य तु राजानं गदामोक्षविशारदः। <br>आविध्यत गदां राजन्समुद्दिश्य सुतं तव   ॥09-056-052॥</td></tr>
<tr><td>अताडयद्भीमसेनः पार्श्वे दुर्योधनं तदा। <br>स विह्वलः प्रहारेण जानुभ्यामगमन्महीम्   ॥09-056-053॥</td></tr>
<tr><td>तस्मिंस्तु भरतश्रेष्ठे जानुभ्यामवनीं गते। <br>उदतिष्ठत्ततो नादः सृञ्जयानां जगत्पते   ॥09-056-054॥</td></tr>
<tr><td>तेषां तु निनदं श्रुत्वा सृञ्जयानां नरर्षभः। <br>अमर्षाद्भरतश्रेष्ठ पुत्रस्ते समकुप्यत   ॥09-056-055॥</td></tr>
<tr><td>उत्थाय तु महाबाहुः क्रुद्धो नाग इव श्वसन्। <br>दिधक्षन्निव नेत्राभ्यां भीमसेनमवैक्षत   ॥09-056-056॥</td></tr>
<tr><td>ततः स भरतश्रेष्ठो गदापाणिरभिद्रवत्। <br>प्रमथिष्यन्निव शिरो भीमसेनस्य संयुगे   ॥09-056-057॥</td></tr>
<tr><td>स महात्मा महात्मानं भीमं भीमपराक्रमः। <br>अताडयच्छङ्खदेशे स चचालाचलोपमः   ॥09-056-058॥</td></tr>
<tr><td>स भूयः शुशुभे पार्थस्ताडितो गदया रणे। <br>उद्भिन्नरुधिरो राजन्प्रभिन्न इव कुञ्जरः   ॥09-056-059॥</td></tr>
<tr><td>ततो गदां वीरहणीमयस्मयीं; प्रगृह्य वज्राशनितुल्यनिस्वनाम्। <br>अताडयच्छत्रुममित्रकर्शनो; बलेन विक्रम्य धनंजयाग्रजः   ॥09-056-060॥</td></tr>
<tr><td>स भीमसेनाभिहतस्तवात्मजः; पपात संकम्पितदेहबन्धनः। <br>सुपुष्पितो मारुतवेगताडितो; महावने साल इवावघूर्णितः   ॥09-056-061॥</td></tr>
<tr><td>ततः प्रणेदुर्जहृषुश्च पाण्डवाः; समीक्ष्य पुत्रं पतितं क्षितौ तव। <br>ततः सुतस्ते प्रतिलभ्य चेतनां; समुत्पपात द्विरदो यथा ह्रदात्   ॥09-056-062॥</td></tr>
<tr><td>स पार्थिवो नित्यममर्षितस्तदा; महारथः शिक्षितवत्परिभ्रमन्। <br>अताडयत्पाण्डवमग्रतः स्थितं; स विह्वलाङ्गो जगतीमुपास्पृशत्   ॥09-056-063॥</td></tr>
<tr><td>स सिंहनादान्विननाद कौरवो; निपात्य भूमौ युधि भीममोजसा। <br>बिभेद चैवाशनितुल्यतेजसा; गदानिपातेन शरीररक्षणम्   ॥09-056-064॥</td></tr>
<tr><td>ततोऽन्तरिक्षे निनदो महानभू;द्दिवौकसामप्सरसां च नेदुषाम्। <br>पपात चोच्चैरमरप्रवेरितं; विचित्रपुष्पोत्करवर्षमुत्तमम्   ॥09-056-065॥</td></tr>
<tr><td>ततः परानाविशदुत्तमं भयं; समीक्ष्य भूमौ पतितं नरोत्तमम्। <br>अहीयमानं च बलेन कौरवं; निशम्य भेदं च दृढस्य वर्मणः   ॥09-056-066॥</td></tr>
<tr><td>ततो मुहूर्तादुपलभ्य चेतनां; प्रमृज्य वक्त्रं रुधिरार्द्रमात्मनः। <br>धृतिं समालम्ब्य विवृत्तलोचनो; बलेन संस्तभ्य वृकोदरः स्थितः   ॥09-056-067॥</td></tr>
</table>
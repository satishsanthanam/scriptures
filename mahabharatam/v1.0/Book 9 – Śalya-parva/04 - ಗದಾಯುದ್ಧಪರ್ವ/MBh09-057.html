<table border = "1"><tr><td>Verse</td></tr>
<tr><td> संजय उवाच। <br>समुदीर्णं ततो दृष्ट्वा संग्रामं कुरुमुख्ययोः। <br>अथाब्रवीदर्जुनस्तु वासुदेवं यशस्विनम्   ॥09-057-001॥</td></tr>
<tr><td>अनयोर्वीरयोर्युद्धे को ज्यायान्भवतो मतः। <br>कस्य वा को गुणो भूयानेतद्वद जनार्दन   ॥09-057-002॥</td></tr>
<tr><td> वासुदेव उवाच। <br>उपदेशोऽनयोस्तुल्यो भीमस्तु बलवत्तरः। <br>कृतयत्नतरस्त्वेष धार्तराष्ट्रो वृकोदरात्   ॥09-057-003॥</td></tr>
<tr><td>भीमसेनस्तु धर्मेण युध्यमानो न जेष्यति। <br>अन्यायेन तु युध्यन्वै हन्यादेष सुयोधनम्   ॥09-057-004॥</td></tr>
<tr><td>मायया निर्जिता देवैरसुरा इति नः श्रुतम्। <br>विरोचनश्च शक्रेण मायया निर्जितः सखे। <br>मायया चाक्षिपत्तेजो वृत्रस्य बलसूदनः   ॥09-057-005॥</td></tr>
<tr><td>प्रतिज्ञातं तु भीमेन द्यूतकाले धनंजय। <br>ऊरू भेत्स्यामि ते संख्ये गदयेति सुयोधनम्   ॥09-057-006॥</td></tr>
<tr><td>सोऽयं प्रतिज्ञां तां चापि पारयित्वारिकर्शनः। <br>मायाविनं च राजानं माययैव निकृन्ततु   ॥09-057-007॥</td></tr>
<tr><td>यद्येष बलमास्थाय न्यायेन प्रहरिष्यति। <br>विषमस्थस्ततो राजा भविष्यति युधिष्ठिरः   ॥09-057-008॥</td></tr>
<tr><td>पुनरेव च वक्ष्यामि पाण्डवेदं निबोध मे। <br>धर्मराजापराधेन भयं नः पुनरागतम्   ॥09-057-009॥</td></tr>
<tr><td>कृत्वा हि सुमहत्कर्म हत्वा भीष्ममुखान्कुरून्। <br>जयः प्राप्तो यशश्चाग्र्यं वैरं च प्रतियातितम्। <br>तदेवं विजयः प्राप्तः पुनः संशयितः कृतः   ॥09-057-010॥</td></tr>
<tr><td>अबुद्धिरेषा महती धर्मराजस्य पाण्डव। <br>यदेकविजये युद्धं पणितं कृतमीदृशम्। <br>सुयोधनः कृती वीर एकायनगतस्तथा   ॥09-057-011॥</td></tr>
<tr><td>अपि चोशनसा गीतः श्रूयतेऽयं पुरातनः। <br>श्लोकस्तत्त्वार्थसहितस्तन्मे निगदतः शृणु   ॥09-057-012॥</td></tr>
<tr><td>पुनरावर्तमानानां भग्नानां जीवितैषिणाम्। <br>भेतव्यमरिशेषाणामेकायनगता हि ते   ॥09-057-013॥</td></tr>
<tr><td>सुयोधनमिमं भग्नं हतसैन्यं ह्रदं गतम्। <br>पराजितं वनप्रेप्सुं निराशं राज्यलम्भने   ॥09-057-014॥</td></tr>
<tr><td>को न्वेष संयुगे प्राज्ञः पुनर्द्वंद्वे समाह्वयेत्। <br>अपि वो निर्जितं राज्यं न हरेत सुयोधनः   ॥09-057-015॥</td></tr>
<tr><td>यस्त्रयोदशवर्षाणि गदया कृतनिश्रमः। <br>चरत्यूर्ध्वं च तिर्यक्च भीमसेनजिघांसया   ॥09-057-016॥</td></tr>
<tr><td>एवं चेन्न महाबाहुरन्यायेन हनिष्यति। <br>एष वः कौरवो राजा धार्तराष्ट्रो भविष्यति   ॥09-057-017॥</td></tr>
<tr><td>धनंजयस्तु श्रुत्वैतत्केशवस्य महात्मनः। <br>प्रेक्षतो भीमसेनस्य हस्तेनोरुमताडयत्   ॥09-057-018॥</td></tr>
<tr><td>गृह्य संज्ञां ततो भीमो गदया व्यचरद्रणे। <br>मण्डलानि विचित्राणि यमकानीतराणि च   ॥09-057-019॥</td></tr>
<tr><td>दक्षिणं मण्डलं सव्यं गोमूत्रकमथापि च। <br>व्यचरत्पाण्डवो राजन्नरिं संमोहयन्निव   ॥09-057-020॥</td></tr>
<tr><td>तथैव तव पुत्रोऽपि गदामार्गविशारदः। <br>व्यचरल्लघु चित्रं च भीमसेनजिघांसया   ॥09-057-021॥</td></tr>
<tr><td>आधुन्वन्तौ गदे घोरे चन्दनागरुरूषिते। <br>वैरस्यान्तं परीप्सन्तौ रणे क्रुद्धाविवान्तकौ   ॥09-057-022॥</td></tr>
<tr><td>अन्योन्यं तौ जिघांसन्तौ प्रवीरौ पुरुषर्षभौ। <br>युयुधाते गरुत्मन्तौ यथा नागामिषैषिणौ   ॥09-057-023॥</td></tr>
<tr><td>मण्डलानि विचित्राणि चरतोर्नृपभीमयोः। <br>गदासंपातजास्तत्र प्रजज्ञुः पावकार्चिषः   ॥09-057-024॥</td></tr>
<tr><td>समं प्रहरतोस्तत्र शूरयोर्बलिनोर्मृधे। <br>क्षुब्धयोर्वायुना राजन्द्वयोरिव समुद्रयोः   ॥09-057-025॥</td></tr>
<tr><td>तयोः प्रहरतोस्तुल्यं मत्तकुञ्जरयोरिव। <br>गदानिर्घातसंह्रादः प्रहाराणामजायत   ॥09-057-026॥</td></tr>
<tr><td>तस्मिंस्तदा संप्रहारे दारुणे संकुले भृशम्। <br>उभावपि परिश्रान्तौ युध्यमानावरिंदमौ   ॥09-057-027॥</td></tr>
<tr><td>तौ मुहूर्तं समाश्वस्य पुनरेव परंतपौ। <br>अभ्यहारयतां क्रुद्धौ प्रगृह्य महती गदे   ॥09-057-028॥</td></tr>
<tr><td>तयोः समभवद्युद्धं घोररूपमसंवृतम्। <br>गदानिपातै राजेन्द्र तक्षतोर्वै परस्परम्   ॥09-057-029॥</td></tr>
<tr><td>व्यायामप्रद्रुतौ तौ तु वृषभाक्षौ तरस्विनौ। <br>अन्योन्यं जघ्नतुर्वीरौ पङ्कस्थौ महिषाविव   ॥09-057-030॥</td></tr>
<tr><td>जर्जरीकृतसर्वाङ्गौ रुधिरेणाभिसंप्लुतौ। <br>ददृशाते हिमवति पुष्पिताविव किंशुकौ   ॥09-057-031॥</td></tr>
<tr><td>दुर्योधनेन पार्थस्तु विवरे संप्रदर्शिते। <br>ईषदुत्स्मयमानस्तु सहसा प्रससार ह   ॥09-057-032॥</td></tr>
<tr><td>तमभ्याशगतं प्राज्ञो रणे प्रेक्ष्य वृकोदरः। <br>अवाक्षिपद्गदां तस्मै वेगेन महता बली   ॥09-057-033॥</td></tr>
<tr><td>अवक्षेपं तु तं दृष्ट्वा पुत्रस्तव विशां पते। <br>अपासर्पत्ततः स्थानात्सा मोघा न्यपतद्भुवि   ॥09-057-034॥</td></tr>
<tr><td>मोक्षयित्वा प्रहारं तं सुतस्तव स संभ्रमात्। <br>भीमसेनं च गदया प्राहरत्कुरुसत्तमः   ॥09-057-035॥</td></tr>
<tr><td>तस्य विष्यन्दमानेन रुधिरेणामितौजसः। <br>प्रहारगुरुपाताच्च मूर्छेव समजायत   ॥09-057-036॥</td></tr>
<tr><td>दुर्योधनस्तं च वेद पीडितं पाण्डवं रणे। <br>धारयामास भीमोऽपि शरीरमतिपीडितम्   ॥09-057-037॥</td></tr>
<tr><td>अमन्यत स्थितं ह्येनं प्रहरिष्यन्तमाहवे। <br>अतो न प्राहरत्तस्मै पुनरेव तवात्मजः   ॥09-057-038॥</td></tr>
<tr><td>ततो मुहूर्तमाश्वस्य दुर्योधनमवस्थितम्। <br>वेगेनाभ्यद्रवद्राजन्भीमसेनः प्रतापवान्   ॥09-057-039॥</td></tr>
<tr><td>तमापतन्तं संप्रेक्ष्य संरब्धममितौजसम्। <br>मोघमस्य प्रहारं तं चिकीर्षुर्भरतर्षभ   ॥09-057-040॥</td></tr>
<tr><td>अवस्थाने मतिं कृत्वा पुत्रस्तव महामनाः। <br>इयेषोत्पतितुं राजंश्छलयिष्यन्वृकोदरम्   ॥09-057-041॥</td></tr>
<tr><td>अबुध्यद्भीमसेनस्तद्राज्ञस्तस्य चिकीर्षितम्। <br>अथास्य समभिद्रुत्य समुत्क्रम्य च सिंहवत्   ॥09-057-042॥</td></tr>
<tr><td>सृत्या वञ्चयतो राजन्पुनरेवोत्पतिष्यतः। <br>ऊरुभ्यां प्राहिणोद्राजन्गदां वेगेन पाण्डवः   ॥09-057-043॥</td></tr>
<tr><td>सा वज्रनिष्पेषसमा प्रहिता भीमकर्मणा। <br>ऊरू दुर्योधनस्याथ बभञ्ज प्रियदर्शनौ   ॥09-057-044॥</td></tr>
<tr><td>स पपात नरव्याघ्रो वसुधामनुनादयन्। <br>भग्नोरुर्भीमसेनेन पुत्रस्तव महीपते   ॥09-057-045॥</td></tr>
<tr><td>ववुर्वाताः सनिर्घाताः पांसुवर्षं पपात च। <br>चचाल पृथिवी चापि सवृक्षक्षुपपर्वता   ॥09-057-046॥</td></tr>
<tr><td>तस्मिन्निपतिते वीरे पत्यौ सर्वमहीक्षिताम्। <br>महास्वना पुनर्दीप्ता सनिर्घाता भयंकरी। <br>पपात चोल्का महती पतिते पृथिवीपतौ   ॥09-057-047॥</td></tr>
<tr><td>तथा शोणितवर्षं च पांसुवर्षं च भारत। <br>ववर्ष मघवांस्तत्र तव पुत्रे निपातिते   ॥09-057-048॥</td></tr>
<tr><td>यक्षाणां राक्षसानां च पिशाचानां तथैव च। <br>अन्तरिक्षे महानादः श्रूयते भरतर्षभ   ॥09-057-049॥</td></tr>
<tr><td>तेन शब्देन घोरेण मृगाणामथ पक्षिणाम्। <br>जज्ञे घोरतमः शब्दो बहूनां सर्वतोदिशम्   ॥09-057-050॥</td></tr>
<tr><td>ये तत्र वाजिनः शेषा गजाश्च मनुजैः सह। <br>मुमुचुस्ते महानादं तव पुत्रे निपातिते   ॥09-057-051॥</td></tr>
<tr><td>भेरीशङ्खमृदङ्गानामभवच्च स्वनो महान्। <br>अन्तर्भूमिगतश्चैव तव पुत्रे निपातिते   ॥09-057-052॥</td></tr>
<tr><td>बहुपादैर्बहुभुजैः कबन्धैर्घोरदर्शनैः। <br>नृत्यद्भिर्भयदैर्व्याप्ता दिशस्तत्राभवन्नृप   ॥09-057-053॥</td></tr>
<tr><td>ध्वजवन्तोऽस्त्रवन्तश्च शस्त्रवन्तस्तथैव च। <br>प्राकम्पन्त ततो राजंस्तव पुत्रे निपातिते   ॥09-057-054॥</td></tr>
<tr><td>ह्रदाः कूपाश्च रुधिरमुद्वेमुर्नृपसत्तम। <br>नद्यश्च सुमहावेगाः प्रतिस्रोतोवहाभवन्   ॥09-057-055॥</td></tr>
<tr><td>पुल्लिङ्गा इव नार्यस्तु स्त्रीलिङ्गाः पुरुषाभवन्। <br>दुर्योधने तदा राजन्पतिते तनये तव   ॥09-057-056॥</td></tr>
<tr><td>दृष्ट्वा तानद्भुतोत्पातान्पाञ्चालाः पाण्डवैः सह। <br>आविग्नमनसः सर्वे बभूवुर्भरतर्षभ   ॥09-057-057॥</td></tr>
<tr><td>ययुर्देवा यथाकामं गन्धर्वाप्सरसस्तथा। <br>कथयन्तोऽद्भुतं युद्धं सुतयोस्तव भारत   ॥09-057-058॥</td></tr>
<tr><td>तथैव सिद्धा राजेन्द्र तथा वातिकचारणाः। <br>नरसिंहौ प्रशंसन्तौ विप्रजग्मुर्यथागतम्   ॥09-057-059॥</td></tr>
</table>
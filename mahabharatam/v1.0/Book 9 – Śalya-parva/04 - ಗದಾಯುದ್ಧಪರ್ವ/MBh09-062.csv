Verse
 जनमेजय उवाच। <br>किमर्थं राजशार्दूलो धर्मराजो युधिष्ठिरः। <br>गान्धार्याः प्रेषयामास वासुदेवं परंतपम्   ॥09-062-001॥
यदा पूर्वं गतः कृष्णः शमार्थं कौरवान्प्रति। <br>न च तं लब्धवान्कामं ततो युद्धमभूदिदम्   ॥09-062-002॥
निहतेषु तु योधेषु हते दुर्योधने तथा। <br>पृथिव्यां पाण्डवेयस्य निःसपत्ने कृते युधि   ॥09-062-003॥
विद्रुते शिबिरे शून्ये प्राप्ते यशसि चोत्तमे। <br>किं नु तत्कारणं ब्रह्मन्येन कृष्णो गतः पुनः   ॥09-062-004॥
न चैतत्कारणं ब्रह्मन्नल्पं वै प्रतिभाति मे। <br>यत्रागमदमेयात्मा स्वयमेव जनार्दनः   ॥09-062-005॥
तत्त्वतो वै समाचक्ष्व सर्वमध्वर्युसत्तम। <br>यच्चात्र कारणं ब्रह्मन्कार्यस्यास्य विनिश्चये   ॥09-062-006॥
 वैशंपायन उवाच। <br>त्वद्युक्तोऽयमनुप्रश्नो यन्मां पृच्छसि पार्थिव। <br>तत्तेऽहं संप्रवक्ष्यामि यथावद्भरतर्षभ   ॥09-062-007॥
हतं दुर्योधनं दृष्ट्वा भीमसेनेन संयुगे। <br>व्युत्क्रम्य समयं राजन्धार्तराष्ट्रं महाबलम्   ॥09-062-008॥
अन्यायेन हतं दृष्ट्वा गदायुद्धेन भारत। <br>युधिष्ठिरं महाराज महद्भयमथाविशत्   ॥09-062-009॥
चिन्तयानो महाभागां गान्धारीं तपसान्विताम्। <br>घोरेण तपसा युक्तां त्रैलोक्यमपि सा दहेत्   ॥09-062-010॥
तस्य चिन्तयमानस्य बुद्धिः समभवत्तदा। <br>गान्धार्याः क्रोधदीप्तायाः पूर्वं प्रशमनं भवेत्   ॥09-062-011॥
सा हि पुत्रवधं श्रुत्वा कृतमस्माभिरीदृशम्। <br>मानसेनाग्निना क्रुद्धा भस्मसान्नः करिष्यति   ॥09-062-012॥
कथं दुःखमिदं तीव्रं गान्धारी प्रसहिष्यति। <br>श्रुत्वा विनिहतं पुत्रं छलेनाजिह्मयोधिनम्   ॥09-062-013॥
एवं विचिन्त्य बहुधा भयशोकसमन्वितः। <br>वासुदेवमिदं वाक्यं धर्मराजोऽभ्यभाषत   ॥09-062-014॥
तव प्रसादाद्गोविन्द राज्यं निहतकण्टकम्। <br>अप्राप्यं मनसापीह प्राप्तमस्माभिरच्युत   ॥09-062-015॥
प्रत्यक्षं मे महाबाहो संग्रामे रोमहर्षणे। <br>विमर्दः सुमहान्प्राप्तस्त्वया यादवनन्दन   ॥09-062-016॥
त्वया देवासुरे युद्धे वधार्थममरद्विषाम्। <br>यथा साह्यं पुरा दत्तं हताश्च विबुधद्विषः   ॥09-062-017॥
साह्यं तथा महाबाहो दत्तमस्माकमच्युत। <br>सारथ्येन च वार्ष्णेय भवता यद्धृता वयम्   ॥09-062-018॥
यदि न त्वं भवेन्नाथः फल्गुनस्य महारणे। <br>कथं शक्यो रणे जेतुं भवेदेष बलार्णवः   ॥09-062-019॥
गदाप्रहारा विपुलाः परिघैश्चापि ताडनम्। <br>शक्तिभिर्भिण्डिपालैश्च तोमरैः सपरश्वधैः   ॥09-062-020॥
वाचश्च परुषाः प्राप्तास्त्वया ह्यस्मद्धितैषिणा। <br>ताश्च ते सफलाः सर्वा हते दुर्योधनेऽच्युत   ॥09-062-021॥
गान्धार्या हि महाबाहो क्रोधं बुध्यस्व माधव। <br>सा हि नित्यं महाभागा तपसोग्रेण कर्शिता   ॥09-062-022॥
पुत्रपौत्रवधं श्रुत्वा ध्रुवं नः संप्रधक्ष्यति। <br>तस्याः प्रसादनं वीर प्राप्तकालं मतं मम   ॥09-062-023॥
कश्च तां क्रोधदीप्ताक्षीं पुत्रव्यसनकर्शिताम्। <br>वीक्षितुं पुरुषः शक्तस्त्वामृते पुरुषोत्तम   ॥09-062-024॥
तत्र मे गमनं प्राप्तं रोचते तव माधव। <br>गान्धार्याः क्रोधदीप्तायाः प्रशमार्थमरिंदम   ॥09-062-025॥
त्वं हि कर्ता विकर्ता च लोकानां प्रभवाप्ययः। <br>हेतुकारणसंयुक्तैर्वाक्यैः कालसमीरितैः   ॥09-062-026॥
क्षिप्रमेव महाप्राज्ञ गान्धारीं शमयिष्यसि। <br>पितामहश्च भगवान्कृष्णस्तत्र भविष्यति   ॥09-062-027॥
सर्वथा ते महाबाहो गान्धार्याः क्रोधनाशनम्। <br>कर्तव्यं सात्वतश्रेष्ठ पाण्डवानां हितैषिणा   ॥09-062-028॥
धर्मराजस्य वचनं श्रुत्वा यदुकुलोद्वहः। <br>आमन्त्र्य दारुकं प्राह रथः सज्जो विधीयताम्   ॥09-062-029॥
केशवस्य वचः श्रुत्वा त्वरमाणोऽथ दारुकः। <br>न्यवेदयद्रथं सज्जं केशवाय महात्मने   ॥09-062-030॥
तं रथं यादवश्रेष्ठः समारुह्य परंतपः। <br>जगाम हास्तिनपुरं त्वरितः केशवो विभुः   ॥09-062-031॥
ततः प्रायान्महाराज माधवो भगवान्रथी। <br>नागसाह्वयमासाद्य प्रविवेश च वीर्यवान्   ॥09-062-032॥
प्रविश्य नगरं वीरो रथघोषेण नादयन्। <br>विदितो धृतराष्ट्रस्य सोऽवतीर्य रथोत्तमात्   ॥09-062-033॥
अभ्यगच्छददीनात्मा धृतराष्ट्रनिवेशनम्। <br>पूर्वं चाभिगतं तत्र सोऽपश्यदृषिसत्तमम्   ॥09-062-034॥
पादौ प्रपीड्य कृष्णस्य राज्ञश्चापि जनार्दनः। <br>अभ्यवादयदव्यग्रो गान्धारीं चापि केशवः   ॥09-062-035॥
ततस्तु यादवश्रेष्ठो धृतराष्ट्रमधोक्षजः। <br>पाणिमालम्ब्य राज्ञः स सस्वरं प्ररुरोद ह   ॥09-062-036॥
स मुहूर्तमिवोत्सृज्य बाष्पं शोकसमुद्भवम्। <br>प्रक्षाल्य वारिणा नेत्रे आचम्य च यथाविधि। <br>उवाच प्रश्रितं वाक्यं धृतराष्ट्रमरिंदमः   ॥09-062-037॥
न तेऽस्त्यविदितं किंचिद्भूतभव्यस्य भारत। <br>कालस्य च यथा वृत्तं तत्ते सुविदितं प्रभो   ॥09-062-038॥
यदिदं पाण्डवैः सर्वैस्तव चित्तानुरोधिभिः। <br>कथं कुलक्षयो न स्यात्तथा क्षत्रस्य भारत   ॥09-062-039॥
भ्रातृभिः समयं कृत्वा क्षान्तवान्धर्मवत्सलः। <br>द्यूतच्छलजितैः शक्तैर्वनवासोऽभ्युपागतः   ॥09-062-040॥
अज्ञातवासचर्या च नानावेशसमावृतैः। <br>अन्ये च बहवः क्लेशास्त्वशक्तैरिव नित्यदा   ॥09-062-041॥
मया च स्वयमागम्य युद्धकाल उपस्थिते। <br>सर्वलोकस्य सांनिध्ये ग्रामांस्त्वं पञ्च याचितः   ॥09-062-042॥
त्वया कालोपसृष्टेन लोभतो नापवर्जिताः। <br>तवापराधान्नृपते सर्वं क्षत्रं क्षयं गतम्   ॥09-062-043॥
भीष्मेण सोमदत्तेन बाह्लिकेन कृपेण च। <br>द्रोणेन च सपुत्रेण विदुरेण च धीमता। <br>याचितस्त्वं शमं नित्यं न च तत्कृतवानसि   ॥09-062-044॥
कालोपहतचित्तो हि सर्वो मुह्यति भारत। <br>यथा मूढो भवान्पूर्वमस्मिन्नर्थे समुद्यते   ॥09-062-045॥
किमन्यत्कालयोगाद्धि दिष्टमेव परायणम्। <br>मा च दोषं महाराज पाण्डवेषु निवेशय   ॥09-062-046॥
अल्पोऽप्यतिक्रमो नास्ति पाण्डवानां महात्मनाम्। <br>धर्मतो न्यायतश्चैव स्नेहतश्च परंतप   ॥09-062-047॥
एतत्सर्वं तु विज्ञाय आत्मदोषकृतं फलम्। <br>असूयां पाण्डुपुत्रेषु न भवान्कर्तुमर्हति   ॥09-062-048॥
कुलं वंशश्च पिण्डश्च यच्च पुत्रकृतं फलम्। <br>गान्धार्यास्तव चैवाद्य पाण्डवेषु प्रतिष्ठितम्   ॥09-062-049॥
एतत्सर्वमनुध्यात्वा आत्मनश्च व्यतिक्रमम्। <br>शिवेन पाण्डवान्ध्याहि नमस्ते भरतर्षभ   ॥09-062-050॥
जानासि च महाबाहो धर्मराजस्य या त्वयि। <br>भक्तिर्भरतशार्दूल स्नेहश्चापि स्वभावतः   ॥09-062-051॥
एतच्च कदनं कृत्वा शत्रूणामपकारिणाम्। <br>दह्यते स्म दिवारात्रं न च शर्माधिगच्छति   ॥09-062-052॥
त्वां चैव नरशार्दूल गान्धारीं च यशस्विनीम्। <br>स शोचन्भरतश्रेष्ठ न शान्तिमधिगच्छति   ॥09-062-053॥
ह्रिया च परयाविष्टो भवन्तं नाधिगच्छति। <br>पुत्रशोकाभिसंतप्तं बुद्धिव्याकुलितेन्द्रियम्   ॥09-062-054॥
एवमुक्त्वा महाराज धृतराष्ट्रं यदूत्तमः। <br>उवाच परमं वाक्यं गान्धारीं शोककर्शिताम्   ॥09-062-055॥
सौबलेयि निबोध त्वं यत्त्वां वक्ष्यामि सुव्रते। <br>त्वत्समा नास्ति लोकेऽस्मिन्नद्य सीमन्तिनी शुभे   ॥09-062-056॥
जानामि च यथा राज्ञि सभायां मम संनिधौ। <br>धर्मार्थसहितं वाक्यमुभयोः पक्षयोर्हितम्। <br>उक्तवत्यसि कल्याणि न च ते तनयैः श्रुतम्   ॥09-062-057॥
दुर्योधनस्त्वया चोक्तो जयार्थी परुषं वचः। <br>शृणु मूढ वचो मह्यं यतो धर्मस्ततो जयः   ॥09-062-058॥
तदिदं समनुप्राप्तं तव वाक्यं नृपात्मजे। <br>एवं विदित्वा कल्याणि मा स्म शोके मनः कृथाः। <br>पाण्डवानां विनाशाय मा ते बुद्धिः कदाचन   ॥09-062-059॥
शक्ता चासि महाभागे पृथिवीं सचराचराम्। <br>चक्षुषा क्रोधदीप्तेन निर्दग्धुं तपसो बलात्   ॥09-062-060॥
वासुदेववचः श्रुत्वा गान्धारी वाक्यमब्रवीत्। <br>एवमेतन्महाबाहो यथा वदसि केशव   ॥09-062-061॥
आधिभिर्दह्यमानाया मतिः संचलिता मम। <br>सा मे व्यवस्थिता श्रुत्वा तव वाक्यं जनार्दन   ॥09-062-062॥
राज्ञस्त्वन्धस्य वृद्धस्य हतपुत्रस्य केशव। <br>त्वं गतिः सह तैर्वीरैः पाण्डवैर्द्विपदां वर   ॥09-062-063॥
एतावदुक्त्वा वचनं मुखं प्रच्छाद्य वाससा। <br>पुत्रशोकाभिसंतप्ता गान्धारी प्ररुरोद ह   ॥09-062-064॥
तत एनां महाबाहुः केशवः शोककर्शिताम्। <br>हेतुकारणसंयुक्तैर्वाक्यैराश्वासयत्प्रभुः   ॥09-062-065॥
समाश्वास्य च गान्धारीं धृतराष्ट्रं च माधवः। <br>द्रौणेः संकल्पितं भावमन्वबुध्यत केशवः   ॥09-062-066॥
ततस्त्वरित उत्थाय पादौ मूर्ध्ना प्रणम्य च। <br>द्वैपायनस्य राजेन्द्र ततः कौरवमब्रवीत्   ॥09-062-067॥
आपृच्छे त्वां कुरुश्रेष्ठ मा च शोके मनः कृथाः। <br>द्रौणेः पापोऽस्त्यभिप्रायस्तेनास्मि सहसोत्थितः। <br>पाण्डवानां वधे रात्रौ बुद्धिस्तेन प्रदर्शिता   ॥09-062-068॥
एतच्छ्रुत्वा तु वचनं गान्धार्या सहितोऽब्रवीत्। <br>धृतराष्ट्रो महाबाहुः केशवं केशिसूदनम्   ॥09-062-069॥
शीघ्रं गच्छ महाबाहो पाण्डवान्परिपालय। <br>भूयस्त्वया समेष्यामि क्षिप्रमेव जनार्दन। <br>प्रायात्ततस्तु त्वरितो दारुकेण सहाच्युतः   ॥09-062-070॥
वासुदेवे गते राजन्धृतराष्ट्रं जनेश्वरम्। <br>आश्वासयदमेयात्मा व्यासो लोकनमस्कृतः   ॥09-062-071॥
वासुदेवोऽपि धर्मात्मा कृतकृत्यो जगाम ह। <br>शिबिरं हास्तिनपुराद्दिदृक्षुः पाण्डवान्नृप   ॥09-062-072॥
आगम्य शिबिरं रात्रौ सोऽभ्यगच्छत पाण्डवान्। <br>तच्च तेभ्यः समाख्याय सहितस्तैः समाविशत्   ॥09-062-073॥

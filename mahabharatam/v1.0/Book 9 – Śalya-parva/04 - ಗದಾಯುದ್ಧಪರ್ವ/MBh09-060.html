<table border = "1"><tr><td>Verse</td></tr>
<tr><td> धृतराष्ट्र उवाच। <br>हतं दुर्योधनं दृष्ट्वा भीमसेनेन संयुगे। <br>पाण्डवाः सृञ्जयाश्चैव किमकुर्वत संजय   ॥09-060-001॥</td></tr>
<tr><td> संजय उवाच। <br>हतं दुर्योधनं दृष्ट्वा भीमसेनेन संयुगे। <br>सिंहेनेव महाराज मत्तं वनगजं वने   ॥09-060-002॥</td></tr>
<tr><td>प्रहृष्टमनसस्तत्र कृष्णेन सह पाण्डवाः। <br>पाञ्चालाः सृञ्जयाश्चैव निहते कुरुनन्दने   ॥09-060-003॥</td></tr>
<tr><td>आविध्यन्नुत्तरीयाणि सिंहनादांश्च नेदिरे। <br>नैतान्हर्षसमाविष्टानियं सेहे वसुंधरा   ॥09-060-004॥</td></tr>
<tr><td>धनूंष्यन्ये व्याक्षिपन्त ज्याश्चाप्यन्ये तथाक्षिपन्। <br>दध्मुरन्ये महाशङ्खानन्ये जघ्नुश्च दुन्दुभीः   ॥09-060-005॥</td></tr>
<tr><td>चिक्रीडुश्च तथैवान्ये जहसुश्च तवाहिताः। <br>अब्रुवंश्चासकृद्वीरा भीमसेनमिदं वचः   ॥09-060-006॥</td></tr>
<tr><td>दुष्करं भवता कर्म रणेऽद्य सुमहत्कृतम्। <br>कौरवेन्द्रं रणे हत्वा गदयातिकृतश्रमम्   ॥09-060-007॥</td></tr>
<tr><td>इन्द्रेणेव हि वृत्रस्य वधं परमसंयुगे। <br>त्वया कृतममन्यन्त शत्रोर्वधमिमं जनाः   ॥09-060-008॥</td></tr>
<tr><td>चरन्तं विविधान्मार्गान्मण्डलानि च सर्वशः। <br>दुर्योधनमिमं शूरं कोऽन्यो हन्याद्वृकोदरात्   ॥09-060-009॥</td></tr>
<tr><td>वैरस्य च गतः पारं त्वमिहान्यैः सुदुर्गमम्। <br>अशक्यमेतदन्येन संपादयितुमीदृशम्   ॥09-060-010॥</td></tr>
<tr><td>कुञ्जरेणेव मत्तेन वीर संग्राममूर्धनि। <br>दुर्योधनशिरो दिष्ट्या पादेन मृदितं त्वया   ॥09-060-011॥</td></tr>
<tr><td>सिंहेन महिषस्येव कृत्वा संगरमद्भुतम्। <br>दुःशासनस्य रुधिरं दिष्ट्या पीतं त्वयानघ   ॥09-060-012॥</td></tr>
<tr><td>ये विप्रकुर्वन्राजानं धर्मात्मानं युधिष्ठिरम्। <br>मूर्ध्नि तेषां कृतः पादो दिष्ट्या ते स्वेन कर्मणा   ॥09-060-013॥</td></tr>
<tr><td>अमित्राणामधिष्ठानाद्वधाद्दुर्योधनस्य च। <br>भीम दिष्ट्या पृथिव्यां ते प्रथितं सुमहद्यशः   ॥09-060-014॥</td></tr>
<tr><td>एवं नूनं हते वृत्रे शक्रं नन्दन्ति बन्दिनः। <br>तथा त्वां निहतामित्रं वयं नन्दाम भारत   ॥09-060-015॥</td></tr>
<tr><td>दुर्योधनवधे यानि रोमाणि हृषितानि नः। <br>अद्यापि न विहृष्यन्ति तानि तद्विद्धि भारत। <br>इत्यब्रुवन्भीमसेनं वातिकास्तत्र संगताः   ॥09-060-016॥</td></tr>
<tr><td>तान्हृष्टान्पुरुषव्याघ्रान्पाञ्चालान्पाण्डवैः सह। <br>ब्रुवतः सदृशं तत्र प्रोवाच मधुसूदनः   ॥09-060-017॥</td></tr>
<tr><td>न न्याय्यं निहतः शत्रुर्भूयो हन्तुं जनाधिपाः। <br>असकृद्वाग्भिरुग्राभिर्निहतो ह्येष मन्दधीः   ॥09-060-018॥</td></tr>
<tr><td>तदैवैष हतः पापो यदैव निरपत्रपः। <br>लुब्धः पापसहायश्च सुहृदां शासनातिगः   ॥09-060-019॥</td></tr>
<tr><td>बहुशो विदुरद्रोणकृपगाङ्गेयसृञ्जयैः। <br>पाण्डुभ्यः प्रोच्यमानोऽपि पित्र्यमंशं न दत्तवान्   ॥09-060-020॥</td></tr>
<tr><td>नैष योग्योऽद्य मित्रं वा शत्रुर्वा पुरुषाधमः। <br>किमनेनातिनुन्नेन वाग्भिः काष्ठसधर्मणा   ॥09-060-021॥</td></tr>
<tr><td>रथेष्वारोहत क्षिप्रं गच्छामो वसुधाधिपाः। <br>दिष्ट्या हतोऽयं पापात्मा सामात्यज्ञातिबान्धवः   ॥09-060-022॥</td></tr>
<tr><td>इति श्रुत्वा त्वधिक्षेपं कृष्णाद्दुर्योधनो नृपः। <br>अमर्षवशमापन्न उदतिष्ठद्विशां पते   ॥09-060-023॥</td></tr>
<tr><td>स्फिग्देशेनोपविष्टः स दोर्भ्यां विष्टभ्य मेदिनीम्। <br>दृष्टिं भ्रूसंकटां कृत्वा वासुदेवे न्यपातयत्   ॥09-060-024॥</td></tr>
<tr><td>अर्धोन्नतशरीरस्य रूपमासीन्नृपस्य तत्। <br>क्रुद्धस्याशीविषस्येव च्छिन्नपुच्छस्य भारत   ॥09-060-025॥</td></tr>
<tr><td>प्राणान्तकरणीं घोरां वेदनामविचिन्तयन्। <br>दुर्योधनो वासुदेवं वाग्भिरुग्राभिरार्दयत्   ॥09-060-026॥</td></tr>
<tr><td>कंसदासस्य दायाद न ते लज्जास्त्यनेन वै। <br>अधर्मेण गदायुद्धे यदहं विनिपातितः   ॥09-060-027॥</td></tr>
<tr><td>ऊरू भिन्धीति भीमस्य स्मृतिं मिथ्या प्रयच्छता। <br>किं न विज्ञातमेतन्मे यदर्जुनमवोचथाः   ॥09-060-028॥</td></tr>
<tr><td>घातयित्वा महीपालानृजुयुद्धान्सहस्रशः। <br>जिह्मैरुपायैर्बहुभिर्न ते लज्जा न ते घृणा   ॥09-060-029॥</td></tr>
<tr><td>अहन्यहनि शूराणां कुर्वाणः कदनं महत्। <br>शिखण्डिनं पुरस्कृत्य घातितस्ते पितामहः   ॥09-060-030॥</td></tr>
<tr><td>अश्वत्थाम्नः सनामानं हत्वा नागं सुदुर्मते। <br>आचार्यो न्यासितः शस्त्रं किं तन्न विदितं मम   ॥09-060-031॥</td></tr>
<tr><td>स चानेन नृशंसेन धृष्टद्युम्नेन वीर्यवान्। <br>पात्यमानस्त्वया दृष्टो न चैनं त्वमवारयः   ॥09-060-032॥</td></tr>
<tr><td>वधार्थं पाण्डुपुत्रस्य याचितां शक्तिमेव च। <br>घटोत्कचे व्यंसयथाः कस्त्वत्तः पापकृत्तमः   ॥09-060-033॥</td></tr>
<tr><td>छिन्नबाहुः प्रायगतस्तथा भूरिश्रवा बली। <br>त्वया निसृष्टेन हतः शैनेयेन दुरात्मना   ॥09-060-034॥</td></tr>
<tr><td>कुर्वाणश्चोत्तमं कर्म कर्णः पार्थजिगीषया। <br>व्यंसनेनाश्वसेनस्य पन्नगेन्द्रसुतस्य वै   ॥09-060-035॥</td></tr>
<tr><td>पुनश्च पतिते चक्रे व्यसनार्तः पराजितः। <br>पातितः समरे कर्णश्चक्रव्यग्रोऽग्रणीर्नृणाम्   ॥09-060-036॥</td></tr>
<tr><td>यदि मां चापि कर्णं च भीष्मद्रोणौ च संयुगे। <br>ऋजुना प्रतियुध्येथा न ते स्याद्विजयो ध्रुवम्   ॥09-060-037॥</td></tr>
<tr><td>त्वया पुनरनार्येण जिह्ममार्गेण पार्थिवाः। <br>स्वधर्ममनुतिष्ठन्तो वयं चान्ये च घातिताः   ॥09-060-038॥</td></tr>
<tr><td> वासुदेव उवाच। <br>हतस्त्वमसि गान्धारे सभ्रातृसुतबान्धवः। <br>सगणः ससुहृच्चैव पापमार्गमनुष्ठितः   ॥09-060-039॥</td></tr>
<tr><td>तवैव दुष्कृतैर्वीरौ भीष्मद्रोणौ निपातितौ। <br>कर्णश्च निहतः संख्ये तव शीलानुवर्तकः   ॥09-060-040॥</td></tr>
<tr><td>याच्यमानो मया मूढ पित्र्यमंशं न दित्ससि। <br>पाण्डवेभ्यः स्वराज्यार्धं लोभाच्छकुनिनिश्चयात्   ॥09-060-041॥</td></tr>
<tr><td>विषं ते भीमसेनाय दत्तं सर्वे च पाण्डवाः। <br>प्रदीपिता जतुगृहे मात्रा सह सुदुर्मते   ॥09-060-042॥</td></tr>
<tr><td>सभायां याज्ञसेनी च कृष्टा द्यूते रजस्वला। <br>तदैव तावद्दुष्टात्मन्वध्यस्त्वं निरपत्रपः   ॥09-060-043॥</td></tr>
<tr><td>अनक्षज्ञं च धर्मज्ञं सौबलेनाक्षवेदिना। <br>निकृत्या यत्पराजैषीस्तस्मादसि हतो रणे   ॥09-060-044॥</td></tr>
<tr><td>जयद्रथेन पापेन यत्कृष्णा क्लेशिता वने। <br>यातेषु मृगयां तेषु तृणबिन्दोरथाश्रमे   ॥09-060-045॥</td></tr>
<tr><td>अभिमन्युश्च यद्बाल एको बहुभिराहवे। <br>त्वद्दोषैर्निहतः पाप तस्मादसि हतो रणे   ॥09-060-046॥</td></tr>
<tr><td> दुर्योधन उवाच। <br>अधीतं विधिवद्दत्तं भूः प्रशास्ता ससागरा। <br>मूर्ध्नि स्थितममित्राणां को नु स्वन्ततरो मया   ॥09-060-047॥</td></tr>
<tr><td>यदिष्टं क्षत्रबन्धूनां स्वधर्ममनुपश्यताम्। <br>तदिदं निधनं प्राप्तं को नु स्वन्ततरो मया   ॥09-060-048॥</td></tr>
<tr><td>देवार्हा मानुषा भोगाः प्राप्ता असुलभा नृपैः। <br>ऐश्वर्यं चोत्तमं प्राप्तं को नु स्वन्ततरो मया   ॥09-060-049॥</td></tr>
<tr><td>ससुहृत्सानुबन्धश्च स्वर्गं गन्ताहमच्युत। <br>यूयं विहतसंकल्पाः शोचन्तो वर्तयिष्यथ   ॥09-060-050॥</td></tr>
<tr><td> संजय उवाच। <br>अस्य वाक्यस्य निधने कुरुराजस्य भारत। <br>अपतत्सुमहद्वर्षं पुष्पाणां पुण्यगन्धिनाम्   ॥09-060-051॥</td></tr>
<tr><td>अवादयन्त गन्धर्वा जगुश्चाप्सरसां गणाः। <br>सिद्धाश्च मुमुचुर्वाचः साधु साध्विति भारत   ॥09-060-052॥</td></tr>
<tr><td>ववौ च सुरभिर्वायुः पुण्यगन्धो मृदुः सुखः। <br>व्यराजतामलं चैव नभो वैडूर्यसंनिभम्   ॥09-060-053॥</td></tr>
<tr><td>अत्यद्भुतानि ते दृष्ट्वा वासुदेवपुरोगमाः। <br>दुर्योधनस्य पूजां च दृष्ट्वा व्रीडामुपागमन्   ॥09-060-054॥</td></tr>
<tr><td>हतांश्चाधर्मतः श्रुत्वा शोकार्ताः शुशुचुर्हि ते। <br>भीष्मं द्रोणं तथा कर्णं भूरिश्रवसमेव च   ॥09-060-055॥</td></tr>
<tr><td>तांस्तु चिन्तापरान्दृष्ट्वा पाण्डवान्दीनचेतसः। <br>प्रोवाचेदं वचः कृष्णो मेघदुन्दुभिनिस्वनः   ॥09-060-056॥</td></tr>
<tr><td>नैष शक्योऽतिशीघ्रास्त्रस्ते च सर्वे महारथाः। <br>ऋजुयुद्धेन विक्रान्ता हन्तुं युष्माभिराहवे   ॥09-060-057॥</td></tr>
<tr><td>उपाया विहिता ह्येते मया तस्मान्नराधिपाः। <br>अन्यथा पाण्डवेयानां नाभविष्यज्जयः क्वचित्   ॥09-060-058॥</td></tr>
<tr><td>ते हि सर्वे महात्मानश्चत्वारोऽतिरथा भुवि। <br>न शक्या धर्मतो हन्तुं लोकपालैरपि स्वयम्   ॥09-060-059॥</td></tr>
<tr><td>तथैवायं गदापाणिर्धार्तराष्ट्रो गतक्लमः। <br>न शक्यो धर्मतो हन्तुं कालेनापीह दण्डिना   ॥09-060-060॥</td></tr>
<tr><td>न च वो हृदि कर्तव्यं यदयं घातितो नृपः। <br>मिथ्यावध्यास्तथोपायैर्बहवः शत्रवोऽधिकाः   ॥09-060-061॥</td></tr>
<tr><td>पूर्वैरनुगतो मार्गो देवैरसुरघातिभिः। <br>सद्भिश्चानुगतः पन्थाः स सर्वैरनुगम्यते   ॥09-060-062॥</td></tr>
<tr><td>कृतकृत्याः स्म सायाह्ने निवासं रोचयामहे। <br>साश्वनागरथाः सर्वे विश्रमामो नराधिपाः   ॥09-060-063॥</td></tr>
<tr><td>वासुदेववचः श्रुत्वा तदानीं पाण्डवैः सह। <br>पाञ्चाला भृशसंहृष्टा विनेदुः सिंहसंघवत्   ॥09-060-064॥</td></tr>
<tr><td>ततः प्राध्मापयञ्शङ्खान्पाञ्चजन्यं च माधवः। <br>हृष्टा दुर्योधनं दृष्ट्वा निहतं पुरुषर्षभाः   ॥09-060-065॥</td></tr>
</table>
Verse
 संजय उवाच। <br>वातिकानां सकाशात्तु श्रुत्वा दुर्योधनं हतम्। <br>हतशिष्टास्ततो राजन्कौरवाणां महारथाः   ॥09-064-001॥
विनिर्भिन्नाः शितैर्बाणैर्गदातोमरशक्तिभिः। <br>अश्वत्थामा कृपश्चैव कृतवर्मा च सात्वतः। <br>त्वरिता जवनैरश्वैरायोधनमुपागमन्   ॥09-064-002॥
तत्रापश्यन्महात्मानं धार्तराष्ट्रं निपातितम्। <br>प्रभग्नं वायुवेगेन महाशालं यथा वने   ॥09-064-003॥
भूमौ विवेष्टमानं तं रुधिरेण समुक्षितम्। <br>महागजमिवारण्ये व्याधेन विनिपातितम्   ॥09-064-004॥
विवर्तमानं बहुशो रुधिरौघपरिप्लुतम्। <br>यदृच्छया निपतितं चक्रमादित्यगोचरम्   ॥09-064-005॥
महावातसमुत्थेन संशुष्कमिव सागरम्। <br>पूर्णचन्द्रमिव व्योम्नि तुषारावृतमण्डलम्   ॥09-064-006॥
रेणुध्वस्तं दीर्घभुजं मातङ्गसमविक्रमम्। <br>वृतं भूतगणैर्घोरैः क्रव्यादैश्च समन्ततः। <br>यथा धनं लिप्समानैर्भृत्यैर्नृपतिसत्तमम्   ॥09-064-007॥
भ्रुकुटीकृतवक्त्रान्तं क्रोधादुद्वृत्तचक्षुषम्। <br>सामर्षं तं नरव्याघ्रं व्याघ्रं निपतितं यथा   ॥09-064-008॥
ते तु दृष्ट्वा महेष्वासा भूतले पतितं नृपम्। <br>मोहमभ्यागमन्सर्वे कृपप्रभृतयो रथाः   ॥09-064-009॥
अवतीर्य रथेभ्यस्तु प्राद्रवन्राजसंनिधौ। <br>दुर्योधनं च संप्रेक्ष्य सर्वे भूमावुपाविशन्   ॥09-064-010॥
ततो द्रौणिर्महाराज बाष्पपूर्णेक्षणः श्वसन्। <br>उवाच भरतश्रेष्ठं सर्वलोकेश्वरेश्वरम्   ॥09-064-011॥
न नूनं विद्यतेऽसह्यं मानुष्ये किंचिदेव हि। <br>यत्र त्वं पुरुषव्याघ्र शेषे पांसुषु रूषितः   ॥09-064-012॥
भूत्वा हि नृपतिः पूर्वं समाज्ञाप्य च मेदिनीम्। <br>कथमेकोऽद्य राजेन्द्र तिष्ठसे निर्जने वने   ॥09-064-013॥
दुःशासनं न पश्यामि नापि कर्णं महारथम्। <br>नापि तान्सुहृदः सर्वान्किमिदं भरतर्षभ   ॥09-064-014॥
दुःखं नूनं कृतान्तस्य गतिं ज्ञातुं कथंचन। <br>लोकानां च भवान्यत्र शेते पांसुषु रूषितः   ॥09-064-015॥
एष मूर्धावसिक्तानामग्रे गत्वा परंतपः। <br>सतृणं ग्रसते पांसुं पश्य कालस्य पर्ययम्   ॥09-064-016॥
क्व ते तदमलं छत्रं व्यजनं क्व च पार्थिव। <br>सा च ते महती सेना क्व गता पार्थिवोत्तम   ॥09-064-017॥
दुर्विज्ञेया गतिर्नूनं कार्याणां कारणान्तरे। <br>यद्वै लोकगुरुर्भूत्वा भवानेतां दशां गतः   ॥09-064-018॥
अध्रुवा सर्वमर्त्येषु ध्रुवं श्रीरुपलक्ष्यते। <br>भवतो व्यसनं दृष्ट्वा शक्रविस्पर्धिनो भृशम्   ॥09-064-019॥
तस्य तद्वचनं श्रुत्वा दुःखितस्य विशेषतः। <br>उवाच राजन्पुत्रस्ते प्राप्तकालमिदं वचः   ॥09-064-020॥
विमृज्य नेत्रे पाणिभ्यां शोकजं बाष्पमुत्सृजन्। <br>कृपादीन्स तदा वीरान्सर्वानेव नराधिपः   ॥09-064-021॥
ईदृशो मर्त्यधर्मोऽयं धात्रा निर्दिष्ट उच्यते। <br>विनाशः सर्वभूतानां कालपर्यायकारितः   ॥09-064-022॥
सोऽयं मां समनुप्राप्तः प्रत्यक्षं भवतां हि यः। <br>पृथिवीं पालयित्वाहमेतां निष्ठामुपागतः   ॥09-064-023॥
दिष्ट्या नाहं परावृत्तो युद्धे कस्यांचिदापदि। <br>दिष्ट्याहं निहतः पापैश्छलेनैव विशेषतः   ॥09-064-024॥
उत्साहश्च कृतो नित्यं मया दिष्ट्या युयुत्सता। <br>दिष्ट्या चास्मि हतो युद्धे निहतज्ञातिबान्धवः   ॥09-064-025॥
दिष्ट्या च वोऽहं पश्यामि मुक्तानस्माज्जनक्षयात्। <br>स्वस्तियुक्तांश्च कल्यांश्च तन्मे प्रियमनुत्तमम्   ॥09-064-026॥
मा भवन्तोऽनुतप्यन्तां सौहृदान्निधनेन मे। <br>यदि वेदाः प्रमाणं वो जिता लोका मयाक्षयाः   ॥09-064-027॥
मन्यमानः प्रभावं च कृष्णस्यामिततेजसः। <br>तेन न च्यावितश्चाहं क्षत्रधर्मात्स्वनुष्ठितात्   ॥09-064-028॥
स मया समनुप्राप्तो नास्मि शोच्यः कथंचन। <br>कृतं भवद्भिः सदृशमनुरूपमिवात्मनः। <br>यतितं विजये नित्यं दैवं तु दुरतिक्रमम्   ॥09-064-029॥
एतावदुक्त्वा वचनं बाष्पव्याकुललोचनः। <br>तूष्णीं बभूव राजेन्द्र रुजासौ विह्वलो भृशम्   ॥09-064-030॥
तथा तु दृष्ट्वा राजानं बाष्पशोकसमन्वितम्। <br>द्रौणिः क्रोधेन जज्वाल यथा वह्निर्जगत्क्षये   ॥09-064-031॥
स तु क्रोधसमाविष्टः पाणौ पाणिं निपीड्य च। <br>बाष्पविह्वलया वाचा राजानमिदमब्रवीत्   ॥09-064-032॥
पिता मे निहतः क्षुद्रैः सुनृशंसेन कर्मणा। <br>न तथा तेन तप्यामि यथा राजंस्त्वयाद्य वै   ॥09-064-033॥
शृणु चेदं वचो मह्यं सत्येन वदतः प्रभो। <br>इष्टापूर्तेन दानेन धर्मेण सुकृतेन च   ॥09-064-034॥
अद्याहं सर्वपाञ्चालान्वासुदेवस्य पश्यतः। <br>सर्वोपायैर्हि नेष्यामि प्रेतराजनिवेशनम्। <br>अनुज्ञां तु महाराज भवान्मे दातुमर्हति   ॥09-064-035॥
इति श्रुत्वा तु वचनं द्रोणपुत्रस्य कौरवः। <br>मनसः प्रीतिजननं कृपं वचनमब्रवीत्। <br>आचार्य शीघ्रं कलशं जलपूर्णं समानय   ॥09-064-036॥
स तद्वचनमाज्ञाय राज्ञो ब्राह्मणसत्तमः। <br>कलशं पूर्णमादाय राज्ञोऽन्तिकमुपागमत्   ॥09-064-037॥
तमब्रवीन्महाराज पुत्रस्तव विशां पते। <br>ममाज्ञया द्विजश्रेष्ठ द्रोणपुत्रोऽभिषिच्यताम्। <br>सेनापत्येन भद्रं ते मम चेदिच्छसि प्रियम्   ॥09-064-038॥
राज्ञो नियोगाद्योद्धव्यं ब्राह्मणेन विशेषतः। <br>वर्तता क्षत्रधर्मेण ह्येवं धर्मविदो विदुः   ॥09-064-039॥
राज्ञस्तु वचनं श्रुत्वा कृपः शारद्वतस्ततः। <br>द्रौणिं राज्ञो नियोगेन सेनापत्येऽभ्यषेचयत्   ॥09-064-040॥
सोऽभिषिक्तो महाराज परिष्वज्य नृपोत्तमम्। <br>प्रययौ सिंहनादेन दिशः सर्वा विनादयन्   ॥09-064-041॥
दुर्योधनोऽपि राजेन्द्र शोणितौघपरिप्लुतः। <br>तां निशां प्रतिपेदेऽथ सर्वभूतभयावहाम्   ॥09-064-042॥
अपक्रम्य तु ते तूर्णं तस्मादायोधनान्नृप। <br>शोकसंविग्नमनसश्चिन्ताध्यानपराभवन्   ॥09-064-043॥

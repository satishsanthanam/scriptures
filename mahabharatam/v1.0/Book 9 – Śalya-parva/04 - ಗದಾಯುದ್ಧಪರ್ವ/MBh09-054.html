<table border = "1"><tr><td>Verse</td></tr>
<tr><td> वैशंपायन उवाच। <br>एवं तदभवद्युद्धं तुमुलं जनमेजय। <br>यत्र दुःखान्वितो राजा धृतराष्ट्रोऽब्रवीदिदम्   ॥09-054-001॥</td></tr>
<tr><td>रामं संनिहितं दृष्ट्वा गदायुद्ध उपस्थिते। <br>मम पुत्रः कथं भीमं प्रत्ययुध्यत संजय   ॥09-054-002॥</td></tr>
<tr><td> संजय उवाच। <br>रामसांनिध्यमासाद्य पुत्रो दुर्योधनस्तव। <br>युद्धकामो महाबाहुः समहृष्यत वीर्यवान्   ॥09-054-003॥</td></tr>
<tr><td>दृष्ट्वा लाङ्गलिनं राजा प्रत्युत्थाय च भारत। <br>प्रीत्या परमया युक्तो युधिष्ठिरमथाब्रवीत्   ॥09-054-004॥</td></tr>
<tr><td>समन्तपञ्चकं क्षिप्रमितो याम विशां पते। <br>प्रथितोत्तरवेदी सा देवलोके प्रजापतेः   ॥09-054-005॥</td></tr>
<tr><td>तस्मिन्महापुण्यतमे त्रैलोक्यस्य सनातने। <br>संग्रामे निधनं प्राप्य ध्रुवं स्वर्गो भविष्यति   ॥09-054-006॥</td></tr>
<tr><td>तथेत्युक्त्वा महाराज कुन्तीपुत्रो युधिष्ठिरः। <br>समन्तपञ्चकं वीरः प्रायादभिमुखः प्रभुः   ॥09-054-007॥</td></tr>
<tr><td>ततो दुर्योधनो राजा प्रगृह्य महतीं गदाम्। <br>पद्भ्याममर्षाद्द्युतिमानगच्छत्पाण्डवैः सह   ॥09-054-008॥</td></tr>
<tr><td>तथा यान्तं गदाहस्तं वर्मणा चापि दंशितम्। <br>अन्तरिक्षगता देवाः साधु साध्वित्यपूजयन्। <br>वातिकाश्च नरा येऽत्र दृष्ट्वा ते हर्षमागताः   ॥09-054-009॥</td></tr>
<tr><td>स पाण्डवैः परिवृतः कुरुराजस्तवात्मजः। <br>मत्तस्येव गजेन्द्रस्य गतिमास्थाय सोऽव्रजत्   ॥09-054-010॥</td></tr>
<tr><td>ततः शङ्खनिनादेन भेरीणां च महास्वनैः। <br>सिंहनादैश्च शूराणां दिशः सर्वाः प्रपूरिताः   ॥09-054-011॥</td></tr>
<tr><td>प्रतीच्यभिमुखं देशं यथोद्दिष्टं सुतेन ते। <br>गत्वा च तैः परिक्षिप्तं समन्तात्सर्वतोदिशम्   ॥09-054-012॥</td></tr>
<tr><td>दक्षिणेन सरस्वत्याः स्वयनं तीर्थमुत्तमम्। <br>तस्मिन्देशे त्वनिरिणे तत्र युद्धमरोचयन्   ॥09-054-013॥</td></tr>
<tr><td>ततो भीमो महाकोटिं गदां गृह्याथ वर्मभृत्। <br>बिभ्रद्रूपं महाराज सदृशं हि गरुत्मतः   ॥09-054-014॥</td></tr>
<tr><td>अवबद्धशिरस्त्राणः संख्ये काञ्चनवर्मभृत्। <br>रराज राजन्पुत्रस्ते काञ्चनः शैलराडिव   ॥09-054-015॥</td></tr>
<tr><td>वर्मभ्यां संवृतौ वीरौ भीमदुर्योधनावुभौ। <br>संयुगे च प्रकाशेते संरब्धाविव कुञ्जरौ   ॥09-054-016॥</td></tr>
<tr><td>रणमण्डलमध्यस्थौ भ्रातरौ तौ नरर्षभौ। <br>अशोभेतां महाराज चन्द्रसूर्याविवोदितौ   ॥09-054-017॥</td></tr>
<tr><td>तावन्योन्यं निरीक्षेतां क्रुद्धाविव महाद्विपौ। <br>दहन्तौ लोचनै राजन्परस्परवधैषिणौ   ॥09-054-018॥</td></tr>
<tr><td>संप्रहृष्टमना राजन्गदामादाय कौरवः। <br>सृक्किणी संलिहन्राजन्क्रोधरक्तेक्षणः श्वसन्   ॥09-054-019॥</td></tr>
<tr><td>ततो दुर्योधनो राजा गदामादाय वीर्यवान्। <br>भीमसेनमभिप्रेक्ष्य गजो गजमिवाह्वयत्   ॥09-054-020॥</td></tr>
<tr><td>अद्रिसारमयीं भीमस्तथैवादाय वीर्यवान्। <br>आह्वयामास नृपतिं सिंहः सिंहं यथा वने   ॥09-054-021॥</td></tr>
<tr><td>तावुद्यतगदापाणी दुर्योधनवृकोदरौ। <br>संयुगे स्म प्रकाशेते गिरी सशिखराविव   ॥09-054-022॥</td></tr>
<tr><td>तावुभावभिसंक्रुद्धावुभौ भीमपराक्रमौ। <br>उभौ शिष्यौ गदायुद्धे रौहिणेयस्य धीमतः   ॥09-054-023॥</td></tr>
<tr><td>उभौ सदृशकर्माणौ यमवासवयोरिव। <br>तथा सदृशकर्माणौ वरुणस्य महाबलौ   ॥09-054-024॥</td></tr>
<tr><td>वासुदेवस्य रामस्य तथा वैश्रवणस्य च। <br>सदृशौ तौ महाराज मधुकैटभयोर्युधि   ॥09-054-025॥</td></tr>
<tr><td>उभौ सदृशकर्माणौ रणे सुन्दोपसुन्दयोः। <br>तथैव कालस्य समौ मृत्योश्चैव परंतपौ   ॥09-054-026॥</td></tr>
<tr><td>अन्योन्यमभिधावन्तौ मत्ताविव महाद्विपौ। <br>वाशितासंगमे दृप्तौ शरदीव मदोत्कटौ   ॥09-054-027॥</td></tr>
<tr><td>मत्ताविव जिगीषन्तौ मातङ्गौ भरतर्षभौ। <br>उभौ क्रोधविषं दीप्तं वमन्तावुरगाविव   ॥09-054-028॥</td></tr>
<tr><td>अन्योन्यमभिसंरब्धौ प्रेक्षमाणावरिंदमौ। <br>उभौ भरतशार्दूलौ विक्रमेण समन्वितौ   ॥09-054-029॥</td></tr>
<tr><td>सिंहाविव दुराधर्षौ गदायुद्धे परंतपौ। <br>नखदंष्ट्रायुधौ वीरौ व्याघ्राविव दुरुत्सहौ   ॥09-054-030॥</td></tr>
<tr><td>प्रजासंहरणे क्षुब्धौ समुद्राविव दुस्तरौ। <br>लोहिताङ्गाविव क्रुद्धौ प्रतपन्तौ महारथौ   ॥09-054-031॥</td></tr>
<tr><td>रश्मिमन्तौ महात्मानौ दीप्तिमन्तौ महाबलौ। <br>ददृशाते कुरुश्रेष्ठौ कालसूर्याविवोदितौ   ॥09-054-032॥</td></tr>
<tr><td>व्याघ्राविव सुसंरब्धौ गर्जन्ताविव तोयदौ। <br>जहृषाते महाबाहू सिंहौ केसरिणाविव   ॥09-054-033॥</td></tr>
<tr><td>गजाविव सुसंरब्धौ ज्वलिताविव पावकौ। <br>ददृशुस्तौ महात्मानौ सशृङ्गाविव पर्वतौ   ॥09-054-034॥</td></tr>
<tr><td>रोषात्प्रस्फुरमाणोष्ठौ निरीक्षन्तौ परस्परम्। <br>तौ समेतौ महात्मानौ गदाहस्तौ नरोत्तमौ   ॥09-054-035॥</td></tr>
<tr><td>उभौ परमसंहृष्टावुभौ परमसंमतौ। <br>सदश्वाविव हेषन्तौ बृंहन्ताविव कुञ्जरौ   ॥09-054-036॥</td></tr>
<tr><td>वृषभाविव गर्जन्तौ दुर्योधनवृकोदरौ। <br>दैत्याविव बलोन्मत्तौ रेजतुस्तौ नरोत्तमौ   ॥09-054-037॥</td></tr>
<tr><td>ततो दुर्योधनो राजन्निदमाह युधिष्ठिरम्। <br>सृञ्जयैः सह तिष्ठन्तं तपन्तमिव भास्करम्   ॥09-054-038॥</td></tr>
<tr><td>इदं व्यवसितं युद्धं मम भीमस्य चोभयोः। <br>उपोपविष्टाः पश्यध्वं विमर्दं नृपसत्तमाः   ॥09-054-039॥</td></tr>
<tr><td>ततः समुपविष्टं तत्सुमहद्राजमण्डलम्। <br>विराजमानं ददृशे दिवीवादित्यमण्डलम्   ॥09-054-040॥</td></tr>
<tr><td>तेषां मध्ये महाबाहुः श्रीमान्केशवपूर्वजः। <br>उपविष्टो महाराज पूज्यमानः समन्ततः   ॥09-054-041॥</td></tr>
<tr><td>शुशुभे राजमध्यस्थो नीलवासाः सितप्रभः। <br>नक्षत्रैरिव संपूर्णो वृतो निशि निशाकरः   ॥09-054-042॥</td></tr>
<tr><td>तौ तथा तु महाराज गदाहस्तौ दुरासदौ। <br>अन्योन्यं वाग्भिरुग्राभिस्तक्षमाणौ व्यवस्थितौ   ॥09-054-043॥</td></tr>
<tr><td>अप्रियाणि ततोऽन्योन्यमुक्त्वा तौ कुरुपुंगवौ। <br>उदीक्षन्तौ स्थितौ वीरौ वृत्रशक्राविवाहवे   ॥09-054-044॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>अधर्मेण हतं दृष्ट्वा राजानं माधवोत्तमः। <br>किमब्रवीत्तदा सूत बलदेवो महाबलः   ॥09-059-001॥</td></tr>
<tr><td>गदायुद्धविशेषज्ञो गदायुद्धविशारदः। <br>कृतवान्रौहिणेयो यत्तन्ममाचक्ष्व संजय   ॥09-059-002॥</td></tr>
<tr><td> संजय उवाच। <br>शिरस्यभिहतं दृष्ट्वा भीमसेनेन ते सुतम्। <br>रामः प्रहरतां श्रेष्ठश्चुक्रोध बलवद्बली   ॥09-059-003॥</td></tr>
<tr><td>ततो मध्ये नरेन्द्राणामूर्ध्वबाहुर्हलायुधः। <br>कुर्वन्नार्तस्वरं घोरं धिग्धिग्भीमेत्युवाच ह   ॥09-059-004॥</td></tr>
<tr><td>अहो धिग्यदधो नाभेः प्रहृतं शुद्धविक्रमे। <br>नैतद्दृष्टं गदायुद्धे कृतवान्यद्वृकोदरः   ॥09-059-005॥</td></tr>
<tr><td>अधो नाभ्या न हन्तव्यमिति शास्त्रस्य निश्चयः। <br>अयं त्वशास्त्रविन्मूढः स्वच्छन्दात्संप्रवर्तते   ॥09-059-006॥</td></tr>
<tr><td>तस्य तत्तद्ब्रुवाणस्य रोषः समभवन्महान्। <br>ततो लाङ्गलमुद्यम्य भीममभ्यद्रवद्बली   ॥09-059-007॥</td></tr>
<tr><td>तस्योर्ध्वबाहोः सदृशं रूपमासीन्महात्मनः। <br>बहुधातुविचित्रस्य श्वेतस्येव महागिरेः   ॥09-059-008॥</td></tr>
<tr><td>तमुत्पतन्तं जग्राह केशवो विनयानतः। <br>बाहुभ्यां पीनवृत्ताभ्यां प्रयत्नाद्बलवद्बली   ॥09-059-009॥</td></tr>
<tr><td>सितासितौ यदुवरौ शुशुभातेऽधिकं ततः। <br>नभोगतौ यथा राजंश्चन्द्रसूर्यौ दिनक्षये   ॥09-059-010॥</td></tr>
<tr><td>उवाच चैनं संरब्धं शमयन्निव केशवः। <br>आत्मवृद्धिर्मित्रवृद्धिर्मित्रमित्रोदयस्तथा। <br>विपरीतं द्विषत्स्वेतत्षड्विधा वृद्धिरात्मनः   ॥09-059-011॥</td></tr>
<tr><td>आत्मन्यपि च मित्रेषु विपरीतं यदा भवेत्। <br>तदा विद्यान्मनोज्यानिमाशु शान्तिकरो भवेत्   ॥09-059-012॥</td></tr>
<tr><td>अस्माकं सहजं मित्रं पाण्डवाः शुद्धपौरुषाः। <br>स्वकाः पितृष्वसुः पुत्रास्ते परैर्निकृता भृशम्   ॥09-059-013॥</td></tr>
<tr><td>प्रतिज्ञापारणं धर्मः क्षत्रियस्येति वेत्थ ह। <br>सुयोधनस्य गदया भङ्क्तास्म्यूरू महाहवे। <br>इति पूर्वं प्रतिज्ञातं भीमेन हि सभातले   ॥09-059-014॥</td></tr>
<tr><td>मैत्रेयेणाभिशप्तश्च पूर्वमेव महर्षिणा। <br>ऊरू भेत्स्यति ते भीमो गदयेति परंतप। <br>अतो दोषं न पश्यामि मा क्रुधस्त्वं प्रलम्बहन्   ॥09-059-015॥</td></tr>
<tr><td>यौनैर्हार्दैश्च संबन्धैः संबद्धाः स्मेह पाण्डवैः। <br>तेषां वृद्ध्याभिवृद्धिर्नो मा क्रुधः पुरुषर्षभ   ॥09-059-016॥</td></tr>
<tr><td> राम उवाच। <br>धर्मः सुचरितः सद्भिः सह द्वाभ्यां नियच्छति। <br>अर्थश्चात्यर्थलुब्धस्य कामश्चातिप्रसङ्गिनः   ॥09-059-017॥</td></tr>
<tr><td>धर्मार्थौ धर्मकामौ च कामार्थौ चाप्यपीडयन्। <br>धर्मार्थकामान्योऽभ्येति सोऽत्यन्तं सुखमश्नुते   ॥09-059-018॥</td></tr>
<tr><td>तदिदं व्याकुलं सर्वं कृतं धर्मस्य पीडनात्। <br>भीमसेनेन गोविन्द कामं त्वं तु यथात्थ माम्   ॥09-059-019॥</td></tr>
<tr><td> वासुदेव उवाच। <br>अरोषणो हि धर्मात्मा सततं धर्मवत्सलः। <br>भवान्प्रख्यायते लोके तस्मात्संशाम्य मा क्रुधः   ॥09-059-020॥</td></tr>
<tr><td>प्राप्तं कलियुगं विद्धि प्रतिज्ञां पाण्डवस्य च। <br>आनृण्यं यातु वैरस्य प्रतिज्ञायाश्च पाण्डवः   ॥09-059-021॥</td></tr>
<tr><td> संजय उवाच। <br>धर्मच्छलमपि श्रुत्वा केशवात्स विशां पते। <br>नैव प्रीतमना रामो वचनं प्राह संसदि   ॥09-059-022॥</td></tr>
<tr><td>हत्वाधर्मेण राजानं धर्मात्मानं सुयोधनम्। <br>जिह्मयोधीति लोकेऽस्मिन्ख्यातिं यास्यति पाण्डवः   ॥09-059-023॥</td></tr>
<tr><td>दुर्योधनोऽपि धर्मात्मा गतिं यास्यति शाश्वतीम्। <br>ऋजुयोधी हतो राजा धार्तराष्ट्रो नराधिपः   ॥09-059-024॥</td></tr>
<tr><td>युद्धदीक्षां प्रविश्याजौ रणयज्ञं वितत्य च। <br>हुत्वात्मानममित्राग्नौ प्राप चावभृथं यशः   ॥09-059-025॥</td></tr>
<tr><td>इत्युक्त्वा रथमास्थाय रौहिणेयः प्रतापवान्। <br>श्वेताभ्रशिखराकारः प्रययौ द्वारकां प्रति   ॥09-059-026॥</td></tr>
<tr><td>पाञ्चालाश्च सवार्ष्णेयाः पाण्डवाश्च विशां पते। <br>रामे द्वारवतीं याते नातिप्रमनसोऽभवन्   ॥09-059-027॥</td></tr>
<tr><td>ततो युधिष्ठिरं दीनं चिन्तापरमधोमुखम्। <br>शोकोपहतसंकल्पं वासुदेवोऽब्रवीदिदम्   ॥09-059-028॥</td></tr>
<tr><td>धर्मराज किमर्थं त्वमधर्ममनुमन्यसे। <br>हतबन्धोर्यदेतस्य पतितस्य विचेतसः   ॥09-059-029॥</td></tr>
<tr><td>दुर्योधनस्य भीमेन मृद्यमानं शिरः पदा। <br>उपप्रेक्षसि कस्मात्त्वं धर्मज्ञः सन्नराधिप   ॥09-059-030॥</td></tr>
<tr><td> युधिष्ठिर उवाच। <br>न ममैतत्प्रियं कृष्ण यद्राजानं वृकोदरः। <br>पदा मूर्ध्न्यस्पृशत्क्रोधान्न च हृष्ये कुलक्षये   ॥09-059-031॥</td></tr>
<tr><td>निकृत्या निकृता नित्यं धृतराष्ट्रसुतैर्वयम्। <br>बहूनि परुषाण्युक्त्वा वनं प्रस्थापिताः स्म ह   ॥09-059-032॥</td></tr>
<tr><td>भीमसेनस्य तद्दुःखमतीव हृदि वर्तते। <br>इति संचिन्त्य वार्ष्णेय मयैतत्समुपेक्षितम्   ॥09-059-033॥</td></tr>
<tr><td>तस्माद्धत्वाकृतप्रज्ञं लुब्धं कामवशानुगम्। <br>लभतां पाण्डवः कामं धर्मेऽधर्मेऽपि वा कृते   ॥09-059-034॥</td></tr>
<tr><td> संजय उवाच। <br>इत्युक्ते धर्मराजेन वासुदेवोऽब्रवीदिदम्। <br>काममस्त्वेवमिति वै कृच्छ्राद्यदुकुलोद्वहः   ॥09-059-035॥</td></tr>
<tr><td>इत्युक्तो वासुदेवेन भीमप्रियहितैषिणा। <br>अन्वमोदत तत्सर्वं यद्भीमेन कृतं युधि   ॥09-059-036॥</td></tr>
<tr><td>भीमसेनोऽपि हत्वाजौ तव पुत्रममर्षणः। <br>अभिवाद्याग्रतः स्थित्वा संप्रहृष्टः कृताञ्जलिः   ॥09-059-037॥</td></tr>
<tr><td>प्रोवाच सुमहातेजा धर्मराजं युधिष्ठिरम्। <br>हर्षादुत्फुल्लनयनो जितकाशी विशां पते   ॥09-059-038॥</td></tr>
<tr><td>तवाद्य पृथिवी राजन्क्षेमा निहतकण्टका। <br>तां प्रशाधि महाराज स्वधर्ममनुपालयन्   ॥09-059-039॥</td></tr>
<tr><td>यस्तु कर्तास्य वैरस्य निकृत्या निकृतिप्रियः। <br>सोऽयं विनिहतः शेते पृथिव्यां पृथिवीपते   ॥09-059-040॥</td></tr>
<tr><td>दुःशासनप्रभृतयः सर्वे ते चोग्रवादिनः। <br>राधेयः शकुनिश्चापि निहतास्तव शत्रवः   ॥09-059-041॥</td></tr>
<tr><td>सेयं रत्नसमाकीर्णा मही सवनपर्वता। <br>उपावृत्ता महाराज त्वामद्य निहतद्विषम्   ॥09-059-042॥</td></tr>
<tr><td> युधिष्ठिर उवाच। <br>गतं वैरस्य निधनं हतो राजा सुयोधनः। <br>कृष्णस्य मतमास्थाय विजितेयं वसुंधरा   ॥09-059-043॥</td></tr>
<tr><td>दिष्ट्या गतस्त्वमानृण्यं मातुः कोपस्य चोभयोः। <br>दिष्ट्या जयसि दुर्धर्ष दिष्ट्या शत्रुर्निपातितः   ॥09-059-044॥</td></tr>
</table>
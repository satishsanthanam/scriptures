<table border = "1"><tr><td>Verse</td></tr>
<tr><td> वैशंपायन उवाच। <br>उषित्वा तत्र रामस्तु संपूज्याश्रमवासिनः। <br>तथा मङ्कणके प्रीतिं शुभां चक्रे हलायुधः   ॥09-038-001॥</td></tr>
<tr><td>दत्त्वा दानं द्विजातिभ्यो रजनीं तामुपोष्य च। <br>पूजितो मुनिसंघैश्च प्रातरुत्थाय लाङ्गली   ॥09-038-002॥</td></tr>
<tr><td>अनुज्ञाप्य मुनीन्सर्वान्स्पृष्ट्वा तोयं च भारत। <br>प्रययौ त्वरितो रामस्तीर्थहेतोर्महाबलः   ॥09-038-003॥</td></tr>
<tr><td>तत औशनसं तीर्थमाजगाम हलायुधः। <br>कपालमोचनं नाम यत्र मुक्तो महामुनिः   ॥09-038-004॥</td></tr>
<tr><td>महता शिरसा राजन्ग्रस्तजङ्घो महोदरः। <br>राक्षसस्य महाराज रामक्षिप्तस्य वै पुरा   ॥09-038-005॥</td></tr>
<tr><td>तत्र पूर्वं तपस्तप्तं काव्येन सुमहात्मना। <br>यत्रास्य नीतिरखिला प्रादुर्भूता महात्मनः। <br>तत्रस्थश्चिन्तयामास दैत्यदानवविग्रहम्   ॥09-038-006॥</td></tr>
<tr><td>तत्प्राप्य च बलो राजंस्तीर्थप्रवरमुत्तमम्। <br>विधिवद्धि ददौ वित्तं ब्राह्मणानां महात्मनाम्   ॥09-038-007॥</td></tr>
<tr><td> जनमेजय उवाच। <br>कपालमोचनं ब्रह्मन्कथं यत्र महामुनिः। <br>मुक्तः कथं चास्य शिरो लग्नं केन च हेतुना   ॥09-038-008॥</td></tr>
<tr><td> वैशंपायन उवाच। <br>पुरा वै दण्डकारण्ये राघवेण महात्मना। <br>वसता राजशार्दूल राक्षसास्तत्र हिंसिताः   ॥09-038-009॥</td></tr>
<tr><td>जनस्थाने शिरश्छिन्नं राक्षसस्य दुरात्मनः। <br>क्षुरेण शितधारेण तत्पपात महावने   ॥09-038-010॥</td></tr>
<tr><td>महोदरस्य तल्लग्नं जङ्घायां वै यदृच्छया। <br>वने विचरतो राजन्नस्थि भित्त्वास्फुरत्तदा   ॥09-038-011॥</td></tr>
<tr><td>स तेन लग्नेन तदा द्विजातिर्न शशाक ह। <br>अभिगन्तुं महाप्राज्ञस्तीर्थान्यायतनानि च   ॥09-038-012॥</td></tr>
<tr><td>स पूतिना विस्रवता वेदनार्तो महामुनिः। <br>जगाम सर्वतीर्थानि पृथिव्यामिति नः श्रुतम्   ॥09-038-013॥</td></tr>
<tr><td>स गत्वा सरितः सर्वाः समुद्रांश्च महातपाः। <br>कथयामास तत्सर्वमृषीणां भावितात्मनाम्   ॥09-038-014॥</td></tr>
<tr><td>आप्लुतः सर्वतीर्थेषु न च मोक्षमवाप्तवान्। <br>स तु शुश्राव विप्रेन्द्रो मुनीनां वचनं महत्   ॥09-038-015॥</td></tr>
<tr><td>सरस्वत्यास्तीर्थवरं ख्यातमौशनसं तदा। <br>सर्वपापप्रशमनं सिद्धक्षेत्रमनुत्तमम्   ॥09-038-016॥</td></tr>
<tr><td>स तु गत्वा ततस्तत्र तीर्थमौशनसं द्विजः। <br>तत औशनसे तीर्थे तस्योपस्पृशतस्तदा। <br>तच्छिरश्चरणं मुक्त्वा पपातान्तर्जले तदा   ॥09-038-017॥</td></tr>
<tr><td>ततः स विरुजो राजन्पूतात्मा वीतकल्मषः। <br>आजगामाश्रमं प्रीतः कृतकृत्यो महोदरः   ॥09-038-018॥</td></tr>
<tr><td>सोऽथ गत्वाश्रमं पुण्यं विप्रमुक्तो महातपाः। <br>कथयामास तत्सर्वमृषीणां भावितात्मनाम्   ॥09-038-019॥</td></tr>
<tr><td>ते श्रुत्वा वचनं तस्य ततस्तीर्थस्य मानद। <br>कपालमोचनमिति नाम चक्रुः समागताः   ॥09-038-020॥</td></tr>
<tr><td>तत्र दत्त्वा बहून्दायान्विप्रान्संपूज्य माधवः। <br>जगाम वृष्णिप्रवरो रुषङ्गोराश्रमं तदा   ॥09-038-021॥</td></tr>
<tr><td>यत्र तप्तं तपो घोरमार्ष्टिषेणेन भारत। <br>ब्राह्मण्यं लब्धवांस्तत्र विश्वामित्रो महामुनिः   ॥09-038-022॥</td></tr>
<tr><td>ततो हलधरः श्रीमान्ब्राह्मणैः परिवारितः। <br>जगाम यत्र राजेन्द्र रुषङ्गुस्तनुमत्यजत्   ॥09-038-023॥</td></tr>
<tr><td>रुषङ्गुर्ब्राह्मणो वृद्धस्तपोनित्यश्च भारत। <br>देहन्यासे कृतमना विचिन्त्य बहुधा बहु   ॥09-038-024॥</td></tr>
<tr><td>ततः सर्वानुपादाय तनयान्वै महातपाः। <br>रुषङ्गुरब्रवीत्तत्र नयध्वं मा पृथूदकम्   ॥09-038-025॥</td></tr>
<tr><td>विज्ञायातीतवयसं रुषङ्गुं ते तपोधनाः। <br>तं वै तीर्थमुपानिन्युः सरस्वत्यास्तपोधनम्   ॥09-038-026॥</td></tr>
<tr><td>स तैः पुत्रैस्तदा धीमानानीतो वै सरस्वतीम्। <br>पुण्यां तीर्थशतोपेतां विप्रसंघैर्निषेविताम्   ॥09-038-027॥</td></tr>
<tr><td>स तत्र विधिना राजन्नाप्लुतः सुमहातपाः। <br>ज्ञात्वा तीर्थगुणांश्चैव प्राहेदमृषिसत्तमः। <br>सुप्रीतः पुरुषव्याघ्र सर्वान्पुत्रानुपासतः   ॥09-038-028॥</td></tr>
<tr><td>सरस्वत्युत्तरे तीरे यस्त्यजेदात्मनस्तनुम्। <br>पृथूदके जप्यपरो नैनं श्वोमरणं तपेत्   ॥09-038-029॥</td></tr>
<tr><td>तत्राप्लुत्य स धर्मात्मा उपस्पृश्य हलायुधः। <br>दत्त्वा चैव बहून्दायान्विप्राणां विप्रवत्सलः   ॥09-038-030॥</td></tr>
<tr><td>ससर्ज यत्र भगवाँल्लोकाँल्लोकपितामहः। <br>यत्रार्ष्टिषेणः कौरव्य ब्राह्मण्यं संशितव्रतः। <br>तपसा महता राजन्प्राप्तवानृषिसत्तमः   ॥09-038-031॥</td></tr>
<tr><td>सिन्धुद्वीपश्च राजर्षिर्देवापिश्च महातपाः। <br>ब्राह्मण्यं लब्धवान्यत्र विश्वामित्रो महामुनिः। <br>महातपस्वी भगवानुग्रतेजा महातपाः   ॥09-038-032॥</td></tr>
<tr><td>तत्राजगाम बलवान्बलभद्रः प्रतापवान्   ॥09-038-033॥</td></tr>
</table>
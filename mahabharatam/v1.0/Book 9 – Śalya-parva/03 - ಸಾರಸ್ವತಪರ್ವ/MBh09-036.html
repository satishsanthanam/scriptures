<table border = "1"><tr><td>Verse</td></tr>
<tr><td> वैशंपायन उवाच। <br>ततो विनशनं राजन्नाजगाम हलायुधः। <br>शूद्राभीरान्प्रति द्वेषाद्यत्र नष्टा सरस्वती   ॥09-036-001॥</td></tr>
<tr><td>यस्मात्सा भरतश्रेष्ठ द्वेषान्नष्टा सरस्वती। <br>तस्मात्तदृषयो नित्यं प्राहुर्विनशनेति ह   ॥09-036-002॥</td></tr>
<tr><td>तच्चाप्युपस्पृश्य बलः सरस्वत्यां महाबलः। <br>सुभूमिकं ततोऽगच्छत्सरस्वत्यास्तटे वरे   ॥09-036-003॥</td></tr>
<tr><td>तत्र चाप्सरसः शुभ्रा नित्यकालमतन्द्रिताः। <br>क्रीडाभिर्विमलाभिश्च क्रीडन्ति विमलाननाः   ॥09-036-004॥</td></tr>
<tr><td>तत्र देवाः सगन्धर्वा मासि मासि जनेश्वर। <br>अभिगच्छन्ति तत्तीर्थं पुण्यं ब्राह्मणसेवितम्   ॥09-036-005॥</td></tr>
<tr><td>तत्रादृश्यन्त गन्धर्वास्तथैवाप्सरसां गणाः। <br>समेत्य सहिता राजन्यथाप्राप्तं यथासुखम्   ॥09-036-006॥</td></tr>
<tr><td>तत्र मोदन्ति देवाश्च पितरश्च सवीरुधः। <br>पुण्यैः पुष्पैः सदा दिव्यैः कीर्यमाणाः पुनः पुनः   ॥09-036-007॥</td></tr>
<tr><td>आक्रीडभूमिः सा राजंस्तासामप्सरसां शुभा। <br>सुभूमिकेति विख्याता सरस्वत्यास्तटे वरे   ॥09-036-008॥</td></tr>
<tr><td>तत्र स्नात्वा च दत्त्वा च वसु विप्रेषु माधवः। <br>श्रुत्वा गीतं च तद्दिव्यं वादित्राणां च निःस्वनम्   ॥09-036-009॥</td></tr>
<tr><td>छायाश्च विपुला दृष्ट्वा देवगन्धर्वरक्षसाम्। <br>गन्धर्वाणां ततस्तीर्थमागच्छद्रोहिणीसुतः   ॥09-036-010॥</td></tr>
<tr><td>विश्वावसुमुखास्तत्र गन्धर्वास्तपसान्विताः। <br>नृत्तवादित्रगीतं च कुर्वन्ति सुमनोरमम्   ॥09-036-011॥</td></tr>
<tr><td>तत्र दत्त्वा हलधरो विप्रेभ्यो विविधं वसु। <br>अजाविकं गोखरोष्ट्रं सुवर्णं रजतं तथा   ॥09-036-012॥</td></tr>
<tr><td>भोजयित्वा द्विजान्कामैः संतर्प्य च महाधनैः। <br>प्रययौ सहितो विप्रैः स्तूयमानश्च माधवः   ॥09-036-013॥</td></tr>
<tr><td>तस्माद्गन्धर्वतीर्थाच्च महाबाहुररिंदमः। <br>गर्गस्रोतो महातीर्थमाजगामैककुण्डली   ॥09-036-014॥</td></tr>
<tr><td>यत्र गर्गेण वृद्धेन तपसा भावितात्मना। <br>कालज्ञानगतिश्चैव ज्योतिषां च व्यतिक्रमः   ॥09-036-015॥</td></tr>
<tr><td>उत्पाता दारुणाश्चैव शुभाश्च जनमेजय। <br>सरस्वत्याः शुभे तीर्थे विहिता वै महात्मना। <br>तस्य नाम्ना च तत्तीर्थं गर्गस्रोत इति स्मृतम्   ॥09-036-016॥</td></tr>
<tr><td>तत्र गर्गं महाभागमृषयः सुव्रता नृप। <br>उपासां चक्रिरे नित्यं कालज्ञानं प्रति प्रभो   ॥09-036-017॥</td></tr>
<tr><td>तत्र गत्वा महाराज बलः श्वेतानुलेपनः। <br>विधिवद्धि धनं दत्त्वा मुनीनां भावितात्मनाम्   ॥09-036-018॥</td></tr>
<tr><td>उच्चावचांस्तथा भक्ष्यान्द्विजेभ्यो विप्रदाय सः। <br>नीलवासास्ततोऽगच्छच्छङ्खतीर्थं महायशाः   ॥09-036-019॥</td></tr>
<tr><td>तत्रापश्यन्महाशङ्खं महामेरुमिवोच्छ्रितम्। <br>श्वेतपर्वतसंकाशमृषिसंघैर्निषेवितम्। <br>सरस्वत्यास्तटे जातं नगं तालध्वजो बली   ॥09-036-020॥</td></tr>
<tr><td>यक्षा विद्याधराश्चैव राक्षसाश्चामितौजसः। <br>पिशाचाश्चामितबला यत्र सिद्धाः सहस्रशः   ॥09-036-021॥</td></tr>
<tr><td>ते सर्वे ह्यशनं त्यक्त्वा फलं तस्य वनस्पतेः। <br>व्रतैश्च नियमैश्चैव काले काले स्म भुञ्जते   ॥09-036-022॥</td></tr>
<tr><td>प्राप्तैश्च नियमैस्तैस्तैर्विचरन्तः पृथक्पृथक्। <br>अदृश्यमाना मनुजैर्व्यचरन्पुरुषर्षभ   ॥09-036-023॥</td></tr>
<tr><td>एवं ख्यातो नरपते लोकेऽस्मिन्स वनस्पतिः। <br>तत्र तीर्थं सरस्वत्याः पावनं लोकविश्रुतम्   ॥09-036-024॥</td></tr>
<tr><td>तस्मिंश्च यदुशार्दूलो दत्त्वा तीर्थे यशस्विनाम्। <br>ताम्रायसानि भाण्डानि वस्त्राणि विविधानि च   ॥09-036-025॥</td></tr>
<tr><td>पूजयित्वा द्विजांश्चैव पूजितश्च तपोधनैः। <br>पुण्यं द्वैतवनं राजन्नाजगाम हलायुधः   ॥09-036-026॥</td></tr>
<tr><td>तत्र गत्वा मुनीन्दृष्ट्वा नानावेषधरान्बलः। <br>आप्लुत्य सलिले चापि पूजयामास वै द्विजान्   ॥09-036-027॥</td></tr>
<tr><td>तथैव दत्त्वा विप्रेभ्यः परिभोगान्सुपुष्कलान्। <br>ततः प्रायाद्बलो राजन्दक्षिणेन सरस्वतीम्   ॥09-036-028॥</td></tr>
<tr><td>गत्वा चैव महाबाहुर्नातिदूरं महायशाः। <br>धर्मात्मा नागधन्वानं तीर्थमागमदच्युतः   ॥09-036-029॥</td></tr>
<tr><td>यत्र पन्नगराजस्य वासुकेः संनिवेशनम्। <br>महाद्युतेर्महाराज बहुभिः पन्नगैर्वृतम्। <br>यत्रासन्नृषयः सिद्धाः सहस्राणि चतुर्दश   ॥09-036-030॥</td></tr>
<tr><td>यत्र देवाः समागम्य वासुकिं पन्नगोत्तमम्। <br>सर्वपन्नगराजानमभ्यषिञ्चन्यथाविधि। <br>पन्नगेभ्यो भयं तत्र विद्यते न स्म कौरव   ॥09-036-031॥</td></tr>
<tr><td>तत्रापि विधिवद्दत्त्वा विप्रेभ्यो रत्नसंचयान्। <br>प्रायात्प्राचीं दिशं राजन्दीप्यमानः स्वतेजसा   ॥09-036-032॥</td></tr>
<tr><td>आप्लुत्य बहुशो हृष्टस्तेषु तीर्थेषु लाङ्गली। <br>दत्त्वा वसु द्विजातिभ्यो जगामाति तपस्विनः   ॥09-036-033॥</td></tr>
<tr><td>तत्रस्थानृषिसंघांस्तानभिवाद्य हलायुधः। <br>ततो रामोऽगमत्तीर्थमृषिभिः सेवितं महत्   ॥09-036-034॥</td></tr>
<tr><td>यत्र भूयो निववृते प्राङ्मुखा वै सरस्वती। <br>ऋषीणां नैमिषेयाणामवेक्षार्थं महात्मनाम्   ॥09-036-035॥</td></tr>
<tr><td>निवृत्तां तां सरिच्छ्रेष्ठां तत्र दृष्ट्वा तु लाङ्गली। <br>बभूव विस्मितो राजन्बलः श्वेतानुलेपनः   ॥09-036-036॥</td></tr>
<tr><td> जनमेजय उवाच। <br>कस्मात्सरस्वती ब्रह्मन्निवृत्ता प्राङ्मुखी ततः। <br>व्याख्यातुमेतदिच्छामि सर्वमध्वर्युसत्तम   ॥09-036-037॥</td></tr>
<tr><td>कस्मिंश्च कारणे तत्र विस्मितो यदुनन्दनः। <br>विनिवृत्ता सरिच्छ्रेष्ठा कथमेतद्द्विजोत्तम   ॥09-036-038॥</td></tr>
<tr><td> वैशंपायन उवाच। <br>पूर्वं कृतयुगे राजन्नैमिषेयास्तपस्विनः। <br>वर्तमाने सुबहुले सत्रे द्वादशवार्षिके। <br>ऋषयो बहवो राजंस्तत्र संप्रतिपेदिरे   ॥09-036-039॥</td></tr>
<tr><td>उषित्वा च महाभागास्तस्मिन्सत्रे यथाविधि। <br>निवृत्ते नैमिषेये वै सत्रे द्वादशवार्षिके। <br>आजग्मुरृषयस्तत्र बहवस्तीर्थकारणात्   ॥09-036-040॥</td></tr>
<tr><td>ऋषीणां बहुलत्वात्तु सरस्वत्या विशां पते। <br>तीर्थानि नगरायन्ते कूले वै दक्षिणे तदा   ॥09-036-041॥</td></tr>
<tr><td>समन्तपञ्चकं यावत्तावत्ते द्विजसत्तमाः। <br>तीर्थलोभान्नरव्याघ्र नद्यास्तीरं समाश्रिताः   ॥09-036-042॥</td></tr>
<tr><td>जुह्वतां तत्र तेषां तु मुनीनां भावितात्मनाम्। <br>स्वाध्यायेनापि महता बभूवुः पूरिता दिशः   ॥09-036-043॥</td></tr>
<tr><td>अग्निहोत्रैस्ततस्तेषां हूयमानैर्महात्मनाम्। <br>अशोभत सरिच्छ्रेष्ठा दीप्यमानैः समन्ततः   ॥09-036-044॥</td></tr>
<tr><td>वालखिल्या महाराज अश्मकुट्टाश्च तापसाः। <br>दन्तोलूखलिनश्चान्ये संप्रक्षालास्तथापरे   ॥09-036-045॥</td></tr>
<tr><td>वायुभक्षा जलाहाराः पर्णभक्षाश्च तापसाः। <br>नानानियमयुक्ताश्च तथा स्थण्डिलशायिनः   ॥09-036-046॥</td></tr>
<tr><td>आसन्वै मुनयस्तत्र सरस्वत्याः समीपतः। <br>शोभयन्तः सरिच्छ्रेष्ठां गङ्गामिव दिवौकसः   ॥09-036-047॥</td></tr>
<tr><td>ततः पश्चात्समापेतुरृषयः सत्रयाजिनः। <br>तेऽवकाशं न ददृशुः कुरुक्षेत्रे महाव्रताः   ॥09-036-048॥</td></tr>
<tr><td>ततो यज्ञोपवीतैस्ते तत्तीर्थं निर्मिमाय वै। <br>जुहुवुश्चाग्निहोत्राणि चक्रुश्च विविधाः क्रियाः   ॥09-036-049॥</td></tr>
<tr><td>ततस्तमृषिसंघातं निराशं चिन्तयान्वितम्। <br>दर्शयामास राजेन्द्र तेषामर्थे सरस्वती   ॥09-036-050॥</td></tr>
<tr><td>ततः कुञ्जान्बहून्कृत्वा संनिवृत्ता सरिद्वरा। <br>ऋषीणां पुण्यतपसां कारुण्याज्जनमेजय   ॥09-036-051॥</td></tr>
<tr><td>ततो निवृत्य राजेन्द्र तेषामर्थे सरस्वती। <br>भूयः प्रतीच्यभिमुखी सुस्राव सरितां वरा   ॥09-036-052॥</td></tr>
<tr><td>अमोघा गमनं कृत्वा तेषां भूयो व्रजाम्यहम्। <br>इत्यद्भुतं महच्चक्रे ततो राजन्महानदी   ॥09-036-053॥</td></tr>
<tr><td>एवं स कुञ्जो राजेन्द्र नैमिषेय इति स्मृतः। <br>कुरुक्षेत्रे कुरुश्रेष्ठ कुरुष्व महतीः क्रियाः   ॥09-036-054॥</td></tr>
<tr><td>तत्र कुञ्जान्बहून्दृष्ट्वा संनिवृत्तां च तां नदीम्। <br>बभूव विस्मयस्तत्र रामस्याथ महात्मनः   ॥09-036-055॥</td></tr>
<tr><td>उपस्पृश्य तु तत्रापि विधिवद्यदुनन्दनः। <br>दत्त्वा दायान्द्विजातिभ्यो भाण्डानि विविधानि च। <br>भक्ष्यं पेयं च विविधं ब्राह्मणान्प्रत्यपादयत्   ॥09-036-056॥</td></tr>
<tr><td>ततः प्रायाद्बलो राजन्पूज्यमानो द्विजातिभिः। <br>सरस्वतीतीर्थवरं नानाद्विजगणायुतम्   ॥09-036-057॥</td></tr>
<tr><td>बदरेङ्गुदकाश्मर्यप्लक्षाश्वत्थविभीतकैः। <br>पनसैश्च पलाशैश्च करीरैः पीलुभिस्तथा   ॥09-036-058॥</td></tr>
<tr><td>सरस्वतीतीररुहैर्बन्धनैः स्यन्दनैस्तथा। <br>परूषकवनैश्चैव बिल्वैराम्रातकैस्तथा   ॥09-036-059॥</td></tr>
<tr><td>अतिमुक्तकषण्डैश्च पारिजातैश्च शोभितम्। <br>कदलीवनभूयिष्ठमिष्टं कान्तं मनोरमम्   ॥09-036-060॥</td></tr>
<tr><td>वाय्वम्बुफलपर्णादैर्दन्तोलूखलिकैरपि। <br>तथाश्मकुट्टैर्वानेयैर्मुनिभिर्बहुभिर्वृतम्   ॥09-036-061॥</td></tr>
<tr><td>स्वाध्यायघोषसंघुष्टं मृगयूथशताकुलम्। <br>अहिंस्रैर्धर्मपरमैर्नृभिरत्यन्तसेवितम्   ॥09-036-062॥</td></tr>
<tr><td>सप्तसारस्वतं तीर्थमाजगाम हलायुधः। <br>यत्र मङ्कणकः सिद्धस्तपस्तेपे महामुनिः   ॥09-036-063॥</td></tr>
</table>
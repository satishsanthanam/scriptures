<table border = "1"><tr><td>Verse</td></tr>
<tr><td> जनमेजय उवाच। <br>सप्तसारस्वतं कस्मात्कश्च मङ्कणको मुनिः। <br>कथं सिद्धश्च भगवान्कश्चास्य नियमोऽभवत्   ॥09-037-001॥</td></tr>
<tr><td>कस्य वंशे समुत्पन्नः किं चाधीतं द्विजोत्तम। <br>एतदिच्छाम्यहं श्रोतुं विधिवद्द्विजसत्तम   ॥09-037-002॥</td></tr>
<tr><td> वैशंपायन उवाच। <br>राजन्सप्त सरस्वत्यो याभिर्व्याप्तमिदं जगत्। <br>आहूता बलवद्भिर्हि तत्र तत्र सरस्वती   ॥09-037-003॥</td></tr>
<tr><td>सुप्रभा काञ्चनाक्षी च विशाला मानसह्रदा। <br>सरस्वती ओघवती सुवेणुर्विमलोदका   ॥09-037-004॥</td></tr>
<tr><td>पितामहस्य महतो वर्तमाने महीतले। <br>वितते यज्ञवाटे वै समेतेषु द्विजातिषु   ॥09-037-005॥</td></tr>
<tr><td>पुण्याहघोषैर्विमलैर्वेदानां निनदैस्तथा। <br>देवेषु चैव व्यग्रेषु तस्मिन्यज्ञविधौ तदा   ॥09-037-006॥</td></tr>
<tr><td>तत्र चैव महाराज दीक्षिते प्रपितामहे। <br>यजतस्तत्र सत्रेण सर्वकामसमृद्धिना   ॥09-037-007॥</td></tr>
<tr><td>मनसा चिन्तिता ह्यर्था धर्मार्थकुशलैस्तदा। <br>उपतिष्ठन्ति राजेन्द्र द्विजातींस्तत्र तत्र ह   ॥09-037-008॥</td></tr>
<tr><td>जगुश्च तत्र गन्धर्वा ननृतुश्चाप्सरोगणाः। <br>वादित्राणि च दिव्यानि वादयामासुरञ्जसा   ॥09-037-009॥</td></tr>
<tr><td>तस्य यज्ञस्य संपत्त्या तुतुषुर्देवता अपि। <br>विस्मयं परमं जग्मुः किमु मानुषयोनयः   ॥09-037-010॥</td></tr>
<tr><td>वर्तमाने तथा यज्ञे पुष्करस्थे पितामहे। <br>अब्रुवन्नृषयो राजन्नायं यज्ञो महाफलः। <br>न दृश्यते सरिच्छ्रेष्ठा यस्मादिह सरस्वती   ॥09-037-011॥</td></tr>
<tr><td>तच्छ्रुत्वा भगवान्प्रीतः सस्माराथ सरस्वतीम्। <br>पितामहेन यजता आहूता पुष्करेषु वै। <br>सुप्रभा नाम राजेन्द्र नाम्ना तत्र सरस्वती   ॥09-037-012॥</td></tr>
<tr><td>तां दृष्ट्वा मुनयस्तुष्टा वेगयुक्तां सरस्वतीम्। <br>पितामहं मानयन्तीं क्रतुं ते बहु मेनिरे   ॥09-037-013॥</td></tr>
<tr><td>एवमेषा सरिच्छ्रेष्ठा पुष्करेषु सरस्वती। <br>पितामहार्थं संभूता तुष्ट्यर्थं च मनीषिणाम्   ॥09-037-014॥</td></tr>
<tr><td>नैमिषे मुनयो राजन्समागम्य समासते। <br>तत्र चित्राः कथा ह्यासन्वेदं प्रति जनेश्वर   ॥09-037-015॥</td></tr>
<tr><td>तत्र ते मुनयो ह्यासन्नानास्वाध्यायवेदिनः। <br>ते समागम्य मुनयः सस्मरुर्वै सरस्वतीम्   ॥09-037-016॥</td></tr>
<tr><td>सा तु ध्याता महाराज ऋषिभिः सत्रयाजिभिः। <br>समागतानां राजेन्द्र सहायार्थं महात्मनाम्। <br>आजगाम महाभागा तत्र पुण्या सरस्वती   ॥09-037-017॥</td></tr>
<tr><td>नैमिषे काञ्चनाक्षी तु मुनीनां सत्रयाजिनाम्। <br>आगता सरितां श्रेष्ठा तत्र भारत पूजिता   ॥09-037-018॥</td></tr>
<tr><td>गयस्य यजमानस्य गयेष्वेव महाक्रतुम्। <br>आहूता सरितां श्रेष्ठा गययज्ञे सरस्वती   ॥09-037-019॥</td></tr>
<tr><td>विशालां तु गयेष्वाहुरृषयः संशितव्रताः। <br>सरित्सा हिमवत्पार्श्वात्प्रसूता शीघ्रगामिनी   ॥09-037-020॥</td></tr>
<tr><td>औद्दालकेस्तथा यज्ञे यजतस्तत्र भारत। <br>समेते सर्वतः स्फीते मुनीनां मण्डले तदा   ॥09-037-021॥</td></tr>
<tr><td>उत्तरे कोसलाभागे पुण्ये राजन्महात्मनः। <br>औद्दालकेन यजता पूर्वं ध्याता सरस्वती   ॥09-037-022॥</td></tr>
<tr><td>आजगाम सरिच्छ्रेष्ठा तं देशमृषिकारणात्। <br>पूज्यमाना मुनिगणैर्वल्कलाजिनसंवृतैः। <br>मनोह्रदेति विख्याता सा हि तैर्मनसा हृता   ॥09-037-023॥</td></tr>
<tr><td>सुवेणुरृषभद्वीपे पुण्ये राजर्षिसेविते। <br>कुरोश्च यजमानस्य कुरुक्षेत्रे महात्मनः। <br>आजगाम महाभागा सरिच्छ्रेष्ठा सरस्वती   ॥09-037-024॥</td></tr>
<tr><td>ओघवत्यपि राजेन्द्र वसिष्ठेन महात्मना। <br>समाहूता कुरुक्षेत्रे दिव्यतोया सरस्वती   ॥09-037-025॥</td></tr>
<tr><td>दक्षेण यजता चापि गङ्गाद्वारे सरस्वती। <br>विमलोदा भगवती ब्रह्मणा यजता पुनः। <br>समाहूता ययौ तत्र पुण्ये हैमवते गिरौ   ॥09-037-026॥</td></tr>
<tr><td>एकीभूतास्ततस्तास्तु तस्मिंस्तीर्थे समागताः। <br>सप्तसारस्वतं तीर्थं ततस्तत्प्रथितं भुवि   ॥09-037-027॥</td></tr>
<tr><td>इति सप्त सरस्वत्यो नामतः परिकीर्तिताः। <br>सप्तसारस्वतं चैव तीर्थं पुण्यं तथा स्मृतम्   ॥09-037-028॥</td></tr>
<tr><td>शृणु मङ्कणकस्यापि कौमारब्रह्मचारिणः। <br>आपगामवगाढस्य राजन्प्रक्रीडितं महत्   ॥09-037-029॥</td></tr>
<tr><td>दृष्ट्वा यदृच्छया तत्र स्त्रियमम्भसि भारत। <br>स्नायन्तीं रुचिरापाङ्गीं दिग्वाससमनिन्दिताम्। <br>सरस्वत्यां महाराज चस्कन्दे वीर्यमम्भसि   ॥09-037-030॥</td></tr>
<tr><td>तद्रेतः स तु जग्राह कलशे वै महातपाः। <br>सप्तधा प्रविभागं तु कलशस्थं जगाम ह। <br>तत्रर्षयः सप्त जाता जज्ञिरे मरुतां गणाः   ॥09-037-031॥</td></tr>
<tr><td>वायुवेगो वायुबलो वायुहा वायुमण्डलः। <br>वायुज्वालो वायुरेता वायुचक्रश्च वीर्यवान्। <br>एवमेते समुत्पन्ना मरुतां जनयिष्णवः   ॥09-037-032॥</td></tr>
<tr><td>इदमन्यच्च राजेन्द्र शृण्वाश्चर्यतरं भुवि। <br>महर्षेश्चरितं यादृक्त्रिषु लोकेषु विश्रुतम्   ॥09-037-033॥</td></tr>
<tr><td>पुरा मङ्कणकः सिद्धः कुशाग्रेणेति नः श्रुतम्। <br>क्षतः किल करे राजंस्तस्य शाकरसोऽस्रवत्। <br>स वि शाकरसं दृष्ट्वा हर्षाविष्टः प्रनृत्तवान्   ॥09-037-034॥</td></tr>
<tr><td>ततस्तस्मिन्प्रनृत्ते वै स्थावरं जङ्गमं च यत्। <br>प्रनृत्तमुभयं वीर तेजसा तस्य मोहितम्   ॥09-037-035॥</td></tr>
<tr><td>ब्रह्मादिभिः सुरै राजन्नृषिभिश्च तपोधनैः। <br>विज्ञप्तो वै महादेव ऋषेरर्थे नराधिप। <br>नायं नृत्येद्यथा देव तथा त्वं कर्तुमर्हसि   ॥09-037-036॥</td></tr>
<tr><td>ततो देवो मुनिं दृष्ट्वा हर्षाविष्टमतीव ह। <br>सुराणां हितकामार्थं महादेवोऽभ्यभाषत   ॥09-037-037॥</td></tr>
<tr><td>भो भो ब्राह्मण धर्मज्ञ किमर्थं नरिनर्त्सि वै। <br>हर्षस्थानं किमर्थं वै तवेदं मुनिसत्तम। <br>तपस्विनो धर्मपथे स्थितस्य द्विजसत्तम   ॥09-037-038॥</td></tr>
<tr><td> ऋषिरुवाच। <br>किं न पश्यसि मे ब्रह्मन्कराच्छाकरसं स्रुतम्। <br>यं दृष्ट्वा वै प्रनृत्तोऽहं हर्षेण महता विभो   ॥09-037-039॥</td></tr>
<tr><td>तं प्रहस्याब्रवीद्देवो मुनिं रागेण मोहितम्। <br>अहं न विस्मयं विप्र गच्छामीति प्रपश्य माम्   ॥09-037-040॥</td></tr>
<tr><td>एवमुक्त्वा मुनिश्रेष्ठं महादेवेन धीमता। <br>अङ्गुल्यग्रेण राजेन्द्र स्वाङ्गुष्ठस्ताडितोऽभवत्   ॥09-037-041॥</td></tr>
<tr><td>ततो भस्म क्षताद्राजन्निर्गतं हिमसंनिभम्। <br>तद्दृष्ट्वा व्रीडितो राजन्स मुनिः पादयोर्गतः   ॥09-037-042॥</td></tr>
<tr><td> ऋषिरुवाच। <br>नान्यं देवादहं मन्ये रुद्रात्परतरं महत्। <br>सुरासुरस्य जगतो गतिस्त्वमसि शूलधृक्   ॥09-037-043॥</td></tr>
<tr><td>त्वया सृष्टमिदं विश्वं वदन्तीह मनीषिणः। <br>त्वामेव सर्वं विशति पुनरेव युगक्षये   ॥09-037-044॥</td></tr>
<tr><td>देवैरपि न शक्यस्त्वं परिज्ञातुं कुतो मया। <br>त्वयि सर्वे स्म दृश्यन्ते सुरा ब्रह्मादयोऽनघ   ॥09-037-045॥</td></tr>
<tr><td>सर्वस्त्वमसि देवानां कर्ता कारयिता च ह। <br>त्वत्प्रसादात्सुराः सर्वे मोदन्तीहाकुतोभयाः   ॥09-037-046॥</td></tr>
<tr><td>एवं स्तुत्वा महादेवं स ऋषिः प्रणतोऽब्रवीत्। <br>भगवंस्त्वत्प्रसादाद्वै तपो मे न क्षरेदिति   ॥09-037-047॥</td></tr>
<tr><td>ततो देवः प्रीतमनास्तमृषिं पुनरब्रवीत्। <br>तपस्ते वर्धतां विप्र मत्प्रसादात्सहस्रधा। <br>आश्रमे चेह वत्स्यामि त्वया सार्धमहं सदा   ॥09-037-048॥</td></tr>
<tr><td>सप्तसारस्वते चास्मिन्यो मामर्चिष्यते नरः। <br>न तस्य दुर्लभं किंचिद्भवितेह परत्र च। <br>सारस्वतं च लोकं ते गमिष्यन्ति न संशयः   ॥09-037-049॥</td></tr>
<tr><td>एतन्मङ्कणकस्यापि चरितं भूरितेजसः। <br>स हि पुत्रः सजन्यायामुत्पन्नो मातरिश्वना   ॥09-037-050॥</td></tr>
</table>
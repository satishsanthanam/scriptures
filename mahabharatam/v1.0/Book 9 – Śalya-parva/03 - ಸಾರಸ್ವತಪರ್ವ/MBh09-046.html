<table border = "1"><tr><td>Verse</td></tr>
<tr><td> जनमेजय उवाच। <br>अत्यद्भुतमिदं ब्रह्मञ्श्रुतवानस्मि तत्त्वतः। <br>अभिषेकं कुमारस्य विस्तरेण यथाविधि   ॥09-046-001॥</td></tr>
<tr><td>यच्छ्रुत्वा पूतमात्मानं विजानामि तपोधन। <br>प्रहृष्टानि च रोमाणि प्रसन्नं च मनो मम   ॥09-046-002॥</td></tr>
<tr><td>अभिषेकं कुमारस्य दैत्यानां च वधं तथा। <br>श्रुत्वा मे परमा प्रीतिर्भूयः कौतूहलं हि मे   ॥09-046-003॥</td></tr>
<tr><td>अपां पतिः कथं ह्यस्मिन्नभिषिक्तः सुरासुरैः। <br>तन्मे ब्रूहि महाप्राज्ञ कुशलो ह्यसि सत्तम   ॥09-046-004॥</td></tr>
<tr><td> वैशंपायन उवाच। <br>शृणु राजन्निदं चित्रं पूर्वकल्पे यथातथम्। <br>आदौ कृतयुगे तस्मिन्वर्तमाने यथाविधि। <br>वरुणं देवताः सर्वाः समेत्येदमथाब्रुवन्   ॥09-046-005॥</td></tr>
<tr><td>यथास्मान्सुरराट्शक्रो भयेभ्यः पाति सर्वदा। <br>तथा त्वमपि सर्वासां सरितां वै पतिर्भव   ॥09-046-006॥</td></tr>
<tr><td>वासश्च ते सदा देव सागरे मकरालये। <br>समुद्रोऽयं तव वशे भविष्यति नदीपतिः   ॥09-046-007॥</td></tr>
<tr><td>सोमेन सार्धं च तव हानिवृद्धी भविष्यतः। <br>एवमस्त्विति तान्देवान्वरुणो वाक्यमब्रवीत्   ॥09-046-008॥</td></tr>
<tr><td>समागम्य ततः सर्वे वरुणं सागरालयम्। <br>अपां पतिं प्रचक्रुर्हि विधिदृष्टेन कर्मणा   ॥09-046-009॥</td></tr>
<tr><td>अभिषिच्य ततो देवा वरुणं यादसां पतिम्। <br>जग्मुः स्वान्येव स्थानानि पूजयित्वा जलेश्वरम्   ॥09-046-010॥</td></tr>
<tr><td>अभिषिक्तस्ततो देवैर्वरुणोऽपि महायशाः। <br>सरितः सागरांश्चैव नदांश्चैव सरांसि च। <br>पालयामास विधिना यथा देवाञ्शतक्रतुः   ॥09-046-011॥</td></tr>
<tr><td>ततस्तत्राप्युपस्पृश्य दत्त्वा च विविधं वसु। <br>अग्नितीर्थं महाप्राज्ञः स जगाम प्रलम्बहा। <br>नष्टो न दृश्यते यत्र शमीगर्भे हुताशनः   ॥09-046-012॥</td></tr>
<tr><td>लोकालोकविनाशे च प्रादुर्भूते तदानघ। <br>उपतस्थुर्महात्मानं सर्वलोकपितामहम्   ॥09-046-013॥</td></tr>
<tr><td>अग्निः प्रनष्टो भगवान्कारणं च न विद्महे। <br>सर्वलोकक्षयो मा भूत्संपादयतु नोऽनलम्   ॥09-046-014॥</td></tr>
<tr><td> जनमेजय उवाच। <br>किमर्थं भगवानग्निः प्रनष्टो लोकभावनः। <br>विज्ञातश्च कथं देवैस्तन्ममाचक्ष्व तत्त्वतः   ॥09-046-015॥</td></tr>
<tr><td> वैशंपायन उवाच। <br>भृगोः शापाद्भृशं भीतो जातवेदाः प्रतापवान्। <br>शमीगर्भमथासाद्य ननाश भगवांस्ततः   ॥09-046-016॥</td></tr>
<tr><td>प्रनष्टे तु तदा वह्नौ देवाः सर्वे सवासवाः। <br>अन्वेषन्त तदा नष्टं ज्वलनं भृशदुःखिताः   ॥09-046-017॥</td></tr>
<tr><td>ततोऽग्नितीर्थमासाद्य शमीगर्भस्थमेव हि। <br>ददृशुर्ज्वलनं तत्र वसमानं यथाविधि   ॥09-046-018॥</td></tr>
<tr><td>देवाः सर्वे नरव्याघ्र बृहस्पतिपुरोगमाः। <br>ज्वलनं तं समासाद्य प्रीताभूवन्सवासवाः। <br>पुनर्यथागतं जग्मुः सर्वभक्षश्च सोऽभवत्   ॥09-046-019॥</td></tr>
<tr><td>भृगोः शापान्महीपाल यदुक्तं ब्रह्मवादिना। <br>तत्राप्याप्लुत्य मतिमान्ब्रह्मयोनिं जगाम ह   ॥09-046-020॥</td></tr>
<tr><td>ससर्ज भगवान्यत्र सर्वलोकपितामहः। <br>तत्राप्लुत्य ततो ब्रह्मा सह देवैः प्रभुः पुरा। <br>ससर्ज चान्नानि तथा देवतानां यथाविधि   ॥09-046-021॥</td></tr>
<tr><td>तत्र स्नात्वा च दत्त्वा च वसूनि विविधानि च। <br>कौबेरं प्रययौ तीर्थं तत्र तप्त्वा महत्तपः। <br>धनाधिपत्यं संप्राप्तो राजन्नैलबिलः प्रभुः   ॥09-046-022॥</td></tr>
<tr><td>तत्रस्थमेव तं राजन्धनानि निधयस्तथा। <br>उपतस्थुर्नरश्रेष्ठ तत्तीर्थं लाङ्गली ततः। <br>गत्वा स्नात्वा च विधिवद्ब्राह्मणेभ्यो धनं ददौ   ॥09-046-023॥</td></tr>
<tr><td>ददृशे तत्र तत्स्थानं कौबेरे काननोत्तमे। <br>पुरा यत्र तपस्तप्तं विपुलं सुमहात्मना   ॥09-046-024॥</td></tr>
<tr><td>यत्र राज्ञा कुबेरेण वरा लब्धाश्च पुष्कलाः। <br>धनाधिपत्यं सख्यं च रुद्रेणामिततेजसा   ॥09-046-025॥</td></tr>
<tr><td>सुरत्वं लोकपालत्वं पुत्रं च नलकूबरम्। <br>यत्र लेभे महाबाहो धनाधिपतिरञ्जसा   ॥09-046-026॥</td></tr>
<tr><td>अभिषिक्तश्च तत्रैव समागम्य मरुद्गणैः। <br>वाहनं चास्य तद्दत्तं हंसयुक्तं मनोरमम्। <br>विमानं पुष्पकं दिव्यं नैरृतैश्वर्यमेव च   ॥09-046-027॥</td></tr>
<tr><td>तत्राप्लुत्य बलो राजन्दत्त्वा दायांश्च पुष्कलान्। <br>जगाम त्वरितो रामस्तीर्थं श्वेतानुलेपनः   ॥09-046-028॥</td></tr>
<tr><td>निषेवितं सर्वसत्त्वैर्नाम्ना बदरपाचनम्। <br>नानर्तुकवनोपेतं सदापुष्पफलं शुभम्   ॥09-046-029॥</td></tr>
</table>
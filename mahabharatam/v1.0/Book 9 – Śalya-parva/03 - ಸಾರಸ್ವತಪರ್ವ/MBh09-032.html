<table border = "1"><tr><td>Verse</td></tr>
<tr><td> संजय उवाच। <br>एवं दुर्योधने राजन्गर्जमाने मुहुर्मुहुः। <br>युधिष्ठिरस्य संक्रुद्धो वासुदेवोऽब्रवीदिदम्   ॥09-032-001॥</td></tr>
<tr><td>यदि नाम ह्ययं युद्धे वरयेत्त्वां युधिष्ठिर। <br>अर्जुनं नकुलं वापि सहदेवमथापि वा   ॥09-032-002॥</td></tr>
<tr><td>किमिदं साहसं राजंस्त्वया व्याहृतमीदृशम्। <br>एकमेव निहत्याजौ भव राजा कुरुष्विति   ॥09-032-003॥</td></tr>
<tr><td>एतेन हि कृता योग्या वर्षाणीह त्रयोदश। <br>आयसे पुरुषे राजन्भीमसेनजिघांसया   ॥09-032-004॥</td></tr>
<tr><td>कथं नाम भवेत्कार्यमस्माभिर्भरतर्षभ। <br>साहसं कृतवांस्त्वं तु ह्यनुक्रोशान्नृपोत्तम   ॥09-032-005॥</td></tr>
<tr><td>नान्यमस्यानुपश्यामि प्रतियोद्धारमाहवे। <br>ऋते वृकोदरात्पार्थात्स च नातिकृतश्रमः   ॥09-032-006॥</td></tr>
<tr><td>तदिदं द्यूतमारब्धं पुनरेव यथा पुरा। <br>विषमं शकुनेश्चैव तव चैव विशां पते   ॥09-032-007॥</td></tr>
<tr><td>बली भीमः समर्थश्च कृती राजा सुयोधनः। <br>बलवान्वा कृती वेति कृती राजन्विशिष्यते   ॥09-032-008॥</td></tr>
<tr><td>सोऽयं राजंस्त्वया शत्रुः समे पथि निवेशितः। <br>न्यस्तश्चात्मा सुविषमे कृच्छ्रमापादिता वयम्   ॥09-032-009॥</td></tr>
<tr><td>को नु सर्वान्विनिर्जित्य शत्रूनेकेन वैरिणा। <br>पणित्वा चैकपाणेन रोचयेदेवमाहवम्   ॥09-032-010॥</td></tr>
<tr><td>न हि पश्यामि तं लोके गदाहस्तं नरोत्तमम्। <br>युध्येद्दुर्योधनं संख्ये कृतित्वाद्धि विशेषयेत्   ॥09-032-011॥</td></tr>
<tr><td>फल्गुनं वा भवन्तं वा माद्रीपुत्रावथापि वा। <br>न समर्थानहं मन्ये गदाहस्तस्य संयुगे   ॥09-032-012॥</td></tr>
<tr><td>स कथं वदसे शत्रुं युध्यस्व गदयेति ह। <br>एकं च नो निहत्याजौ भव राजेति भारत   ॥09-032-013॥</td></tr>
<tr><td>वृकोदरं समासाद्य संशयो विजये हि नः। <br>न्यायतो युध्यमानानां कृती ह्येष महाबलः   ॥09-032-014॥</td></tr>
<tr><td> भीम उवाच। <br>मधुसूदन मा कार्षीर्विषादं यदुनन्दन। <br>अद्य पारं गमिष्यामि वैरस्य भृशदुर्गमम्   ॥09-032-015॥</td></tr>
<tr><td>अहं सुयोधनं संख्ये हनिष्यामि न संशयः। <br>विजयो वै ध्रुवं कृष्ण धर्मराजस्य दृश्यते   ॥09-032-016॥</td></tr>
<tr><td>अध्यर्धेन गुणेनेयं गदा गुरुतरी मम। <br>न तथा धार्तराष्ट्रस्य मा कार्षीर्माधव व्यथाम्   ॥09-032-017॥</td></tr>
<tr><td>सामरानपि लोकांस्त्रीन्नानाशस्त्रधरान्युधि। <br>योधयेयं रणे हृष्टः किमुताद्य सुयोधनम्   ॥09-032-018॥</td></tr>
<tr><td> संजय उवाच। <br>तथा संभाषमाणं तु वासुदेवो वृकोदरम्। <br>हृष्टः संपूजयामास वचनं चेदमब्रवीत्   ॥09-032-019॥</td></tr>
<tr><td>त्वामाश्रित्य महाबाहो धर्मराजो युधिष्ठिरः। <br>निहतारिः स्वकां दीप्तां श्रियं प्राप्तो न संशयः   ॥09-032-020॥</td></tr>
<tr><td>त्वया विनिहताः सर्वे धृतराष्ट्रसुता रणे। <br>राजानो राजपुत्राश्च नागाश्च विनिपातिताः   ॥09-032-021॥</td></tr>
<tr><td>कलिङ्गा मागधाः प्राच्या गान्धाराः कुरवस्तथा। <br>त्वामासाद्य महायुद्धे निहताः पाण्डुनन्दन   ॥09-032-022॥</td></tr>
<tr><td>हत्वा दुर्योधनं चापि प्रयच्छोर्वीं ससागराम्। <br>धर्मराजाय कौन्तेय यथा विष्णुः शचीपतेः   ॥09-032-023॥</td></tr>
<tr><td>त्वां च प्राप्य रणे पापो धार्तराष्ट्रो विनङ्क्ष्यति। <br>त्वमस्य सक्थिनी भङ्क्त्वा प्रतिज्ञां पारयिष्यसि   ॥09-032-024॥</td></tr>
<tr><td>यत्नेन तु सदा पार्थ योद्धव्यो धृतराष्ट्रजः। <br>कृती च बलवांश्चैव युद्धशौण्डश्च नित्यदा   ॥09-032-025॥</td></tr>
<tr><td>ततस्तु सात्यकी राजन्पूजयामास पाण्डवम्। <br>विविधाभिश्च तां वाग्भिः पूजयामास माधवः   ॥09-032-026॥</td></tr>
<tr><td>पाञ्चालाः पाण्डवेयाश्च धर्मराजपुरोगमाः। <br>तद्वचो भीमसेनस्य सर्व एवाभ्यपूजयन्   ॥09-032-027॥</td></tr>
<tr><td>ततो भीमबलो भीमो युधिष्ठिरमथाब्रवीत्। <br>सृञ्जयैः सह तिष्ठन्तं तपन्तमिव भास्करम्   ॥09-032-028॥</td></tr>
<tr><td>अहमेतेन संगम्य संयुगे योद्धुमुत्सहे। <br>न हि शक्तो रणे जेतुं मामेष पुरुषाधमः   ॥09-032-029॥</td></tr>
<tr><td>अद्य क्रोधं विमोक्ष्यामि निहितं हृदये भृशम्। <br>सुयोधने धार्तराष्ट्रे खाण्डवेऽग्निमिवार्जुनः   ॥09-032-030॥</td></tr>
<tr><td>शल्यमद्योद्धरिष्यामि तव पाण्डव हृच्छयम्। <br>निहत्य गदया पापमद्य राजन्सुखी भव   ॥09-032-031॥</td></tr>
<tr><td>अद्य कीर्तिमयीं मालां प्रतिमोक्ष्ये तवानघ। <br>प्राणाञ्श्रियं च राज्यं च मोक्ष्यतेऽद्य सुयोधनः   ॥09-032-032॥</td></tr>
<tr><td>राजा च धृतराष्ट्रोऽद्य श्रुत्वा पुत्रं मया हतम्। <br>स्मरिष्यत्यशुभं कर्म यत्तच्छकुनिबुद्धिजम्   ॥09-032-033॥</td></tr>
<tr><td>इत्युक्त्वा भरतश्रेष्ठो गदामुद्यम्य वीर्यवान्। <br>उदतिष्ठत युद्धाय शक्रो वृत्रमिवाह्वयन्   ॥09-032-034॥</td></tr>
<tr><td>तमेकाकिनमासाद्य धार्तराष्ट्रं महाबलम्। <br>निर्यूथमिव मातङ्गं समहृष्यन्त पाण्डवाः   ॥09-032-035॥</td></tr>
<tr><td>तमुद्यतगदं दृष्ट्वा कैलासमिव शृङ्गिणम्। <br>भीमसेनस्तदा राजन्दुर्योधनमथाब्रवीत्   ॥09-032-036॥</td></tr>
<tr><td>राज्ञापि धृतराष्ट्रेण त्वया चास्मासु यत्कृतम्। <br>स्मर तद्दुष्कृतं कर्म यद्वृत्तं वारणावते   ॥09-032-037॥</td></tr>
<tr><td>द्रौपदी च परिक्लिष्टा सभामध्ये रजस्वला। <br>द्यूते यद्विजितो राजा शकुनेर्बुद्धिनिश्चयात्   ॥09-032-038॥</td></tr>
<tr><td>यानि चान्यानि दुष्टात्मन्पापानि कृतवानसि। <br>अनागःसु च पार्थेषु तस्य पश्य महत्फलम्   ॥09-032-039॥</td></tr>
<tr><td>त्वत्कृते निहतः शेते शरतल्पे महायशाः। <br>गाङ्गेयो भरतश्रेष्ठः सर्वेषां नः पितामहः   ॥09-032-040॥</td></tr>
<tr><td>हतो द्रोणश्च कर्णश्च हतः शल्यः प्रतापवान्। <br>वैरस्य चादिकर्तासौ शकुनिर्निहतो युधि   ॥09-032-041॥</td></tr>
<tr><td>भ्रातरस्ते हताः शूराः पुत्राश्च सहसैनिकाः। <br>राजानश्च हताः शूराः समरेष्वनिवर्तिनः   ॥09-032-042॥</td></tr>
<tr><td>एते चान्ये च निहता बहवः क्षत्रियर्षभाः। <br>प्रातिकामी तथा पापो द्रौपद्याः क्लेशकृद्धतः   ॥09-032-043॥</td></tr>
<tr><td>अवशिष्टस्त्वमेवैकः कुलघ्नोऽधमपूरुषः। <br>त्वामप्यद्य हनिष्यामि गदया नात्र संशयः   ॥09-032-044॥</td></tr>
<tr><td>अद्य तेऽहं रणे दर्पं सर्वं नाशयिता नृप। <br>राज्याशां विपुलां राजन्पाण्डवेषु च दुष्कृतम्   ॥09-032-045॥</td></tr>
<tr><td> दुर्योधन उवाच। <br>किं कत्थितेन बहुधा युध्यस्वाद्य मया सह। <br>अद्य तेऽहं विनेष्यामि युद्धश्रद्धां वृकोदर   ॥09-032-046॥</td></tr>
<tr><td>किं न पश्यसि मां पाप गदायुद्धे व्यवस्थितम्। <br>हिमवच्छिखराकारां प्रगृह्य महतीं गदाम्   ॥09-032-047॥</td></tr>
<tr><td>गदिनं कोऽद्य मां पाप जेतुमुत्सहते रिपुः। <br>न्यायतो युध्यमानस्य देवेष्वपि पुरंदरः   ॥09-032-048॥</td></tr>
<tr><td>मा वृथा गर्ज कौन्तेय शारदाभ्रमिवाजलम्। <br>दर्शयस्व बलं युद्धे यावत्तत्तेऽद्य विद्यते   ॥09-032-049॥</td></tr>
<tr><td>तस्य तद्वचनं श्रुत्वा पाञ्चालाः सहसृञ्जयाः। <br>सर्वे संपूजयामासुस्तद्वचो विजिगीषवः   ॥09-032-050॥</td></tr>
<tr><td>तं मत्तमिव मातङ्गं तलशब्देन मानवाः। <br>भूयः संहर्षयामासू राजन्दुर्योधनं नृपम्   ॥09-032-051॥</td></tr>
<tr><td>बृंहन्ति कुञ्जरास्तत्र हया हेषन्ति चासकृत्। <br>शस्त्राणि संप्रदीप्यन्ते पाण्डवानां जयैषिणाम्   ॥09-032-052॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>शृणु मातृगणान्राजन्कुमारानुचरानिमान्। <br>कीर्त्यमानान्मया वीर सपत्नगणसूदनान्   ॥09-045-001॥</td></tr>
<tr><td>यशस्विनीनां मातॄणां शृणु नामानि भारत। <br>याभिर्व्याप्तास्त्रयो लोकाः कल्याणीभिश्चराचराः   ॥09-045-002॥</td></tr>
<tr><td>प्रभावती विशालाक्षी पलिता गोनसी तथा। <br>श्रीमती बहुला चैव तथैव बहुपुत्रिका   ॥09-045-003॥</td></tr>
<tr><td>अप्सुजाता च गोपाली बृहदम्बालिका तथा। <br>जयावती मालतिका ध्रुवरत्ना भयंकरी   ॥09-045-004॥</td></tr>
<tr><td>वसुदामा सुदामा च विशोका नन्दिनी तथा। <br>एकचूडा महाचूडा चक्रनेमिश्च भारत   ॥09-045-005॥</td></tr>
<tr><td>उत्तेजनी जयत्सेना कमलाक्ष्यथ शोभना। <br>शत्रुंजया तथा चैव क्रोधना शलभी खरी   ॥09-045-006॥</td></tr>
<tr><td>माधवी शुभवक्त्रा च तीर्थनेमिश्च भारत। <br>गीतप्रिया च कल्याणी कद्रुला चामिताशना   ॥09-045-007॥</td></tr>
<tr><td>मेघस्वना भोगवती सुभ्रूश्च कनकावती। <br>अलाताक्षी वीर्यवती विद्युज्जिह्वा च भारत   ॥09-045-008॥</td></tr>
<tr><td>पद्मावती सुनक्षत्रा कन्दरा बहुयोजना। <br>संतानिका च कौरव्य कमला च महाबला   ॥09-045-009॥</td></tr>
<tr><td>सुदामा बहुदामा च सुप्रभा च यशस्विनी। <br>नृत्यप्रिया च राजेन्द्र शतोलूखलमेखला   ॥09-045-010॥</td></tr>
<tr><td>शतघण्टा शतानन्दा भगनन्दा च भामिनी। <br>वपुष्मती चन्द्रशीता भद्रकाली च भारत   ॥09-045-011॥</td></tr>
<tr><td>संकारिका निष्कुटिका भ्रमा चत्वरवासिनी। <br>सुमङ्गला स्वस्तिमती वृद्धिकामा जयप्रिया   ॥09-045-012॥</td></tr>
<tr><td>धनदा सुप्रसादा च भवदा च जलेश्वरी। <br>एडी भेडी समेडी च वेतालजननी तथा। <br>कण्डूतिः कालिका चैव देवमित्रा च भारत   ॥09-045-013॥</td></tr>
<tr><td>लम्बसी केतकी चैव चित्रसेना तथा बला। <br>कुक्कुटिका शङ्खनिका तथा जर्जरिका नृप   ॥09-045-014॥</td></tr>
<tr><td>कुण्डारिका कोकलिका कण्डरा च शतोदरी। <br>उत्क्राथिनी जरेणा च महावेगा च कङ्कणा   ॥09-045-015॥</td></tr>
<tr><td>मनोजवा कण्टकिनी प्रघसा पूतना तथा। <br>खशया चुर्व्युटिर्वामा क्रोशनाथ तडित्प्रभा   ॥09-045-016॥</td></tr>
<tr><td>मण्डोदरी च तुण्डा च कोटरा मेघवासिनी। <br>सुभगा लम्बिनी लम्बा वसुचूडा विकत्थनी   ॥09-045-017॥</td></tr>
<tr><td>ऊर्ध्ववेणीधरा चैव पिङ्गाक्षी लोहमेखला। <br>पृथुवक्त्रा मधुरिका मधुकुम्भा तथैव च   ॥09-045-018॥</td></tr>
<tr><td>पक्षालिका मन्थनिका जरायुर्जर्जरानना। <br>ख्याता दहदहा चैव तथा धमधमा नृप   ॥09-045-019॥</td></tr>
<tr><td>खण्डखण्डा च राजेन्द्र पूषणा मणिकुण्डला। <br>अमोचा चैव कौरव्य तथा लम्बपयोधरा   ॥09-045-020॥</td></tr>
<tr><td>वेणुवीणाधरा चैव पिङ्गाक्षी लोहमेखला। <br>शशोलूकमुखी कृष्णा खरजङ्घा महाजवा   ॥09-045-021॥</td></tr>
<tr><td>शिशुमारमुखी श्वेता लोहिताक्षी विभीषणा। <br>जटालिका कामचरी दीर्घजिह्वा बलोत्कटा   ॥09-045-022॥</td></tr>
<tr><td>कालेडिका वामनिका मुकुटा चैव भारत। <br>लोहिताक्षी महाकाया हरिपिण्डी च भूमिप   ॥09-045-023॥</td></tr>
<tr><td>एकाक्षरा सुकुसुमा कृष्णकर्णी च भारत। <br>क्षुरकर्णी चतुष्कर्णी कर्णप्रावरणा तथा   ॥09-045-024॥</td></tr>
<tr><td>चतुष्पथनिकेता च गोकर्णी महिषानना। <br>खरकर्णी महाकर्णी भेरीस्वनमहास्वना   ॥09-045-025॥</td></tr>
<tr><td>शङ्खकुम्भस्वना चैव भङ्गदा च महाबला। <br>गणा च सुगणा चैव तथाभीत्यथ कामदा   ॥09-045-026॥</td></tr>
<tr><td>चतुष्पथरता चैव भूतितीर्थान्यगोचरा। <br>पशुदा वित्तदा चैव सुखदा च महायशाः। <br>पयोदा गोमहिषदा सुविषाणा च भारत   ॥09-045-027॥</td></tr>
<tr><td>प्रतिष्ठा सुप्रतिष्ठा च रोचमाना सुरोचना। <br>गोकर्णी च सुकर्णी च ससिरा स्थेरिका तथा। <br>एकचक्रा मेघरवा मेघमाला विरोचना   ॥09-045-028॥</td></tr>
<tr><td>एताश्चान्याश्च बहवो मातरो भरतर्षभ। <br>कार्त्तिकेयानुयायिन्यो नानारूपाः सहस्रशः   ॥09-045-029॥</td></tr>
<tr><td>दीर्घनख्यो दीर्घदन्त्यो दीर्घतुण्ड्यश्च भारत। <br>सरला मधुराश्चैव यौवनस्थाः स्वलंकृताः   ॥09-045-030॥</td></tr>
<tr><td>माहात्म्येन च संयुक्ताः कामरूपधरास्तथा। <br>निर्मांसगात्र्यः श्वेताश्च तथा काञ्चनसंनिभाः   ॥09-045-031॥</td></tr>
<tr><td>कृष्णमेघनिभाश्चान्या धूम्राश्च भरतर्षभ। <br>अरुणाभा महाभागा दीर्घकेश्यः सिताम्बराः   ॥09-045-032॥</td></tr>
<tr><td>ऊर्ध्ववेणीधराश्चैव पिङ्गाक्ष्यो लम्बमेखलाः। <br>लम्बोदर्यो लम्बकर्णास्तथा लम्बपयोधराः   ॥09-045-033॥</td></tr>
<tr><td>ताम्राक्ष्यस्ताम्रवर्णाश्च हर्यक्ष्यश्च तथापराः। <br>वरदाः कामचारिण्यो नित्यप्रमुदितास्तथा   ॥09-045-034॥</td></tr>
<tr><td>याम्यो रौद्र्यस्तथा सौम्याः कौबेर्योऽथ महाबलाः। <br>वारुण्योऽथ च माहेन्द्र्यस्तथाग्नेय्यः परंतप   ॥09-045-035॥</td></tr>
<tr><td>वायव्यश्चाथ कौमार्यो ब्राह्म्यश्च भरतर्षभ। <br>रूपेणाप्सरसां तुल्या जवे वायुसमास्तथा   ॥09-045-036॥</td></tr>
<tr><td>परपुष्टोपमा वाक्ये तथर्द्ध्या धनदोपमाः। <br>शक्रवीर्योपमाश्चैव दीप्त्या वह्निसमास्तथा   ॥09-045-037॥</td></tr>
<tr><td>वृक्षचत्वरवासिन्यश्चतुष्पथनिकेतनाः। <br>गुहाश्मशानवासिन्यः शैलप्रस्रवणालयाः   ॥09-045-038॥</td></tr>
<tr><td>नानाभरणधारिण्यो नानामाल्याम्बरास्तथा। <br>नानाविचित्रवेषाश्च नानाभाषास्तथैव च   ॥09-045-039॥</td></tr>
<tr><td>एते चान्ये च बहवो गणाः शत्रुभयंकराः। <br>अनुजग्मुर्महात्मानं त्रिदशेन्द्रस्य संमते   ॥09-045-040॥</td></tr>
<tr><td>ततः शक्त्यस्त्रमददद्भगवान्पाकशासनः। <br>गुहाय राजशार्दूल विनाशाय सुरद्विषाम्   ॥09-045-041॥</td></tr>
<tr><td>महास्वनां महाघण्टां द्योतमानां सितप्रभाम्। <br>तरुणादित्यवर्णां च पताकां भरतर्षभ   ॥09-045-042॥</td></tr>
<tr><td>ददौ पशुपतिस्तस्मै सर्वभूतमहाचमूम्। <br>उग्रां नानाप्रहरणां तपोवीर्यबलान्विताम्   ॥09-045-043॥</td></tr>
<tr><td>विष्णुर्ददौ वैजयन्तीं मालां बलविवर्धिनीम्। <br>उमा ददौ चारजसी वाससी सूर्यसप्रभे   ॥09-045-044॥</td></tr>
<tr><td>गङ्गा कमण्डलुं दिव्यममृतोद्भवमुत्तमम्। <br>ददौ प्रीत्या कुमाराय दण्डं चैव बृहस्पतिः   ॥09-045-045॥</td></tr>
<tr><td>गरुडो दयितं पुत्रं मयूरं चित्रबर्हिणम्। <br>अरुणस्ताम्रचूडं च प्रददौ चरणायुधम्   ॥09-045-046॥</td></tr>
<tr><td>पाशं तु वरुणो राजा बलवीर्यसमन्वितम्। <br>कृष्णाजिनं तथा ब्रह्मा ब्रह्मण्याय ददौ प्रभुः। <br>समरेषु जयं चैव प्रददौ लोकभावनः   ॥09-045-047॥</td></tr>
<tr><td>सेनापत्यमनुप्राप्य स्कन्दो देवगणस्य ह। <br>शुशुभे ज्वलितोऽर्चिष्मान्द्वितीय इव पावकः। <br>ततः पारिषदैश्चैव मातृभिश्च समन्वितः   ॥09-045-048॥</td></tr>
<tr><td>सा सेना नैरृती भीमा सघण्टोच्छ्रितकेतना। <br>सभेरीशङ्खमुरजा सायुधा सपताकिनी। <br>शारदी द्यौरिवाभाति ज्योतिर्भिरुपशोभिता   ॥09-045-049॥</td></tr>
<tr><td>ततो देवनिकायास्ते भूतसेनागणास्तथा। <br>वादयामासुरव्यग्रा भेरीशङ्खांश्च पुष्कलान्   ॥09-045-050॥</td></tr>
<tr><td>पटहाञ्झर्झरांश्चैव कृकचान्गोविषाणिकान्। <br>आडम्बरान्गोमुखांश्च डिण्डिमांश्च महास्वनान्   ॥09-045-051॥</td></tr>
<tr><td>तुष्टुवुस्ते कुमारं च सर्वे देवाः सवासवाः। <br>जगुश्च देवगन्धर्वा ननृतुश्चाप्सरोगणाः   ॥09-045-052॥</td></tr>
<tr><td>ततः प्रीतो महासेनस्त्रिदशेभ्यो वरं ददौ। <br>रिपून्हन्तास्मि समरे ये वो वधचिकीर्षवः   ॥09-045-053॥</td></tr>
<tr><td>प्रतिगृह्य वरं देवास्तस्माद्विबुधसत्तमात्। <br>प्रीतात्मानो महात्मानो मेनिरे निहतान्रिपून्   ॥09-045-054॥</td></tr>
<tr><td>सर्वेषां भूतसंघानां हर्षान्नादः समुत्थितः। <br>अपूरयत लोकांस्त्रीन्वरे दत्ते महात्मना   ॥09-045-055॥</td></tr>
<tr><td>स निर्ययौ महासेनो महत्या सेनया वृतः। <br>वधाय युधि दैत्यानां रक्षार्थं च दिवौकसाम्   ॥09-045-056॥</td></tr>
<tr><td>व्यवसायो जयो धर्मः सिद्धिर्लक्ष्मीर्धृतिः स्मृतिः। <br>महासेनस्य सैन्यानामग्रे जग्मुर्नराधिप   ॥09-045-057॥</td></tr>
<tr><td>स तया भीमया देवः शूलमुद्गरहस्तया। <br>गदामुसलनाराचशक्तितोमरहस्तया। <br>दृप्तसिंहनिनादिन्या विनद्य प्रययौ गुहः   ॥09-045-058॥</td></tr>
<tr><td>तं दृष्ट्वा सर्वदैतेया राक्षसा दानवास्तथा। <br>व्यद्रवन्त दिशः सर्वा भयोद्विग्नाः समन्ततः। <br>अभ्यद्रवन्त देवास्तान्विविधायुधपाणयः   ॥09-045-059॥</td></tr>
<tr><td>दृष्ट्वा च स ततः क्रुद्धः स्कन्दस्तेजोबलान्वितः। <br>शक्त्यस्त्रं भगवान्भीमं पुनः पुनरवासृजत्। <br>आदधच्चात्मनस्तेजो हविषेद्ध इवानलः   ॥09-045-060॥</td></tr>
<tr><td>अभ्यस्यमाने शक्त्यस्त्रे स्कन्देनामिततेजसा। <br>उल्काज्वाला महाराज पपात वसुधातले   ॥09-045-061॥</td></tr>
<tr><td>संह्रादयन्तश्च तथा निर्घाताश्चापतन्क्षितौ। <br>यथान्तकालसमये सुघोराः स्युस्तथा नृप   ॥09-045-062॥</td></tr>
<tr><td>क्षिप्ता ह्येका तथा शक्तिः सुघोरानलसूनुना। <br>ततः कोट्यो विनिष्पेतुः शक्तीनां भरतर्षभ   ॥09-045-063॥</td></tr>
<tr><td>स शक्त्यस्त्रेण संग्रामे जघान भगवान्प्रभुः। <br>दैत्येन्द्रं तारकं नाम महाबलपराक्रमम्। <br>वृतं दैत्यायुतैर्वीरैर्बलिभिर्दशभिर्नृप   ॥09-045-064॥</td></tr>
<tr><td>महिषं चाष्टभिः पद्मैर्वृतं संख्ये निजघ्निवान्। <br>त्रिपादं चायुतशतैर्जघान दशभिर्वृतम्   ॥09-045-065॥</td></tr>
<tr><td>ह्रदोदरं निखर्वैश्च वृतं दशभिरीश्वरः। <br>जघानानुचरैः सार्धं विविधायुधपाणिभिः   ॥09-045-066॥</td></tr>
<tr><td>तत्राकुर्वन्त विपुलं नादं वध्यत्सु शत्रुषु। <br>कुमारानुचरा राजन्पूरयन्तो दिशो दश   ॥09-045-067॥</td></tr>
<tr><td>शक्त्यस्त्रस्य तु राजेन्द्र ततोऽर्चिर्भिः समन्ततः। <br>दग्धाः सहस्रशो दैत्या नादैः स्कन्दस्य चापरे   ॥09-045-068॥</td></tr>
<tr><td>पताकयावधूताश्च हताः केचित्सुरद्विषः। <br>केचिद्घण्टारवत्रस्ता निपेतुर्वसुधातले। <br>केचित्प्रहरणैश्छिन्ना विनिपेतुर्गतासवः   ॥09-045-069॥</td></tr>
<tr><td>एवं सुरद्विषोऽनेकान्बलवानाततायिनः। <br>जघान समरे वीरः कार्त्तिकेयो महाबलः   ॥09-045-070॥</td></tr>
<tr><td>बाणो नामाथ दैतेयो बलेः पुत्रो महाबलः। <br>क्रौञ्चं पर्वतमासाद्य देवसंघानबाधत   ॥09-045-071॥</td></tr>
<tr><td>तमभ्ययान्महासेनः सुरशत्रुमुदारधीः। <br>स कार्त्तिकेयस्य भयात्क्रौञ्चं शरणमेयिवान्   ॥09-045-072॥</td></tr>
<tr><td>ततः क्रौञ्चं महामन्युः क्रौञ्चनादनिनादितम्। <br>शक्त्या बिभेद भगवान्कार्त्तिकेयोऽग्निदत्तया   ॥09-045-073॥</td></tr>
<tr><td>सशालस्कन्धसरलं त्रस्तवानरवारणम्। <br>पुलिनत्रस्तविहगं विनिष्पतितपन्नगम्   ॥09-045-074॥</td></tr>
<tr><td>गोलाङ्गूलर्क्षसंघैश्च द्रवद्भिरनुनादितम्। <br>कुरङ्गगतिनिर्घोषमुद्भ्रान्तसृमराचितम्   ॥09-045-075॥</td></tr>
<tr><td>विनिष्पतद्भिः शरभैः सिंहैश्च सहसा द्रुतैः। <br>शोच्यामपि दशां प्राप्तो रराजैव स पर्वतः   ॥09-045-076॥</td></tr>
<tr><td>विद्याधराः समुत्पेतुस्तस्य शृङ्गनिवासिनः। <br>किंनराश्च समुद्विग्नाः शक्तिपातरवोद्धताः   ॥09-045-077॥</td></tr>
<tr><td>ततो दैत्या विनिष्पेतुः शतशोऽथ सहस्रशः। <br>प्रदीप्तात्पर्वतश्रेष्ठाद्विचित्राभरणस्रजः   ॥09-045-078॥</td></tr>
<tr><td>तान्निजघ्नुरतिक्रम्य कुमारानुचरा मृधे। <br>बिभेद शक्त्या क्रौञ्चं च पावकिः परवीरहा   ॥09-045-079॥</td></tr>
<tr><td>बहुधा चैकधा चैव कृत्वात्मानं महात्मना। <br>शक्तिः क्षिप्ता रणे तस्य पाणिमेति पुनः पुनः   ॥09-045-080॥</td></tr>
<tr><td>एवंप्रभावो भगवानतो भूयश्च पावकिः। <br>क्रौञ्चस्तेन विनिर्भिन्नो दैत्याश्च शतशो हताः   ॥09-045-081॥</td></tr>
<tr><td>ततः स भगवान्देवो निहत्य विबुधद्विषः। <br>सभाज्यमानो विबुधैः परं हर्षमवाप ह   ॥09-045-082॥</td></tr>
<tr><td>ततो दुन्दुभयो राजन्नेदुः शङ्खाश्च भारत। <br>मुमुचुर्देवयोषाश्च पुष्पवर्षमनुत्तमम्   ॥09-045-083॥</td></tr>
<tr><td>दिव्यगन्धमुपादाय ववौ पुण्यश्च मारुतः। <br>गन्धर्वास्तुष्टुवुश्चैनं यज्वानश्च महर्षयः   ॥09-045-084॥</td></tr>
<tr><td>केचिदेनं व्यवस्यन्ति पितामहसुतं प्रभुम्। <br>सनत्कुमारं सर्वेषां ब्रह्मयोनिं तमग्रजम्   ॥09-045-085॥</td></tr>
<tr><td>केचिन्महेश्वरसुतं केचित्पुत्रं विभावसोः। <br>उमायाः कृत्तिकानां च गङ्गायाश्च वदन्त्युत   ॥09-045-086॥</td></tr>
<tr><td>एकधा च द्विधा चैव चतुर्धा च महाबलम्। <br>योगिनामीश्वरं देवं शतशोऽथ सहस्रशः   ॥09-045-087॥</td></tr>
<tr><td>एतत्ते कथितं राजन्कार्त्तिकेयाभिषेचनम्। <br>शृणु चैव सरस्वत्यास्तीर्थवंशस्य पुण्यताम्   ॥09-045-088॥</td></tr>
<tr><td>बभूव तीर्थप्रवरं हतेषु सुरशत्रुषु। <br>कुमारेण महाराज त्रिविष्टपमिवापरम्   ॥09-045-089॥</td></tr>
<tr><td>ऐश्वर्याणि च तत्रस्थो ददावीशः पृथक्पृथक्। <br>तदा नैरृतमुख्येभ्यस्त्रैलोक्ये पावकात्मजः   ॥09-045-090॥</td></tr>
<tr><td>एवं स भगवांस्तस्मिंस्तीर्थे दैत्यकुलान्तकः। <br>अभिषिक्तो महाराज देवसेनापतिः सुरैः   ॥09-045-091॥</td></tr>
<tr><td>औजसं नाम तत्तीर्थं यत्र पूर्वमपां पतिः। <br>अभिषिक्तः सुरगणैर्वरुणो भरतर्षभ   ॥09-045-092॥</td></tr>
<tr><td>तस्मिंस्तीर्थवरे स्नात्वा स्कन्दं चाभ्यर्च्य लाङ्गली। <br>ब्राह्मणेभ्यो ददौ रुक्मं वासांस्याभरणानि च   ॥09-045-093॥</td></tr>
<tr><td>उषित्वा रजनीं तत्र माधवः परवीरहा। <br>पूज्य तीर्थवरं तच्च स्पृष्ट्वा तोयं च लाङ्गली। <br>हृष्टः प्रीतमनाश्चैव ह्यभवन्माधवोत्तमः   ॥09-045-094॥</td></tr>
<tr><td>एतत्ते सर्वमाख्यातं यन्मां त्वं परिपृच्छसि। <br>यथाभिषिक्तो भगवान्स्कन्दो देवैः समागतैः   ॥09-045-095॥</td></tr>
</table>
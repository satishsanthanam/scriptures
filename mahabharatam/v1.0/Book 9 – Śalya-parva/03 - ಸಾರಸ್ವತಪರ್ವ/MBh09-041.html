<table border = "1"><tr><td>Verse</td></tr>
<tr><td> जनमेजय उवाच। <br>वसिष्ठस्यापवाहो वै भीमवेगः कथं नु सः। <br>किमर्थं च सरिच्छ्रेष्ठा तमृषिं प्रत्यवाहयत्   ॥09-041-001॥</td></tr>
<tr><td>केन चास्याभवद्वैरं कारणं किं च तत्प्रभो। <br>शंस पृष्टो महाप्राज्ञ न हि तृप्यामि कथ्यताम्   ॥09-041-002॥</td></tr>
<tr><td> वैशंपायन उवाच। <br>विश्वामित्रस्य चैवर्षेर्वसिष्ठस्य च भारत। <br>भृशं वैरमभूद्राजंस्तपःस्पर्धाकृतं महत्   ॥09-041-003॥</td></tr>
<tr><td>आश्रमो वै वसिष्ठस्य स्थाणुतीर्थेऽभवन्महान्। <br>पूर्वतः पश्चिमश्चासीद्विश्वामित्रस्य धीमतः   ॥09-041-004॥</td></tr>
<tr><td>यत्र स्थाणुर्महाराज तप्तवान्सुमहत्तपः। <br>यत्रास्य कर्म तद्घोरं प्रवदन्ति मनीषिणः   ॥09-041-005॥</td></tr>
<tr><td>यत्रेष्ट्वा भगवान्स्थाणुः पूजयित्वा सरस्वतीम्। <br>स्थापयामास तत्तीर्थं स्थाणुतीर्थमिति प्रभो   ॥09-041-006॥</td></tr>
<tr><td>तत्र सर्वे सुराः स्कन्दमभ्यषिञ्चन्नराधिप। <br>सेनापत्येन महता सुरारिविनिबर्हणम्   ॥09-041-007॥</td></tr>
<tr><td>तस्मिन्सरस्वतीतीर्थे विश्वामित्रो महामुनिः। <br>वसिष्ठं चालयामास तपसोग्रेण तच्छृणु   ॥09-041-008॥</td></tr>
<tr><td>विश्वामित्रवसिष्ठौ तावहन्यहनि भारत। <br>स्पर्धां तपःकृतां तीव्रां चक्रतुस्तौ तपोधनौ   ॥09-041-009॥</td></tr>
<tr><td>तत्राप्यधिकसंतापो विश्वामित्रो महामुनिः। <br>दृष्ट्वा तेजो वसिष्ठस्य चिन्तामभिजगाम ह। <br>तस्य बुद्धिरियं ह्यासीद्धर्मनित्यस्य भारत   ॥09-041-010॥</td></tr>
<tr><td>इयं सरस्वती तूर्णं मत्समीपं तपोधनम्। <br>आनयिष्यति वेगेन वसिष्ठं जपतां वरम्। <br>इहागतं द्विजश्रेष्ठं हनिष्यामि न संशयः   ॥09-041-011॥</td></tr>
<tr><td>एवं निश्चित्य भगवान्विश्वामित्रो महामुनिः। <br>सस्मार सरितां श्रेष्ठां क्रोधसंरक्तलोचनः   ॥09-041-012॥</td></tr>
<tr><td>सा ध्याता मुनिना तेन व्याकुलत्वं जगाम ह। <br>जज्ञे चैनं महावीर्यं महाकोपं च भामिनी   ॥09-041-013॥</td></tr>
<tr><td>तत एनं वेपमाना विवर्णा प्राञ्जलिस्तदा। <br>उपतस्थे मुनिवरं विश्वामित्रं सरस्वती   ॥09-041-014॥</td></tr>
<tr><td>हतवीरा यथा नारी साभवद्दुःखिता भृशम्। <br>ब्रूहि किं करवाणीति प्रोवाच मुनिसत्तमम्   ॥09-041-015॥</td></tr>
<tr><td>तामुवाच मुनिः क्रुद्धो वसिष्ठं शीघ्रमानय। <br>यावदेनं निहन्म्यद्य तच्छ्रुत्वा व्यथिता नदी   ॥09-041-016॥</td></tr>
<tr><td>साञ्जलिं तु ततः कृत्वा पुण्डरीकनिभेक्षणा। <br>विव्यथे सुविरूढेव लता वायुसमीरिता   ॥09-041-017॥</td></tr>
<tr><td>तथागतां तु तां दृष्ट्वा वेपमानां कृताञ्जलिम्। <br>विश्वामित्रोऽब्रवीत्क्रुद्धो वसिष्ठं शीघ्रमानय   ॥09-041-018॥</td></tr>
<tr><td>ततो भीता सरिच्छ्रेष्ठा चिन्तयामास भारत। <br>उभयोः शापयोर्भीता कथमेतद्भविष्यति   ॥09-041-019॥</td></tr>
<tr><td>साभिगम्य वसिष्ठं तु इममर्थमचोदयत्। <br>यदुक्ता सरितां श्रेष्ठा विश्वामित्रेण धीमता   ॥09-041-020॥</td></tr>
<tr><td>उभयोः शापयोर्भीता वेपमाना पुनः पुनः। <br>चिन्तयित्वा महाशापमृषिवित्रासिता भृशम्   ॥09-041-021॥</td></tr>
<tr><td>तां कृशां च विवर्णां च दृष्ट्वा चिन्तासमन्विताम्। <br>उवाच राजन्धर्मात्मा वसिष्ठो द्विपदां वरः   ॥09-041-022॥</td></tr>
<tr><td>त्राह्यात्मानं सरिच्छ्रेष्ठे वह मां शीघ्रगामिनी। <br>विश्वामित्रः शपेद्धि त्वां मा कृथास्त्वं विचारणाम्   ॥09-041-023॥</td></tr>
<tr><td>तस्य तद्वचनं श्रुत्वा कृपाशीलस्य सा सरित्। <br>चिन्तयामास कौरव्य किं कृतं सुकृतं भवेत्   ॥09-041-024॥</td></tr>
<tr><td>तस्याश्चिन्ता समुत्पन्ना वसिष्ठो मय्यतीव हि। <br>कृतवान्हि दयां नित्यं तस्य कार्यं हितं मया   ॥09-041-025॥</td></tr>
<tr><td>अथ कूले स्वके राजञ्जपन्तमृषिसत्तमम्। <br>जुह्वानं कौशिकं प्रेक्ष्य सरस्वत्यभ्यचिन्तयत्   ॥09-041-026॥</td></tr>
<tr><td>इदमन्तरमित्येव ततः सा सरितां वरा। <br>कूलापहारमकरोत्स्वेन वेगेन सा सरित्   ॥09-041-027॥</td></tr>
<tr><td>तेन कूलापहारेण मैत्रावरुणिरौह्यत। <br>उह्यमानश्च तुष्टाव तदा राजन्सरस्वतीम्   ॥09-041-028॥</td></tr>
<tr><td>पितामहस्य सरसः प्रवृत्तासि सरस्वति। <br>व्याप्तं चेदं जगत्सर्वं तवैवाम्भोभिरुत्तमैः   ॥09-041-029॥</td></tr>
<tr><td>त्वमेवाकाशगा देवि मेघेषूत्सृजसे पयः। <br>सर्वाश्चापस्त्वमेवेति त्वत्तो वयमधीमहे   ॥09-041-030॥</td></tr>
<tr><td>पुष्टिर्द्युतिस्तथा कीर्तिः सिद्धिर्वृद्धिरुमा तथा। <br>त्वमेव वाणी स्वाहा त्वं त्वय्यायत्तमिदं जगत्। <br>त्वमेव सर्वभूतेषु वससीह चतुर्विधा   ॥09-041-031॥</td></tr>
<tr><td>एवं सरस्वती राजन्स्तूयमाना महर्षिणा। <br>वेगेनोवाह तं विप्रं विश्वामित्राश्रमं प्रति। <br>न्यवेदयत चाभीक्ष्णं विश्वामित्राय तं मुनिम्   ॥09-041-032॥</td></tr>
<tr><td>तमानीतं सरस्वत्या दृष्ट्वा कोपसमन्वितः। <br>अथान्वेषत्प्रहरणं वसिष्ठान्तकरं तदा   ॥09-041-033॥</td></tr>
<tr><td>तं तु क्रुद्धमभिप्रेक्ष्य ब्रह्महत्याभयान्नदी। <br>अपोवाह वसिष्ठं तु प्राचीं दिशमतन्द्रिता। <br>उभयोः कुर्वती वाक्यं वञ्चयित्वा तु गाधिजम्   ॥09-041-034॥</td></tr>
<tr><td>ततोऽपवाहितं दृष्ट्वा वसिष्ठमृषिसत्तमम्। <br>अब्रवीदथ संक्रुद्धो विश्वामित्रो ह्यमर्षणः   ॥09-041-035॥</td></tr>
<tr><td>यस्मान्मा त्वं सरिच्छ्रेष्ठे वञ्चयित्वा पुनर्गता। <br>शोणितं वह कल्याणि रक्षोग्रामणिसंमतम्   ॥09-041-036॥</td></tr>
<tr><td>ततः सरस्वती शप्ता विश्वामित्रेण धीमता। <br>अवहच्छोणितोन्मिश्रं तोयं संवत्सरं तदा   ॥09-041-037॥</td></tr>
<tr><td>अथर्षयश्च देवाश्च गन्धर्वाप्सरसस्तथा। <br>सरस्वतीं तथा दृष्ट्वा बभूवुर्भृशदुःखिताः   ॥09-041-038॥</td></tr>
<tr><td>एवं वसिष्ठापवाहो लोके ख्यातो जनाधिप। <br>आगच्छच्च पुनर्मार्गं स्वमेव सरितां वरा   ॥09-041-039॥</td></tr>
</table>
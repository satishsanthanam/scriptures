<table border = "1"><tr><td>Verse</td></tr>
<tr><td> धृतराष्ट्र उवाच। <br>हतेषु सर्वसैन्येषु पाण्डुपुत्रै रणाजिरे। <br>मम सैन्यावशिष्टास्ते किमकुर्वत संजय   ॥09-029-001॥</td></tr>
<tr><td>कृतवर्मा कृपश्चैव द्रोणपुत्रश्च वीर्यवान्। <br>दुर्योधनश्च मन्दात्मा राजा किमकरोत्तदा   ॥09-029-002॥</td></tr>
<tr><td> संजय उवाच। <br>संप्राद्रवत्सु दारेषु क्षत्रियाणां महात्मनाम्। <br>विद्रुते शिबिरे शून्ये भृशोद्विग्नास्त्रयो रथाः   ॥09-029-003॥</td></tr>
<tr><td>निशम्य पाण्डुपुत्राणां तदा विजयिनां स्वनम्। <br>विद्रुतं शिबिरं दृष्ट्वा सायाह्ने राजगृद्धिनः। <br>स्थानं नारोचयंस्तत्र ततस्ते ह्रदमभ्ययुः   ॥09-029-004॥</td></tr>
<tr><td>युधिष्ठिरोऽपि धर्मात्मा भ्रातृभिः सहितो रणे। <br>हृष्टः पर्यपतद्राजन्दुर्योधनवधेप्सया   ॥09-029-005॥</td></tr>
<tr><td>मार्गमाणास्तु संक्रुद्धास्तव पुत्रं जयैषिणः। <br>यत्नतोऽन्वेषमाणास्तु नैवापश्यञ्जनाधिपम्   ॥09-029-006॥</td></tr>
<tr><td>स हि तीव्रेण वेगेन गदापाणिरपाक्रमत्। <br>तं ह्रदं प्राविशच्चापि विष्टभ्यापः स्वमायया   ॥09-029-007॥</td></tr>
<tr><td>यदा तु पाण्डवाः सर्वे सुपरिश्रान्तवाहनाः। <br>ततः स्वशिबिरं प्राप्य व्यतिष्ठन्सहसैनिकाः   ॥09-029-008॥</td></tr>
<tr><td>ततः कृपश्च द्रौणिश्च कृतवर्मा च सात्वतः। <br>संनिविष्टेषु पार्थेषु प्रयातास्तं ह्रदं शनैः   ॥09-029-009॥</td></tr>
<tr><td>ते तं ह्रदं समासाद्य यत्र शेते जनाधिपः। <br>अभ्यभाषन्त दुर्धर्षं राजानं सुप्तमम्भसि   ॥09-029-010॥</td></tr>
<tr><td>राजन्नुत्तिष्ठ युध्यस्व सहास्माभिर्युधिष्ठिरम्। <br>जित्वा वा पृथिवीं भुङ्क्ष्व हतो वा स्वर्गमाप्नुहि   ॥09-029-011॥</td></tr>
<tr><td>तेषामपि बलं सर्वं हतं दुर्योधन त्वया। <br>प्रतिरब्धाश्च भूयिष्ठं ये शिष्टास्तत्र सैनिकाः   ॥09-029-012॥</td></tr>
<tr><td>न ते वेगं विषहितुं शक्तास्तव विशां पते। <br>अस्माभिरभिगुप्तस्य तस्मादुत्तिष्ठ भारत   ॥09-029-013॥</td></tr>
<tr><td> दुर्योधन उवाच। <br>दिष्ट्या पश्यामि वो मुक्तानीदृशात्पुरुषक्षयात्। <br>पाण्डुकौरवसंमर्दाज्जीवमानान्नरर्षभान्   ॥09-029-014॥</td></tr>
<tr><td>विजेष्यामो वयं सर्वे विश्रान्ता विगतक्लमाः। <br>भवन्तश्च परिश्रान्ता वयं च भृशविक्षताः। <br>उदीर्णं च बलं तेषां तेन युद्धं न रोचये   ॥09-029-015॥</td></tr>
<tr><td>न त्वेतदद्भुतं वीरा यद्वो महदिदं मनः। <br>अस्मासु च परा भक्तिर्न तु कालः पराक्रमे   ॥09-029-016॥</td></tr>
<tr><td>विश्रम्यैकां निशामद्य भवद्भिः सहितो रणे। <br>प्रतियोत्स्याम्यहं शत्रूञ्श्वो न मेऽस्त्यत्र संशयः   ॥09-029-017॥</td></tr>
<tr><td> संजय उवाच। <br>एवमुक्तोऽब्रवीद्द्रौणी राजानं युद्धदुर्मदम्। <br>उत्तिष्ठ राजन्भद्रं ते विजेष्यामो रणे परान्   ॥09-029-018॥</td></tr>
<tr><td>इष्टापूर्तेन दानेन सत्येन च जपेन च। <br>शपे राजन्यथा ह्यद्य निहनिष्यामि सोमकान्   ॥09-029-019॥</td></tr>
<tr><td>मा स्म यज्ञकृतां प्रीतिं प्राप्नुयां सज्जनोचिताम्। <br>यदीमां रजनीं व्युष्टां न निहन्मि परान्रणे   ॥09-029-020॥</td></tr>
<tr><td>नाहत्वा सर्वपाञ्चालान्विमोक्ष्ये कवचं विभो। <br>इति सत्यं ब्रवीम्येतत्तन्मे शृणु जनाधिप   ॥09-029-021॥</td></tr>
<tr><td>तेषु संभाषमाणेषु व्याधास्तं देशमाययुः। <br>मांसभारपरिश्रान्ताः पानीयार्थं यदृच्छया   ॥09-029-022॥</td></tr>
<tr><td>ते हि नित्यं महाराज भीमसेनस्य लुब्धकाः। <br>मांसभारानुपाजह्रुर्भक्त्या परमया विभो   ॥09-029-023॥</td></tr>
<tr><td>ते तत्र विष्ठितास्तेषां सर्वं तद्वचनं रहः। <br>दुर्योधनवचश्चैव शुश्रुवुः संगता मिथः   ॥09-029-024॥</td></tr>
<tr><td>तेऽपि सर्वे महेष्वासा अयुद्धार्थिनि कौरवे। <br>निर्बन्धं परमं चक्रुस्तदा वै युद्धकाङ्क्षिणः   ॥09-029-025॥</td></tr>
<tr><td>तांस्तथा समुदीक्ष्याथ कौरवाणां महारथान्। <br>अयुद्धमनसं चैव राजानं स्थितमम्भसि   ॥09-029-026॥</td></tr>
<tr><td>तेषां श्रुत्वा च संवादं राज्ञश्च सलिले सतः। <br>व्याधाभ्यजानन्राजेन्द्र सलिलस्थं सुयोधनम्   ॥09-029-027॥</td></tr>
<tr><td>ते पूर्वं पाण्डुपुत्रेण पृष्टा ह्यासन्सुतं तव। <br>यदृच्छोपगतास्तत्र राजानं परिमार्गिताः   ॥09-029-028॥</td></tr>
<tr><td>ततस्ते पाण्डुपुत्रस्य स्मृत्वा तद्भाषितं तदा। <br>अन्योन्यमब्रुवन्राजन्मृगव्याधाः शनैरिदम्   ॥09-029-029॥</td></tr>
<tr><td>दुर्योधनं ख्यापयामो धनं दास्यति पाण्डवः। <br>सुव्यक्तमिति नः ख्यातो ह्रदे दुर्योधनो नृपः   ॥09-029-030॥</td></tr>
<tr><td>तस्माद्गच्छामहे सर्वे यत्र राजा युधिष्ठिरः। <br>आख्यातुं सलिले सुप्तं दुर्योधनममर्षणम्   ॥09-029-031॥</td></tr>
<tr><td>धृतराष्ट्रात्मजं तस्मै भीमसेनाय धीमते। <br>शयानं सलिले सर्वे कथयामो धनुर्भृते   ॥09-029-032॥</td></tr>
<tr><td>स नो दास्यति सुप्रीतो धनानि बहुलान्युत। <br>किं नो मांसेन शुष्केण परिक्लिष्टेन शोषिणा   ॥09-029-033॥</td></tr>
<tr><td>एवमुक्त्वा ततो व्याधाः संप्रहृष्टा धनार्थिनः। <br>मांसभारानुपादाय प्रययुः शिबिरं प्रति   ॥09-029-034॥</td></tr>
<tr><td>पाण्डवाश्च महाराज लब्धलक्षाः प्रहारिणः। <br>अपश्यमानाः समरे दुर्योधनमवस्थितम्   ॥09-029-035॥</td></tr>
<tr><td>निकृतेस्तस्य पापस्य ते पारं गमनेप्सवः। <br>चारान्संप्रेषयामासुः समन्तात्तद्रणाजिरम्   ॥09-029-036॥</td></tr>
<tr><td>आगम्य तु ततः सर्वे नष्टं दुर्योधनं नृपम्। <br>न्यवेदयन्त सहिता धर्मराजस्य सैनिकाः   ॥09-029-037॥</td></tr>
<tr><td>तेषां तद्वचनं श्रुत्वा चाराणां भरतर्षभ। <br>चिन्तामभ्यगमत्तीव्रां निशश्वास च पार्थिवः   ॥09-029-038॥</td></tr>
<tr><td>अथ स्थितानां पाण्डूनां दीनानां भरतर्षभ। <br>तस्माद्देशादपक्रम्य त्वरिता लुब्धका विभो   ॥09-029-039॥</td></tr>
<tr><td>आजग्मुः शिबिरं हृष्टा दृष्ट्वा दुर्योधनं नृपम्। <br>वार्यमाणाः प्रविष्टाश्च भीमसेनस्य पश्यतः   ॥09-029-040॥</td></tr>
<tr><td>ते तु पाण्डवमासाद्य भीमसेनं महाबलम्। <br>तस्मै तत्सर्वमाचख्युर्यद्वृत्तं यच्च वै श्रुतम्   ॥09-029-041॥</td></tr>
<tr><td>ततो वृकोदरो राजन्दत्त्वा तेषां धनं बहु। <br>धर्मराजाय तत्सर्वमाचचक्षे परंतपः   ॥09-029-042॥</td></tr>
<tr><td>असौ दुर्योधनो राजन्विज्ञातो मम लुब्धकैः। <br>संस्तभ्य सलिलं शेते यस्यार्थे परितप्यसे   ॥09-029-043॥</td></tr>
<tr><td>तद्वचो भीमसेनस्य प्रियं श्रुत्वा विशां पते। <br>अजातशत्रुः कौन्तेयो हृष्टोऽभूत्सह सोदरैः   ॥09-029-044॥</td></tr>
<tr><td>तं च श्रुत्वा महेष्वासं प्रविष्टं सलिलह्रदम्। <br>क्षिप्रमेव ततोऽगच्छत्पुरस्कृत्य जनार्दनम्   ॥09-029-045॥</td></tr>
<tr><td>ततः किलकिलाशब्दः प्रादुरासीद्विशां पते। <br>पाण्डवानां प्रहृष्टानां पाञ्चालानां च सर्वशः   ॥09-029-046॥</td></tr>
<tr><td>सिंहनादांस्ततश्चक्रुः क्ष्वेडांश्च भरतर्षभ। <br>त्वरिताः क्षत्रिया राजञ्जग्मुर्द्वैपायनं ह्रदम्   ॥09-029-047॥</td></tr>
<tr><td>ज्ञातः पापो धार्तराष्ट्रो दृष्टश्चेत्यसकृद्रणे। <br>प्राक्रोशन्सोमकास्तत्र हृष्टरूपाः समन्ततः   ॥09-029-048॥</td></tr>
<tr><td>तेषामाशु प्रयातानां रथानां तत्र वेगिनाम्। <br>बभूव तुमुलः शब्दो दिवस्पृक्पृथिवीपते   ॥09-029-049॥</td></tr>
<tr><td>दुर्योधनं परीप्सन्तस्तत्र तत्र युधिष्ठिरम्। <br>अन्वयुस्त्वरितास्ते वै राजानं श्रान्तवाहनाः   ॥09-029-050॥</td></tr>
<tr><td>अर्जुनो भीमसेनश्च माद्रीपुत्रौ च पाण्डवौ। <br>धृष्टद्युम्नश्च पाञ्चाल्यः शिखण्डी चापराजितः   ॥09-029-051॥</td></tr>
<tr><td>उत्तमौजा युधामन्युः सात्यकिश्चापराजितः। <br>पाञ्चालानां च ये शिष्टा द्रौपदेयाश्च भारत। <br>हयाश्च सर्वे नागाश्च शतशश्च पदातयः   ॥09-029-052॥</td></tr>
<tr><td>ततः प्राप्तो महाराज धर्मपुत्रो युधिष्ठिरः। <br>द्वैपायनह्रदं ख्यातं यत्र दुर्योधनोऽभवत्   ॥09-029-053॥</td></tr>
<tr><td>शीतामलजलं हृद्यं द्वितीयमिव सागरम्। <br>मायया सलिलं स्तभ्य यत्राभूत्ते सुतः स्थितः   ॥09-029-054॥</td></tr>
<tr><td>अत्यद्भुतेन विधिना दैवयोगेन भारत। <br>सलिलान्तर्गतः शेते दुर्दर्शः कस्यचित्प्रभो। <br>मानुषस्य मनुष्येन्द्र गदाहस्तो जनाधिपः   ॥09-029-055॥</td></tr>
<tr><td>ततो दुर्योधनो राजा सलितान्तर्गतो वसन्। <br>शुश्रुवे तुमुलं शब्दं जलदोपमनिःस्वनम्   ॥09-029-056॥</td></tr>
<tr><td>युधिष्ठिरस्तु राजेन्द्र ह्रदं तं सह सोदरैः। <br>आजगाम महाराज तव पुत्रवधाय वै   ॥09-029-057॥</td></tr>
<tr><td>महता शङ्खनादेन रथनेमिस्वनेन च। <br>उद्धुन्वंश्च महारेणुं कम्पयंश्चापि मेदिनीम्   ॥09-029-058॥</td></tr>
<tr><td>यौधिष्ठिरस्य सैन्यस्य श्रुत्वा शब्दं महारथाः। <br>कृतवर्मा कृपो द्रौणी राजानमिदमब्रुवन्   ॥09-029-059॥</td></tr>
<tr><td>इमे ह्यायान्ति संहृष्टाः पाण्डवा जितकाशिनः। <br>अपयास्यामहे तावदनुजानातु नो भवान्   ॥09-029-060॥</td></tr>
<tr><td>दुर्योधनस्तु तच्छ्रुत्वा तेषां तत्र यशस्विनाम्। <br>तथेत्युक्त्वा ह्रदं तं वै माययास्तम्भयत्प्रभो   ॥09-029-061॥</td></tr>
<tr><td>ते त्वनुज्ञाप्य राजानं भृशं शोकपरायणाः। <br>जग्मुर्दूरं महाराज कृपप्रभृतयो रथाः   ॥09-029-062॥</td></tr>
<tr><td>ते गत्वा दूरमध्वानं न्यग्रोधं प्रेक्ष्य मारिष। <br>न्यविशन्त भृशं श्रान्ताश्चिन्तयन्तो नृपं प्रति   ॥09-029-063॥</td></tr>
<tr><td>विष्टभ्य सलिलं सुप्तो धार्तराष्ट्रो महाबलः। <br>पाण्डवाश्चापि संप्राप्तास्तं देशं युद्धमीप्सवः   ॥09-029-064॥</td></tr>
<tr><td>कथं नु युद्धं भविता कथं राजा भविष्यति। <br>कथं नु पाण्डवा राजन्प्रतिपत्स्यन्ति कौरवम्   ॥09-029-065॥</td></tr>
<tr><td>इत्येवं चिन्तयन्तस्ते रथेभ्योऽश्वान्विमुच्य ह। <br>तत्रासां चक्रिरे राजन्कृपप्रभृतयो रथाः   ॥09-029-066॥</td></tr>
</table>
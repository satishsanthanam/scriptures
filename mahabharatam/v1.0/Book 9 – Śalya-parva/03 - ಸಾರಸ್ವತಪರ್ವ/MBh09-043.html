<table border = "1"><tr><td>Verse</td></tr>
<tr><td> जनमेजय उवाच। <br>सरस्वत्याः प्रभावोऽयमुक्तस्ते द्विजसत्तम। <br>कुमारस्याभिषेकं तु ब्रह्मन्व्याख्यातुमर्हसि   ॥09-043-001॥</td></tr>
<tr><td>यस्मिन्काले च देशे च यथा च वदतां वर। <br>यैश्चाभिषिक्तो भगवान्विधिना येन च प्रभुः   ॥09-043-002॥</td></tr>
<tr><td>स्कन्दो यथा च दैत्यानामकरोत्कदनं महत्। <br>तथा मे सर्वमाचक्ष्व परं कौतूहलं हि मे   ॥09-043-003॥</td></tr>
<tr><td> वैशंपायन उवाच। <br>कुरुवंशस्य सदृशमिदं कौतूहलं तव। <br>हर्षमुत्पादयत्येतद्वचो मे जनमेजय   ॥09-043-004॥</td></tr>
<tr><td>हन्त ते कथयिष्यामि शृण्वानस्य जनाधिप। <br>अभिषेकं कुमारस्य प्रभावं च महात्मनः   ॥09-043-005॥</td></tr>
<tr><td>तेजो माहेश्वरं स्कन्नमग्नौ प्रपतितं पुरा। <br>तत्सर्वभक्षो भगवान्नाशकद्दग्धुमक्षयम्   ॥09-043-006॥</td></tr>
<tr><td>तेनासीदति तेजस्वी दीप्तिमान्हव्यवाहनः। <br>न चैव धारयामास गर्भं तेजोमयं तदा   ॥09-043-007॥</td></tr>
<tr><td>स गङ्गामभिसंगम्य नियोगाद्ब्रह्मणः प्रभुः। <br>गर्भमाहितवान्दिव्यं भास्करोपमतेजसम्   ॥09-043-008॥</td></tr>
<tr><td>अथ गङ्गापि तं गर्भमसहन्ती विधारणे। <br>उत्ससर्ज गिरौ रम्ये हिमवत्यमरार्चिते   ॥09-043-009॥</td></tr>
<tr><td>स तत्र ववृधे लोकानावृत्य ज्वलनात्मजः। <br>ददृशुर्ज्वलनाकारं तं गर्भमथ कृत्तिकाः   ॥09-043-010॥</td></tr>
<tr><td>शरस्तम्बे महात्मानमनलात्मजमीश्वरम्। <br>ममायमिति ताः सर्वाः पुत्रार्थिन्योऽभिचक्रमुः   ॥09-043-011॥</td></tr>
<tr><td>तासां विदित्वा भावं तं मातॄणां भगवान्प्रभुः। <br>प्रस्नुतानां पयः षड्भिर्वदनैरपिबत्तदा   ॥09-043-012॥</td></tr>
<tr><td>तं प्रभावं समालक्ष्य तस्य बालस्य कृत्तिकाः। <br>परं विस्मयमापन्ना देव्यो दिव्यवपुर्धराः   ॥09-043-013॥</td></tr>
<tr><td>यत्रोत्सृष्टः स भगवान्गङ्गया गिरिमूर्धनि। <br>स शैलः काञ्चनः सर्वः संबभौ कुरुसत्तम   ॥09-043-014॥</td></tr>
<tr><td>वर्धता चैव गर्भेण पृथिवी तेन रञ्जिता। <br>अतश्च सर्वे संवृत्ता गिरयः काञ्चनाकराः   ॥09-043-015॥</td></tr>
<tr><td>कुमारश्च महावीर्यः कार्त्तिकेय इति स्मृतः। <br>गाङ्गेयः पूर्वमभवन्महायोगबलान्वितः   ॥09-043-016॥</td></tr>
<tr><td>स देवस्तपसा चैव वीर्येण च समन्वितः। <br>ववृधेऽतीव राजेन्द्र चन्द्रवत्प्रियदर्शनः   ॥09-043-017॥</td></tr>
<tr><td>स तस्मिन्काञ्चने दिव्ये शरस्तम्बे श्रिया वृतः। <br>स्तूयमानस्तदा शेते गन्धर्वैर्मुनिभिस्तथा   ॥09-043-018॥</td></tr>
<tr><td>तथैनमन्वनृत्यन्त देवकन्याः सहस्रशः। <br>दिव्यवादित्रनृत्तज्ञाः स्तुवन्त्यश्चारुदर्शनाः   ॥09-043-019॥</td></tr>
<tr><td>अन्वास्ते च नदी देवं गङ्गा वै सरितां वरा। <br>दधार पृथिवी चैनं बिभ्रती रूपमुत्तमम्   ॥09-043-020॥</td></tr>
<tr><td>जातकर्मादिकास्तस्य क्रियाश्चक्रे बृहस्पतिः। <br>वेदश्चैनं चतुर्मूर्तिरुपतस्थे कृताञ्जलिः   ॥09-043-021॥</td></tr>
<tr><td>धनुर्वेदश्चतुष्पादः शस्त्रग्रामः ससंग्रहः। <br>तत्रैनं समुपातिष्ठत्साक्षाद्वाणी च केवला   ॥09-043-022॥</td></tr>
<tr><td>स ददर्श महावीर्यं देवदेवमुमापतिम्। <br>शैलपुत्र्या सहासीनं भूतसंघशतैर्वृतम्   ॥09-043-023॥</td></tr>
<tr><td>निकाया भूतसंघानां परमाद्भुतदर्शनाः। <br>विकृता विकृताकारा विकृताभरणध्वजाः   ॥09-043-024॥</td></tr>
<tr><td>व्याघ्रसिंहर्क्षवदना बिडालमकराननाः। <br>वृषदंशमुखाश्चान्ये गजोष्ट्रवदनास्तथा   ॥09-043-025॥</td></tr>
<tr><td>उलूकवदनाः केचिद्गृध्रगोमायुदर्शनाः। <br>क्रौञ्चपारावतनिभैर्वदनै राङ्कवैरपि   ॥09-043-026॥</td></tr>
<tr><td>श्वाविच्छल्यकगोधानां खरैडकगवां तथा। <br>सदृशानि वपूंष्यन्ये तत्र तत्र व्यधारयन्   ॥09-043-027॥</td></tr>
<tr><td>केचिच्छैलाम्बुदप्रख्याश्चक्रालातगदायुधाः। <br>केचिदञ्जनपुञ्जाभाः केचिच्छ्वेताचलप्रभाः   ॥09-043-028॥</td></tr>
<tr><td>सप्तमातृगणाश्चैव समाजग्मुर्विशां पते। <br>साध्या विश्वेऽथ मरुतो वसवः पितरस्तथा   ॥09-043-029॥</td></tr>
<tr><td>रुद्रादित्यास्तथा सिद्धा भुजगा दानवाः खगाः। <br>ब्रह्मा स्वयंभूर्भगवान्सपुत्रः सह विष्णुना   ॥09-043-030॥</td></tr>
<tr><td>शक्रस्तथाभ्ययाद्द्रष्टुं कुमारवरमच्युतम्। <br>नारदप्रमुखाश्चापि देवगन्धर्वसत्तमाः   ॥09-043-031॥</td></tr>
<tr><td>देवर्षयश्च सिद्धाश्च बृहस्पतिपुरोगमाः। <br>ऋभवो नाम वरदा देवानामपि देवताः। <br>तेऽपि तत्र समाजग्मुर्यामा धामाश्च सर्वशः   ॥09-043-032॥</td></tr>
<tr><td>स तु बालोऽपि भगवान्महायोगबलान्वितः। <br>अभ्याजगाम देवेशं शूलहस्तं पिनाकिनम्   ॥09-043-033॥</td></tr>
<tr><td>तमाव्रजन्तमालक्ष्य शिवस्यासीन्मनोगतम्। <br>युगपच्छैलपुत्र्याश्च गङ्गायाः पावकस्य च   ॥09-043-034॥</td></tr>
<tr><td>किं नु पूर्वमयं बालो गौरवादभ्युपैष्यति। <br>अपि मामिति सर्वेषां तेषामासीन्मनोगतम्   ॥09-043-035॥</td></tr>
<tr><td>तेषामेतमभिप्रायं चतुर्णामुपलक्ष्य सः। <br>युगपद्योगमास्थाय ससर्ज विविधास्तनूः   ॥09-043-036॥</td></tr>
<tr><td>ततोऽभवच्चतुर्मूर्तिः क्षणेन भगवान्प्रभुः। <br>स्कन्दः शाखो विशाखश्च नैगमेषश्च पृष्ठतः   ॥09-043-037॥</td></tr>
<tr><td>एवं स कृत्वा ह्यात्मानं चतुर्धा भगवान्प्रभुः। <br>यतो रुद्रस्ततः स्कन्दो जगामाद्भुतदर्शनः   ॥09-043-038॥</td></tr>
<tr><td>विशाखस्तु ययौ येन देवी गिरिवरात्मजा। <br>शाखो ययौ च भगवान्वायुमूर्तिर्विभावसुम्। <br>नैगमेषोऽगमद्गङ्गां कुमारः पावकप्रभः   ॥09-043-039॥</td></tr>
<tr><td>सर्वे भास्वरदेहास्ते चत्वारः समरूपिणः। <br>तान्समभ्ययुरव्यग्रास्तदद्भुतमिवाभवत्   ॥09-043-040॥</td></tr>
<tr><td>हाहाकारो महानासीद्देवदानवरक्षसाम्। <br>तद्दृष्ट्वा महदाश्चर्यमद्भुतं रोमहर्षणम्   ॥09-043-041॥</td></tr>
<tr><td>ततो रुद्रश्च देवी च पावकश्च पितामहम्। <br>गङ्गया सहिताः सर्वे प्रणिपेतुर्जगत्पतिम्   ॥09-043-042॥</td></tr>
<tr><td>प्रणिपत्य ततस्ते तु विधिवद्राजपुंगव। <br>इदमूचुर्वचो राजन्कार्त्तिकेयप्रियेप्सया   ॥09-043-043॥</td></tr>
<tr><td>अस्य बालस्य भगवन्नाधिपत्यं यथेप्सितम्। <br>अस्मत्प्रियार्थं देवेश सदृशं दातुमर्हसि   ॥09-043-044॥</td></tr>
<tr><td>ततः स भगवान्धीमान्सर्वलोकपितामहः। <br>मनसा चिन्तयामास किमयं लभतामिति   ॥09-043-045॥</td></tr>
<tr><td>ऐश्वर्याणि हि सर्वाणि देवगन्धर्वरक्षसाम्। <br>भूतयक्षविहंगानां पन्नगानां च सर्वशः   ॥09-043-046॥</td></tr>
<tr><td>पूर्वमेवादिदेशासौ निकायेषु महात्मनाम्। <br>समर्थं च तमैश्वर्ये महामतिरमन्यत   ॥09-043-047॥</td></tr>
<tr><td>ततो मुहूर्तं स ध्यात्वा देवानां श्रेयसि स्थितः। <br>सेनापत्यं ददौ तस्मै सर्वभूतेषु भारत   ॥09-043-048॥</td></tr>
<tr><td>सर्वदेवनिकायानां ये राजानः परिश्रुताः। <br>तान्सर्वान्व्यादिदेशास्मै सर्वभूतपितामहः   ॥09-043-049॥</td></tr>
<tr><td>ततः कुमारमादाय देवा ब्रह्मपुरोगमाः। <br>अभिषेकार्थमाजग्मुः शैलेन्द्रं सहितास्ततः   ॥09-043-050॥</td></tr>
<tr><td>पुण्यां हैमवतीं देवीं सरिच्छ्रेष्ठां सरस्वतीम्। <br>समन्तपञ्चके या वै त्रिषु लोकेषु विश्रुता   ॥09-043-051॥</td></tr>
<tr><td>तत्र तीरे सरस्वत्याः पुण्ये सर्वगुणान्विते। <br>निषेदुर्देवगन्धर्वाः सर्वे संपूर्णमानसाः   ॥09-043-052॥</td></tr>
</table>
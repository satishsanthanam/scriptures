<table border = "1"><tr><td>Verse</td></tr>
<tr><td> संजय उवाच। <br>तस्मिन्युद्धे महाराज संप्रवृत्ते सुदारुणे। <br>उपविष्टेषु सर्वेषु पाण्डवेषु महात्मसु   ॥09-033-001॥</td></tr>
<tr><td>ततस्तालध्वजो रामस्तयोर्युद्ध उपस्थिते। <br>श्रुत्वा तच्छिष्ययो राजन्नाजगाम हलायुधः   ॥09-033-002॥</td></tr>
<tr><td>तं दृष्ट्वा परमप्रीताः पूजयित्वा नराधिपाः। <br>शिष्ययोः कौशलं युद्धे पश्य रामेति चाब्रुवन्   ॥09-033-003॥</td></tr>
<tr><td>अब्रवीच्च तदा रामो दृष्ट्वा कृष्णं च पाण्डवम्। <br>दुर्योधनं च कौरव्यं गदापाणिमवस्थितम्   ॥09-033-004॥</td></tr>
<tr><td>चत्वारिंशदहान्यद्य द्वे च मे निःसृतस्य वै। <br>पुष्येण संप्रयातोऽस्मि श्रवणे पुनरागतः। <br>शिष्ययोर्वै गदायुद्धं द्रष्टुकामोऽस्मि माधव   ॥09-033-005॥</td></tr>
<tr><td>ततो युधिष्ठिरो राजा परिष्वज्य हलायुधम्। <br>स्वागतं कुशलं चास्मै पर्यपृच्छद्यथातथम्   ॥09-033-006॥</td></tr>
<tr><td>कृष्णौ चापि महेष्वासावभिवाद्य हलायुधम्। <br>सस्वजाते परिप्रीतौ प्रियमाणौ यशस्विनौ   ॥09-033-007॥</td></tr>
<tr><td>माद्रीपुत्रौ तथा शूरौ द्रौपद्याः पञ्च चात्मजाः। <br>अभिवाद्य स्थिता राजन्रौहिणेयं महाबलम्   ॥09-033-008॥</td></tr>
<tr><td>भीमसेनोऽथ बलवान्पुत्रस्तव जनाधिप। <br>तथैव चोद्यतगदौ पूजयामासतुर्बलम्   ॥09-033-009॥</td></tr>
<tr><td>स्वागतेन च ते तत्र प्रतिपूज्य पुनः पुनः। <br>पश्य युद्धं महाबाहो इति ते राममब्रुवन्। <br>एवमूचुर्महात्मानं रौहिणेयं नराधिपाः   ॥09-033-010॥</td></tr>
<tr><td>परिष्वज्य तदा रामः पाण्डवान्सृञ्जयानपि। <br>अपृच्छत्कुशलं सर्वान्पाण्डवांश्चामितौजसः। <br>तथैव ते समासाद्य पप्रच्छुस्तमनामयम्   ॥09-033-011॥</td></tr>
<tr><td>प्रत्यभ्यर्च्य हली सर्वान्क्षत्रियांश्च महामनाः। <br>कृत्वा कुशलसंयुक्तां संविदं च यथावयः   ॥09-033-012॥</td></tr>
<tr><td>जनार्दनं सात्यकिं च प्रेम्णा स परिषस्वजे। <br>मूर्ध्नि चैतावुपाघ्राय कुशलं पर्यपृच्छत   ॥09-033-013॥</td></tr>
<tr><td>तौ चैनं विधिवद्राजन्पूजयामासतुर्गुरुम्। <br>ब्रह्माणमिव देवेशमिन्द्रोपेन्द्रौ मुदा युतौ   ॥09-033-014॥</td></tr>
<tr><td>ततोऽब्रवीद्धर्मसुतो रौहिणेयमरिंदमम्। <br>इदं भ्रात्रोर्महायुद्धं पश्य रामेति भारत   ॥09-033-015॥</td></tr>
<tr><td>तेषां मध्ये महाबाहुः श्रीमान्केशवपूर्वजः। <br>न्यविशत्परमप्रीतः पूज्यमानो महारथैः   ॥09-033-016॥</td></tr>
<tr><td>स बभौ राजमध्यस्थो नीलवासाः सितप्रभः। <br>दिवीव नक्षत्रगणैः परिकीर्णो निशाकरः   ॥09-033-017॥</td></tr>
<tr><td>ततस्तयोः संनिपातस्तुमुलो रोमहर्षणः। <br>आसीदन्तकरो राजन्वैरस्य तव पुत्रयोः   ॥09-033-018॥</td></tr>
</table>
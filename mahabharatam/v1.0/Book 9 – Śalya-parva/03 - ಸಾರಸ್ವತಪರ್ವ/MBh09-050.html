<table border = "1"><tr><td>Verse</td></tr>
<tr><td> वैशंपायन उवाच। <br>यत्रेजिवानुडुपती राजसूयेन भारत। <br>तस्मिन्वृत्ते महानासीत्संग्रामस्तारकामयः   ॥09-050-001॥</td></tr>
<tr><td>तत्राप्युपस्पृश्य बलो दत्त्वा दानानि चात्मवान्। <br>सारस्वतस्य धर्मात्मा मुनेस्तीर्थं जगाम ह   ॥09-050-002॥</td></tr>
<tr><td>यत्र द्वादशवार्षिक्यामनावृष्ट्यां द्विजोत्तमान्। <br>वेदानध्यापयामास पुरा सारस्वतो मुनिः   ॥09-050-003॥</td></tr>
<tr><td> जनमेजय उवाच। <br>कथं द्वादशवार्षिक्यामनावृष्ट्यां तपोधनः। <br>वेदानध्यापयामास पुरा सारस्वतो मुनिः   ॥09-050-004॥</td></tr>
<tr><td> वैशंपायन उवाच। <br>आसीत्पूर्वं महाराज मुनिर्धीमान्महातपाः। <br>दधीच इति विख्यातो ब्रह्मचारी जितेन्द्रियः   ॥09-050-005॥</td></tr>
<tr><td>तस्यातितपसः शक्रो बिभेति सततं विभो। <br>न स लोभयितुं शक्यः फलैर्बहुविधैरपि   ॥09-050-006॥</td></tr>
<tr><td>प्रलोभनार्थं तस्याथ प्राहिणोत्पाकशासनः। <br>दिव्यामप्सरसं पुण्यां दर्शनीयामलम्बुसाम्   ॥09-050-007॥</td></tr>
<tr><td>तस्य तर्पयतो देवान्सरस्वत्यां महात्मनः। <br>समीपतो महाराज सोपातिष्ठत भामिनी   ॥09-050-008॥</td></tr>
<tr><td>तां दिव्यवपुषं दृष्ट्वा तस्यर्षेर्भावितात्मनः। <br>रेतः स्कन्नं सरस्वत्यां तत्सा जग्राह निम्नगा   ॥09-050-009॥</td></tr>
<tr><td>कुक्षौ चाप्यदधद्दृष्ट्वा तद्रेतः पुरुषर्षभ। <br>सा दधार च तं गर्भं पुत्रहेतोर्महानदी   ॥09-050-010॥</td></tr>
<tr><td>सुषुवे चापि समये पुत्रं सा सरितां वरा। <br>जगाम पुत्रमादाय तमृषिं प्रति च प्रभो   ॥09-050-011॥</td></tr>
<tr><td>ऋषिसंसदि तं दृष्ट्वा सा नदी मुनिसत्तमम्। <br>ततः प्रोवाच राजेन्द्र ददती पुत्रमस्य तम्। <br>ब्रह्मर्षे तव पुत्रोऽयं त्वद्भक्त्या धारितो मया   ॥09-050-012॥</td></tr>
<tr><td>दृष्ट्वा तेऽप्सरसं रेतो यत्स्कन्नं प्रागलम्बुसाम्। <br>तत्कुक्षिणा वै ब्रह्मर्षे त्वद्भक्त्या धृतवत्यहम्   ॥09-050-013॥</td></tr>
<tr><td>न विनाशमिदं गच्छेत्त्वत्तेज इति निश्चयात्। <br>प्रतिगृह्णीष्व पुत्रं स्वं मया दत्तमनिन्दितम्   ॥09-050-014॥</td></tr>
<tr><td>इत्युक्तः प्रतिजग्राह प्रीतिं चावाप उत्तमाम्। <br>मन्त्रवच्चोपजिघ्रत्तं मूर्ध्नि प्रेम्णा द्विजोत्तमः   ॥09-050-015॥</td></tr>
<tr><td>परिष्वज्य चिरं कालं तदा भरतसत्तम। <br>सरस्वत्यै वरं प्रादात्प्रीयमाणो महामुनिः   ॥09-050-016॥</td></tr>
<tr><td>विश्वे देवाः सपितरो गन्धर्वाप्सरसां गणाः। <br>तृप्तिं यास्यन्ति सुभगे तर्प्यमाणास्तवाम्भसा   ॥09-050-017॥</td></tr>
<tr><td>इत्युक्त्वा स तु तुष्टाव वचोभिर्वै महानदीम्। <br>प्रीतः परमहृष्टात्मा यथावच्छृणु पार्थिव   ॥09-050-018॥</td></tr>
<tr><td>प्रसृतासि महाभागे सरसो ब्रह्मणः पुरा। <br>जानन्ति त्वां सरिच्छ्रेष्ठे मुनयः संशितव्रताः   ॥09-050-019॥</td></tr>
<tr><td>मम प्रियकरी चापि सततं प्रियदर्शने। <br>तस्मात्सारस्वतः पुत्रो महांस्ते वरवर्णिनि   ॥09-050-020॥</td></tr>
<tr><td>तवैव नाम्ना प्रथितः पुत्रस्ते लोकभावनः। <br>सारस्वत इति ख्यातो भविष्यति महातपाः   ॥09-050-021॥</td></tr>
<tr><td>एष द्वादशवार्षिक्यामनावृष्ट्यां द्विजर्षभान्। <br>सारस्वतो महाभागे वेदानध्यापयिष्यति   ॥09-050-022॥</td></tr>
<tr><td>पुण्याभ्यश्च सरिद्भ्यस्त्वं सदा पुण्यतमा शुभे। <br>भविष्यसि महाभागे मत्प्रसादात्सरस्वति   ॥09-050-023॥</td></tr>
<tr><td>एवं सा संस्तुता तेन वरं लब्ध्वा महानदी। <br>पुत्रमादाय मुदिता जगाम भरतर्षभ   ॥09-050-024॥</td></tr>
<tr><td>एतस्मिन्नेव काले तु विरोधे देवदानवैः। <br>शक्रः प्रहरणान्वेषी लोकांस्त्रीन्विचचार ह   ॥09-050-025॥</td></tr>
<tr><td>न चोपलेभे भगवाञ्शक्रः प्रहरणं तदा। <br>यद्वै तेषां भवेद्योग्यं वधाय विबुधद्विषाम्   ॥09-050-026॥</td></tr>
<tr><td>ततोऽब्रवीत्सुराञ्शक्रो न मे शक्या महासुराः। <br>ऋतेऽस्थिभिर्दधीचस्य निहन्तुं त्रिदशद्विषः   ॥09-050-027॥</td></tr>
<tr><td>तस्माद्गत्वा ऋषिश्रेष्ठो याच्यतां सुरसत्तमाः। <br>दधीचास्थीनि देहीति तैर्वधिष्यामहे रिपून्   ॥09-050-028॥</td></tr>
<tr><td>स देवैर्याचितोऽस्थीनि यत्नादृषिवरस्तदा। <br>प्राणत्यागं कुरुष्वेति चकारैवाविचारयन्। <br>स लोकानक्षयान्प्राप्तो देवप्रियकरस्तदा   ॥09-050-029॥</td></tr>
<tr><td>तस्यास्थिभिरथो शक्रः संप्रहृष्टमनास्तदा। <br>कारयामास दिव्यानि नानाप्रहरणान्युत। <br>वज्राणि चक्राणि गदा गुरुदण्डांश्च पुष्कलान्   ॥09-050-030॥</td></tr>
<tr><td>स हि तीव्रेण तपसा संभृतः परमर्षिणा। <br>प्रजापतिसुतेनाथ भृगुणा लोकभावनः   ॥09-050-031॥</td></tr>
<tr><td>अतिकायः स तेजस्वी लोकसारविनिर्मितः। <br>जज्ञे शैलगुरुः प्रांशुर्महिम्ना प्रथितः प्रभुः। <br>नित्यमुद्विजते चास्य तेजसा पाकशासनः   ॥09-050-032॥</td></tr>
<tr><td>तेन वज्रेण भगवान्मन्त्रयुक्तेन भारत। <br>भृशं क्रोधविसृष्टेन ब्रह्मतेजोभवेन च। <br>दैत्यदानववीराणां जघान नवतीर्नव   ॥09-050-033॥</td></tr>
<tr><td>अथ काले व्यतिक्रान्ते महत्यतिभयंकरे। <br>अनावृष्टिरनुप्राप्ता राजन्द्वादशवार्षिकी   ॥09-050-034॥</td></tr>
<tr><td>तस्यां द्वादशवार्षिक्यामनावृष्ट्यां महर्षयः। <br>वृत्त्यर्थं प्राद्रवन्राजन्क्षुधार्ताः सर्वतोदिशम्   ॥09-050-035॥</td></tr>
<tr><td>दिग्भ्यस्तान्प्रद्रुतान्दृष्ट्वा मुनिः सारस्वतस्तदा। <br>गमनाय मतिं चक्रे तं प्रोवाच सरस्वती   ॥09-050-036॥</td></tr>
<tr><td>न गन्तव्यमितः पुत्र तवाहारमहं सदा। <br>दास्यामि मत्स्यप्रवरानुष्यतामिह भारत   ॥09-050-037॥</td></tr>
<tr><td>इत्युक्तस्तर्पयामास स पितॄन्देवतास्तथा। <br>आहारमकरोन्नित्यं प्राणान्वेदांश्च धारयन्   ॥09-050-038॥</td></tr>
<tr><td>अथ तस्यामतीतायामनावृष्ट्यां महर्षयः। <br>अन्योन्यं परिपप्रच्छुः पुनः स्वाध्यायकारणात्   ॥09-050-039॥</td></tr>
<tr><td>तेषां क्षुधापरीतानां नष्टा वेदा विधावताम्। <br>सर्वेषामेव राजेन्द्र न कश्चित्प्रतिभानवान्   ॥09-050-040॥</td></tr>
<tr><td>अथ कश्चिदृषिस्तेषां सारस्वतमुपेयिवान्। <br>कुर्वाणं संशितात्मानं स्वाध्यायमृषिसत्तमम्   ॥09-050-041॥</td></tr>
<tr><td>स गत्वाचष्ट तेभ्यश्च सारस्वतमतिप्रभम्। <br>स्वाध्यायममरप्रख्यं कुर्वाणं विजने जने   ॥09-050-042॥</td></tr>
<tr><td>ततः सर्वे समाजग्मुस्तत्र राजन्महर्षयः। <br>सारस्वतं मुनिश्रेष्ठमिदमूचुः समागताः   ॥09-050-043॥</td></tr>
<tr><td>अस्मानध्यापयस्वेति तानुवाच ततो मुनिः। <br>शिष्यत्वमुपगच्छध्वं विधिवद्भो ममेत्युत   ॥09-050-044॥</td></tr>
<tr><td>ततोऽब्रवीदृषिगणो बालस्त्वमसि पुत्रक। <br>स तानाह न मे धर्मो नश्येदिति पुनर्मुनीन्   ॥09-050-045॥</td></tr>
<tr><td>यो ह्यधर्मेण विब्रूयाद्गृह्णीयाद्वाप्यधर्मतः। <br>म्रियतां तावुभौ क्षिप्रं स्यातां वा वैरिणावुभौ   ॥09-050-046॥</td></tr>
<tr><td>न हायनैर्न पलितैर्न वित्तेन न बन्धुभिः। <br>ऋषयश्चक्रिरे धर्मं योऽनूचानः स नो महान्   ॥09-050-047॥</td></tr>
<tr><td>एतच्छ्रुत्वा वचस्तस्य मुनयस्ते विधानतः। <br>तस्माद्वेदाननुप्राप्य पुनर्धर्मं प्रचक्रिरे   ॥09-050-048॥</td></tr>
<tr><td>षष्टिर्मुनिसहस्राणि शिष्यत्वं प्रतिपेदिरे। <br>सारस्वतस्य विप्रर्षेर्वेदस्वाध्यायकारणात्   ॥09-050-049॥</td></tr>
<tr><td>मुष्टिं मुष्टिं ततः सर्वे दर्भाणां तेऽभ्युपाहरन्। <br>तस्यासनार्थं विप्रर्षेर्बालस्यापि वशे स्थिताः   ॥09-050-050॥</td></tr>
<tr><td>तत्रापि दत्त्वा वसु रौहिणेयो; महाबलः केशवपूर्वजोऽथ। <br>जगाम तीर्थं मुदितः क्रमेण; ख्यातं महद्वृद्धकन्या स्म यत्र   ॥09-050-051॥</td></tr>
</table>
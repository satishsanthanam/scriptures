<table border = "1"><tr><td>Verse</td></tr>
<tr><td> वैशंपायन उवाच। <br>ततोऽभिषेकसंभारान्सर्वान्संभृत्य शास्त्रतः। <br>बृहस्पतिः समिद्धेऽग्नौ जुहावाज्यं यथाविधि   ॥09-044-001॥</td></tr>
<tr><td>ततो हिमवता दत्ते मणिप्रवरशोभिते। <br>दिव्यरत्नाचिते दिव्ये निषण्णः परमासने   ॥09-044-002॥</td></tr>
<tr><td>सर्वमङ्गलसंभारैर्विधिमन्त्रपुरस्कृतम्। <br>आभिषेचनिकं द्रव्यं गृहीत्वा देवतागणाः   ॥09-044-003॥</td></tr>
<tr><td>इन्द्राविष्णू महावीर्यौ सूर्याचन्द्रमसौ तथा। <br>धाता चैव विधाता च तथा चैवानिलानलौ   ॥09-044-004॥</td></tr>
<tr><td>पूष्णा भगेनार्यम्णा च अंशेन च विवस्वता। <br>रुद्रश्च सहितो धीमान्मित्रेण वरुणेन च   ॥09-044-005॥</td></tr>
<tr><td>रुद्रैर्वसुभिरादित्यैरश्विभ्यां च वृतः प्रभुः। <br>विश्वेदेवैर्मरुद्भिश्च साध्यैश्च पितृभिः सह   ॥09-044-006॥</td></tr>
<tr><td>गन्धर्वैरप्सरोभिश्च यक्षराक्षसपन्नगैः। <br>देवर्षिभिरसंख्येयैस्तथा ब्रह्मर्षिभिर्वरैः   ॥09-044-007॥</td></tr>
<tr><td>वैखानसैर्वालखिल्यैर्वाय्वाहारैर्मरीचिपैः। <br>भृगुभिश्चाङ्गिरोभिश्च यतिभिश्च महात्मभिः। <br>सर्वैर्विद्याधरैः पुण्यैर्योगसिद्धैस्तथा वृतः   ॥09-044-008॥</td></tr>
<tr><td>पितामहः पुलस्त्यश्च पुलहश्च महातपाः। <br>अङ्गिराः कश्यपोऽत्रिश्च मरीचिर्भृगुरेव च   ॥09-044-009॥</td></tr>
<tr><td>क्रतुर्हरः प्रचेताश्च मनुर्दक्षस्तथैव च। <br>ऋतवश्च ग्रहाश्चैव ज्योतींषि च विशां पते   ॥09-044-010॥</td></tr>
<tr><td>मूर्तिमत्यश्च सरितो वेदाश्चैव सनातनाः। <br>समुद्राश्च ह्रदाश्चैव तीर्थानि विविधानि च। <br>पृथिवी द्यौर्दिशश्चैव पादपाश्च जनाधिप   ॥09-044-011॥</td></tr>
<tr><td>अदितिर्देवमाता च ह्रीः श्रीः स्वाहा सरस्वती। <br>उमा शची सिनीवाली तथा चानुमतिः कुहूः। <br>राका च धिषणा चैव पत्न्यश्चान्या दिवौकसाम्   ॥09-044-012॥</td></tr>
<tr><td>हिमवांश्चैव विन्ध्यश्च मेरुश्चानेकशृङ्गवान्। <br>ऐरावतः सानुचरः कलाः काष्ठास्तथैव च। <br>मासार्धमासा ऋतवस्तथा रात्र्यहनी नृप   ॥09-044-013॥</td></tr>
<tr><td>उच्चैःश्रवा हयश्रेष्ठो नागराजश्च वामनः। <br>अरुणो गरुडश्चैव वृक्षाश्चौषधिभिः सह   ॥09-044-014॥</td></tr>
<tr><td>धर्मश्च भगवान्देवः समाजग्मुर्हि संगताः। <br>कालो यमश्च मृत्युश्च यमस्यानुचराश्च ये   ॥09-044-015॥</td></tr>
<tr><td>बहुलत्वाच्च नोक्ता ये विविधा देवतागणाः। <br>ते कुमाराभिषेकार्थं समाजग्मुस्ततस्ततः   ॥09-044-016॥</td></tr>
<tr><td>जगृहुस्ते तदा राजन्सर्व एव दिवौकसः। <br>आभिषेचनिकं भाण्डं मङ्गलानि च सर्वशः   ॥09-044-017॥</td></tr>
<tr><td>दिव्यसंभारसंयुक्तैः कलशैः काञ्चनैर्नृप। <br>सरस्वतीभिः पुण्याभिर्दिव्यतोयाभिरेव तु   ॥09-044-018॥</td></tr>
<tr><td>अभ्यषिञ्चन्कुमारं वै संप्रहृष्टा दिवौकसः। <br>सेनापतिं महात्मानमसुराणां भयावहम्   ॥09-044-019॥</td></tr>
<tr><td>पुरा यथा महाराज वरुणं वै जलेश्वरम्। <br>तथाभ्यषिञ्चद्भगवान्ब्रह्मा लोकपितामहः। <br>कश्यपश्च महातेजा ये चान्ये नानुकीर्तिताः   ॥09-044-020॥</td></tr>
<tr><td>तस्मै ब्रह्मा ददौ प्रीतो बलिनो वातरंहसः। <br>कामवीर्यधरान्सिद्धान्महापारिषदान्प्रभुः   ॥09-044-021॥</td></tr>
<tr><td>नन्दिषेणं लोहिताक्षं घण्टाकर्णं च संमतम्। <br>चतुर्थमस्यानुचरं ख्यातं कुमुदमालिनम्   ॥09-044-022॥</td></tr>
<tr><td>ततः स्थाणुं महावेगं महापारिषदं क्रतुम्। <br>मायाशतधरं कामं कामवीर्यबलान्वितम्। <br>ददौ स्कन्दाय राजेन्द्र सुरारिविनिबर्हणम्   ॥09-044-023॥</td></tr>
<tr><td>स हि देवासुरे युद्धे दैत्यानां भीमकर्मणाम्। <br>जघान दोर्भ्यां संक्रुद्धः प्रयुतानि चतुर्दश   ॥09-044-024॥</td></tr>
<tr><td>तथा देवा ददुस्तस्मै सेनां नैरृतसंकुलाम्। <br>देवशत्रुक्षयकरीमजय्यां विश्वरूपिणीम्   ॥09-044-025॥</td></tr>
<tr><td>जयशब्दं ततश्चक्रुर्देवाः सर्वे सवासवाः। <br>गन्धर्वयक्षरक्षांसि मुनयः पितरस्तथा   ॥09-044-026॥</td></tr>
<tr><td>यमः प्रादादनुचरौ यमकालोपमावुभौ। <br>उन्माथं च प्रमाथं च महावीर्यौ महाद्युती   ॥09-044-027॥</td></tr>
<tr><td>सुभ्राजो भास्करश्चैव यौ तौ सूर्यानुयायिनौ। <br>तौ सूर्यः कार्त्तिकेयाय ददौ प्रीतः प्रतापवान्   ॥09-044-028॥</td></tr>
<tr><td>कैलासशृङ्गसंकाशौ श्वेतमाल्यानुलेपनौ। <br>सोमोऽप्यनुचरौ प्रादान्मणिं सुमणिमेव च   ॥09-044-029॥</td></tr>
<tr><td>ज्वालाजिह्वं तथा ज्योतिरात्मजाय हुताशनः। <br>ददावनुचरौ शूरौ परसैन्यप्रमाथिनौ   ॥09-044-030॥</td></tr>
<tr><td>परिघं च वटं चैव भीमं च सुमहाबलम्। <br>दहतिं दहनं चैव प्रचण्डौ वीर्यसंमतौ। <br>अंशोऽप्यनुचरान्पञ्च ददौ स्कन्दाय धीमते   ॥09-044-031॥</td></tr>
<tr><td>उत्क्रोशं पङ्कजं चैव वज्रदण्डधरावुभौ। <br>ददावनलपुत्राय वासवः परवीरहा। <br>तौ हि शत्रून्महेन्द्रस्य जघ्नतुः समरे बहून्   ॥09-044-032॥</td></tr>
<tr><td>चक्रं विक्रमकं चैव संक्रमं च महाबलम्। <br>स्कन्दाय त्रीननुचरान्ददौ विष्णुर्महायशाः   ॥09-044-033॥</td></tr>
<tr><td>वर्धनं नन्दनं चैव सर्वविद्याविशारदौ। <br>स्कन्दाय ददतुः प्रीतावश्विनौ भरतर्षभ   ॥09-044-034॥</td></tr>
<tr><td>कुन्दनं कुसुमं चैव कुमुदं च महायशाः। <br>डम्बराडम्बरौ चैव ददौ धाता महात्मने   ॥09-044-035॥</td></tr>
<tr><td>वक्रानुवक्रौ बलिनौ मेषवक्त्रौ बलोत्कटौ। <br>ददौ त्वष्टा महामायौ स्कन्दायानुचरौ वरौ   ॥09-044-036॥</td></tr>
<tr><td>सुव्रतं सत्यसंधं च ददौ मित्रो महात्मने। <br>कुमाराय महात्मानौ तपोविद्याधरौ प्रभुः   ॥09-044-037॥</td></tr>
<tr><td>सुदर्शनीयौ वरदौ त्रिषु लोकेषु विश्रुतौ। <br>सुप्रभं च महात्मानं शुभकर्माणमेव च। <br>कार्त्तिकेयाय संप्रादाद्विधाता लोकविश्रुतौ   ॥09-044-038॥</td></tr>
<tr><td>पालितकं कालिकं च महामायाविनावुभौ। <br>पूषा च पार्षदौ प्रादात्कार्त्तिकेयाय भारत   ॥09-044-039॥</td></tr>
<tr><td>बलं चातिबलं चैव महावक्त्रौ महाबलौ। <br>प्रददौ कार्त्तिकेयाय वायुर्भरतसत्तम   ॥09-044-040॥</td></tr>
<tr><td>घसं चातिघसं चैव तिमिवक्त्रौ महाबलौ। <br>प्रददौ कार्त्तिकेयाय वरुणः सत्यसंगरः   ॥09-044-041॥</td></tr>
<tr><td>सुवर्चसं महात्मानं तथैवाप्यतिवर्चसम्। <br>हिमवान्प्रददौ राजन्हुताशनसुताय वै   ॥09-044-042॥</td></tr>
<tr><td>काञ्चनं च महात्मानं मेघमालिनमेव च। <br>ददावनुचरौ मेरुरग्निपुत्राय भारत   ॥09-044-043॥</td></tr>
<tr><td>स्थिरं चातिस्थिरं चैव मेरुरेवापरौ ददौ। <br>महात्मनेऽग्निपुत्राय महाबलपराक्रमौ   ॥09-044-044॥</td></tr>
<tr><td>उच्छ्रितं चातिशृङ्गं च महापाषाणयोधिनौ। <br>प्रददावग्निपुत्राय विन्ध्यः पारिषदावुभौ   ॥09-044-045॥</td></tr>
<tr><td>संग्रहं विग्रहं चैव समुद्रोऽपि गदाधरौ। <br>प्रददावग्निपुत्राय महापारिषदावुभौ   ॥09-044-046॥</td></tr>
<tr><td>उन्मादं पुष्पदन्तं च शङ्कुकर्णं तथैव च। <br>प्रददावग्निपुत्राय पार्वती शुभदर्शना   ॥09-044-047॥</td></tr>
<tr><td>जयं महाजयं चैव नागौ ज्वलनसूनवे। <br>प्रददौ पुरुषव्याघ्र वासुकिः पन्नगेश्वरः   ॥09-044-048॥</td></tr>
<tr><td>एवं साध्याश्च रुद्राश्च वसवः पितरस्तथा। <br>सागराः सरितश्चैव गिरयश्च महाबलाः   ॥09-044-049॥</td></tr>
<tr><td>ददुः सेनागणाध्यक्षाञ्शूलपट्टिशधारिणः। <br>दिव्यप्रहरणोपेतान्नानावेषविभूषितान्   ॥09-044-050॥</td></tr>
<tr><td>शृणु नामानि चान्येषां येऽन्ये स्कन्दस्य सैनिकाः। <br>विविधायुधसंपन्नाश्चित्राभरणवर्मिणः   ॥09-044-051॥</td></tr>
<tr><td>शङ्कुकर्णो निकुम्भश्च पद्मः कुमुद एव च। <br>अनन्तो द्वादशभुजस्तथा कृष्णोपकृष्णकौ   ॥09-044-052॥</td></tr>
<tr><td>द्रोणश्रवाः कपिस्कन्धः काञ्चनाक्षो जलंधमः। <br>अक्षसंतर्जनो राजन्कुनदीकस्तमोभ्रकृत्   ॥09-044-053॥</td></tr>
<tr><td>एकाक्षो द्वादशाक्षश्च तथैवैकजटः प्रभुः। <br>सहस्रबाहुर्विकटो व्याघ्राक्षः क्षितिकम्पनः   ॥09-044-054॥</td></tr>
<tr><td>पुण्यनामा सुनामा च सुवक्त्रः प्रियदर्शनः। <br>परिश्रुतः कोकनदः प्रियमाल्यानुलेपनः   ॥09-044-055॥</td></tr>
<tr><td>अजोदरो गजशिराः स्कन्धाक्षः शतलोचनः। <br>ज्वालाजिह्वः करालश्च सितकेशो जटी हरिः   ॥09-044-056॥</td></tr>
<tr><td>चतुर्दंष्ट्रोऽष्टजिह्वश्च मेघनादः पृथुश्रवाः। <br>विद्युदक्षो धनुर्वक्त्रो जठरो मारुताशनः   ॥09-044-057॥</td></tr>
<tr><td>उदराक्षो झषाक्षश्च वज्रनाभो वसुप्रभः। <br>समुद्रवेगो राजेन्द्र शैलकम्पी तथैव च   ॥09-044-058॥</td></tr>
<tr><td>पुत्रमेषः प्रवाहश्च तथा नन्दोपनन्दकौ। <br>धूम्रः श्वेतः कलिङ्गश्च सिद्धार्थो वरदस्तथा   ॥09-044-059॥</td></tr>
<tr><td>प्रियकश्चैव नन्दश्च गोनन्दश्च प्रतापवान्। <br>आनन्दश्च प्रमोदश्च स्वस्तिको ध्रुवकस्तथा   ॥09-044-060॥</td></tr>
<tr><td>क्षेमवापः सुजातश्च सिद्धयात्रश्च भारत। <br>गोव्रजः कनकापीडो महापारिषदेश्वरः   ॥09-044-061॥</td></tr>
<tr><td>गायनो हसनश्चैव बाणः खड्गश्च वीर्यवान्। <br>वैताली चातिताली च तथा कतिकवातिकौ   ॥09-044-062॥</td></tr>
<tr><td>हंसजः पङ्कदिग्धाङ्गः समुद्रोन्मादनश्च ह। <br>रणोत्कटः प्रहासश्च श्वेतशीर्षश्च नन्दकः   ॥09-044-063॥</td></tr>
<tr><td>कालकण्ठः प्रभासश्च तथा कुम्भाण्डकोऽपरः। <br>कालकाक्षः सितश्चैव भूतलोन्मथनस्तथा   ॥09-044-064॥</td></tr>
<tr><td>यज्ञवाहः प्रवाहश्च देवयाजी च सोमपः। <br>सजालश्च महातेजाः क्रथक्राथौ च भारत   ॥09-044-065॥</td></tr>
<tr><td>तुहनश्च तुहानश्च चित्रदेवश्च वीर्यवान्। <br>मधुरः सुप्रसादश्च किरीटी च महाबलः   ॥09-044-066॥</td></tr>
<tr><td>वसनो मधुवर्णश्च कलशोदर एव च। <br>धमन्तो मन्मथकरः सूचीवक्त्रश्च वीर्यवान्   ॥09-044-067॥</td></tr>
<tr><td>श्वेतवक्त्रः सुवक्त्रश्च चारुवक्त्रश्च पाण्डुरः। <br>दण्डबाहुः सुबाहुश्च रजः कोकिलकस्तथा   ॥09-044-068॥</td></tr>
<tr><td>अचलः कनकाक्षश्च बालानामयिकः प्रभुः। <br>संचारकः कोकनदो गृध्रवक्त्रश्च जम्बुकः   ॥09-044-069॥</td></tr>
<tr><td>लोहाशवक्त्रो जठरः कुम्भवक्त्रश्च कुण्डकः। <br>मद्गुग्रीवश्च कृष्णौजा हंसवक्त्रश्च चन्द्रभाः   ॥09-044-070॥</td></tr>
<tr><td>पाणिकूर्मा च शम्बूकः पञ्चवक्त्रश्च शिक्षकः। <br>चाषवक्त्रश्च जम्बूकः शाकवक्त्रश्च कुण्डकः   ॥09-044-071॥</td></tr>
<tr><td>योगयुक्ता महात्मानः सततं ब्राह्मणप्रियाः। <br>पैतामहा महात्मानो महापारिषदाश्च ह। <br>यौवनस्थाश्च बालाश्च वृद्धाश्च जनमेजय   ॥09-044-072॥</td></tr>
<tr><td>सहस्रशः पारिषदाः कुमारमुपतस्थिरे। <br>वक्त्रैर्नानाविधैर्ये तु शृणु ताञ्जनमेजय   ॥09-044-073॥</td></tr>
<tr><td>कूर्मकुक्कुटवक्त्राश्च शशोलूकमुखास्तथा। <br>खरोष्ट्रवदनाश्चैव वराहवदनास्तथा   ॥09-044-074॥</td></tr>
<tr><td>मनुष्यमेषवक्त्राश्च सृगालवदनास्तथा। <br>भीमा मकरवक्त्राश्च शिंशुमारमुखास्तथा   ॥09-044-075॥</td></tr>
<tr><td>मार्जारशशवक्त्राश्च दीर्घवक्त्राश्च भारत। <br>नकुलोलूकवक्त्राश्च श्ववक्त्राश्च तथापरे   ॥09-044-076॥</td></tr>
<tr><td>आखुबभ्रुकवक्त्राश्च मयूरवदनास्तथा। <br>मत्स्यमेषाननाश्चान्ये अजाविमहिषाननाः   ॥09-044-077॥</td></tr>
<tr><td>ऋक्षशार्दूलवक्त्राश्च द्वीपिसिंहाननास्तथा। <br>भीमा गजाननाश्चैव तथा नक्रमुखाः परे   ॥09-044-078॥</td></tr>
<tr><td>गरुडाननाः खड्गमुखा वृककाकमुखास्तथा। <br>गोखरोष्ट्रमुखाश्चान्ये वृषदंशमुखास्तथा   ॥09-044-079॥</td></tr>
<tr><td>महाजठरपादाङ्गास्तारकाक्षाश्च भारत। <br>पारावतमुखाश्चान्ये तथा वृषमुखाः परे   ॥09-044-080॥</td></tr>
<tr><td>कोकिलावदनाश्चान्ये श्येनतित्तिरिकाननाः। <br>कृकलासमुखाश्चैव विरजोम्बरधारिणः   ॥09-044-081॥</td></tr>
<tr><td>व्यालवक्त्राः शूलमुखाश्चण्डवक्त्राः शताननाः। <br>आशीविषाश्चीरधरा गोनासावरणास्तथा   ॥09-044-082॥</td></tr>
<tr><td>स्थूलोदराः कृशाङ्गाश्च स्थूलाङ्गाश्च कृशोदराः। <br>ह्रस्वग्रीवा महाकर्णा नानाव्यालविभूषिताः   ॥09-044-083॥</td></tr>
<tr><td>गजेन्द्रचर्मवसनास्तथा कृष्णाजिनाम्बराः। <br>स्कन्धेमुखा महाराज तथा ह्युदरतोमुखाः   ॥09-044-084॥</td></tr>
<tr><td>पृष्ठेमुखा हनुमुखास्तथा जङ्घामुखा अपि। <br>पार्श्वाननाश्च बहवो नानादेशमुखास्तथा   ॥09-044-085॥</td></tr>
<tr><td>तथा कीटपतंगानां सदृशास्या गणेश्वराः। <br>नानाव्यालमुखाश्चान्ये बहुबाहुशिरोधराः   ॥09-044-086॥</td></tr>
<tr><td>नानावृक्षभुजाः केचित्कटिशीर्षास्तथापरे। <br>भुजंगभोगवदना नानागुल्मनिवासिनः   ॥09-044-087॥</td></tr>
<tr><td>चीरसंवृतगात्राश्च तथा फलकवाससः। <br>नानावेषधराश्चैव चर्मवासस एव च   ॥09-044-088॥</td></tr>
<tr><td>उष्णीषिणो मुकुटिनः कम्बुग्रीवाः सुवर्चसः। <br>किरीटिनः पञ्चशिखास्तथा कठिनमूर्धजाः   ॥09-044-089॥</td></tr>
<tr><td>त्रिशिखा द्विशिखाश्चैव तथा सप्तशिखाः परे। <br>शिखण्डिनो मुकुटिनो मुण्डाश्च जटिलास्तथा   ॥09-044-090॥</td></tr>
<tr><td>चित्रमाल्यधराः केचित्केचिद्रोमाननास्तथा। <br>दिव्यमाल्याम्बरधराः सततं प्रियविग्रहाः   ॥09-044-091॥</td></tr>
<tr><td>कृष्णा निर्मांसवक्त्राश्च दीर्घपृष्ठा निरूदराः। <br>स्थूलपृष्ठा ह्रस्वपृष्ठाः प्रलम्बोदरमेहनाः   ॥09-044-092॥</td></tr>
<tr><td>महाभुजा ह्रस्वभुजा ह्रस्वगात्राश्च वामनाः। <br>कुब्जाश्च दीर्घजङ्घाश्च हस्तिकर्णशिरोधराः   ॥09-044-093॥</td></tr>
<tr><td>हस्तिनासाः कूर्मनासा वृकनासास्तथापरे। <br>दीर्घोष्ठा दीर्घजिह्वाश्च विकराला ह्यधोमुखाः   ॥09-044-094॥</td></tr>
<tr><td>महादंष्ट्रा ह्रस्वदंष्ट्राश्चतुर्दंष्ट्रास्तथापरे। <br>वारणेन्द्रनिभाश्चान्ये भीमा राजन्सहस्रशः   ॥09-044-095॥</td></tr>
<tr><td>सुविभक्तशरीराश्च दीप्तिमन्तः स्वलंकृताः। <br>पिङ्गाक्षाः शङ्कुकर्णाश्च वक्रनासाश्च भारत   ॥09-044-096॥</td></tr>
<tr><td>पृथुदंष्ट्रा महादंष्ट्राः स्थूलौष्ठा हरिमूर्धजाः। <br>नानापादौष्ठदंष्ट्राश्च नानाहस्तशिरोधराः। <br>नानावर्मभिराच्छन्ना नानाभाषाश्च भारत   ॥09-044-097॥</td></tr>
<tr><td>कुशला देशभाषासु जल्पन्तोऽन्योन्यमीश्वराः। <br>हृष्टाः परिपतन्ति स्म महापारिषदास्तथा   ॥09-044-098॥</td></tr>
<tr><td>दीर्घग्रीवा दीर्घनखा दीर्घपादशिरोभुजाः। <br>पिङ्गाक्षा नीलकण्ठाश्च लम्बकर्णाश्च भारत   ॥09-044-099॥</td></tr>
<tr><td>वृकोदरनिभाश्चैव केचिदञ्जनसंनिभाः। <br>श्वेताङ्गा लोहितग्रीवाः पिङ्गाक्षाश्च तथापरे। <br>कल्माषा बहवो राजंश्चित्रवर्णाश्च भारत   ॥09-044-100॥</td></tr>
<tr><td>चामरापीडकनिभाः श्वेतलोहितराजयः। <br>नानावर्णाः सवर्णाश्च मयूरसदृशप्रभाः   ॥09-044-101॥</td></tr>
<tr><td>पुनः प्रहरणान्येषां कीर्त्यमानानि मे शृणु। <br>शेषैः कृतं पारिषदैरायुधानां परिग्रहम्   ॥09-044-102॥</td></tr>
<tr><td>पाशोद्यतकराः केचिद्व्यादितास्याः खराननाः। <br>पृथ्वक्षा नीलकण्ठाश्च तथा परिघबाहवः   ॥09-044-103॥</td></tr>
<tr><td>शतघ्नीचक्रहस्ताश्च तथा मुसलपाणयः। <br>शूलासिहस्ताश्च तथा महाकाया महाबलाः   ॥09-044-104॥</td></tr>
<tr><td>गदाभुशुण्डिहस्ताश्च तथा तोमरपाणयः। <br>असिमुद्गरहस्ताश्च दण्डहस्ताश्च भारत   ॥09-044-105॥</td></tr>
<tr><td>आयुधैर्विविधैर्घोरैर्महात्मानो महाजवाः। <br>महाबला महावेगा महापारिषदास्तथा   ॥09-044-106॥</td></tr>
<tr><td>अभिषेकं कुमारस्य दृष्ट्वा हृष्टा रणप्रियाः। <br>घण्टाजालपिनद्धाङ्गा ननृतुस्ते महौजसः   ॥09-044-107॥</td></tr>
<tr><td>एते चान्ये च बहवो महापारिषदा नृप। <br>उपतस्थुर्महात्मानं कार्त्तिकेयं यशस्विनम्   ॥09-044-108॥</td></tr>
<tr><td>दिव्याश्चाप्यान्तरिक्षाश्च पार्थिवाश्चानिलोपमाः। <br>व्यादिष्टा दैवतैः शूराः स्कन्दस्यानुचराभवन्   ॥09-044-109॥</td></tr>
<tr><td>तादृशानां सहस्राणि प्रयुतान्यर्बुदानि च। <br>अभिषिक्तं महात्मानं परिवार्योपतस्थिरे   ॥09-044-110॥</td></tr>
</table>
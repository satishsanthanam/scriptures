<table border = "1"><tr><td>Verse</td></tr>
<tr><td> वैशंपायन उवाच। <br>विसृष्टास्वथ नारीषु धृतराष्ट्रोऽम्बिकासुतः। <br>विललाप महाराज दुःखाद्दुःखतरं गतः   ॥09-002-001॥</td></tr>
<tr><td>सधूममिव निःश्वस्य करौ धुन्वन्पुनः पुनः। <br>विचिन्त्य च महाराज ततो वचनमब्रवीत्   ॥09-002-002॥</td></tr>
<tr><td>अहो बत महद्दुःखं यदहं पाण्डवान्रणे। <br>क्षेमिणश्चाव्ययांश्चैव त्वत्तः सूत शृणोमि वै   ॥09-002-003॥</td></tr>
<tr><td>वज्रसारमयं नूनं हृदयं सुदृढं मम। <br>यच्छ्रुत्वा निहतान्पुत्रान्दीर्यते न सहस्रधा   ॥09-002-004॥</td></tr>
<tr><td>चिन्तयित्वा वचस्तेषां बालक्रीडां च संजय। <br>अद्य श्रुत्वा हतान्पुत्रान्भृशं मे दीर्यते मनः   ॥09-002-005॥</td></tr>
<tr><td>अन्धत्वाद्यदि तेषां तु न मे रूपनिदर्शनम्। <br>पुत्रस्नेहकृता प्रीतिर्नित्यमेतेषु धारिता   ॥09-002-006॥</td></tr>
<tr><td>बालभावमतिक्रान्तान्यौवनस्थांश्च तानहम्। <br>मध्यप्राप्तांस्तथा श्रुत्वा हृष्ट आसं तथानघ   ॥09-002-007॥</td></tr>
<tr><td>तानद्य निहताञ्श्रुत्वा हृतैश्वर्यान्हृतौजसः। <br>न लभे वै क्वचिच्छान्तिं पुत्राधिभिरभिप्लुतः   ॥09-002-008॥</td></tr>
<tr><td>एह्येहि पुत्र राजेन्द्र ममानाथस्य सांप्रतम्। <br>त्वया हीनो महाबाहो कां नु यास्याम्यहं गतिम्   ॥09-002-009॥</td></tr>
<tr><td>गतिर्भूत्वा महाराज ज्ञातीनां सुहृदां तथा। <br>अन्धं वृद्धं च मां वीर विहाय क्व नु गच्छसि   ॥09-002-010॥</td></tr>
<tr><td>सा कृपा सा च ते प्रीतिः सा च राजन्सुमानिता। <br>कथं विनिहतः पार्थैः संयुगेष्वपराजितः   ॥09-002-011॥</td></tr>
<tr><td>कथं त्वं पृथिवीपालान्भुक्त्वा तात समागतान्। <br>शेषे विनिहतो भूमौ प्राकृतः कुनृपो यथा   ॥09-002-012॥</td></tr>
<tr><td>को नु मामुत्थितं काल्ये तात तातेति वक्ष्यति। <br>महाराजेति सततं लोकनाथेति चासकृत्   ॥09-002-013॥</td></tr>
<tr><td>परिष्वज्य च मां कण्ठे स्नेहेनाक्लिन्नलोचनः। <br>अनुशाधीति कौरव्य तत्साधु वद मे वचः   ॥09-002-014॥</td></tr>
<tr><td>ननु नामाहमश्रौषं वचनं तव पुत्रक। <br>भूयसी मम पृथ्वीयं यथा पार्थस्य नो तथा   ॥09-002-015॥</td></tr>
<tr><td>भगदत्तः कृपः शल्य आवन्त्योऽथ जयद्रथः। <br>भूरिश्रवाः सोमदत्तो महाराजोऽथ बाह्लिकः   ॥09-002-016॥</td></tr>
<tr><td>अश्वत्थामा च भोजश्च मागधश्च महाबलः। <br>बृहद्बलश्च काशीशः शकुनिश्चापि सौबलः   ॥09-002-017॥</td></tr>
<tr><td>म्लेच्छाश्च बहुसाहस्राः शकाश्च यवनैः सह। <br>सुदक्षिणश्च काम्बोजस्त्रिगर्ताधिपतिस्तथा   ॥09-002-018॥</td></tr>
<tr><td>भीष्मः पितामहश्चैव भारद्वाजोऽथ गौतमः। <br>श्रुतायुश्चाच्युतायुश्च शतायुश्चापि वीर्यवान्   ॥09-002-019॥</td></tr>
<tr><td>जलसंधोऽथार्श्यशृङ्गी राक्षसश्चाप्यलायुधः। <br>अलंबुसो महाबाहुः सुबाहुश्च महारथः   ॥09-002-020॥</td></tr>
<tr><td>एते चान्ये च बहवो राजानो राजसत्तम। <br>मदर्थमुद्यताः सर्वे प्राणांस्त्यक्त्वा रणे प्रभो   ॥09-002-021॥</td></tr>
<tr><td>येषां मध्ये स्थितो युद्धे भ्रातृभिः परिवारितः। <br>योधयिष्याम्यहं पार्थान्पाञ्चालांश्चैव सर्वशः   ॥09-002-022॥</td></tr>
<tr><td>चेदींश्च नृपशार्दूल द्रौपदेयांश्च संयुगे। <br>सात्यकिं कुन्तिभोजं च राक्षसं च घटोत्कचम्   ॥09-002-023॥</td></tr>
<tr><td>एकोऽप्येषां महाराज समर्थः संनिवारणे। <br>समरे पाण्डवेयानां संक्रुद्धो ह्यभिधावताम्। <br>किं पुनः सहिता वीराः कृतवैराश्च पाण्डवैः   ॥09-002-024॥</td></tr>
<tr><td>अथ वा सर्व एवैते पाण्डवस्यानुयायिभिः। <br>योत्स्यन्ति सह राजेन्द्र हनिष्यन्ति च तान्मृधे   ॥09-002-025॥</td></tr>
<tr><td>कर्णस्त्वेको मया सार्धं निहनिष्यति पाण्डवान्। <br>ततो नृपतयो वीराः स्थास्यन्ति मम शासने   ॥09-002-026॥</td></tr>
<tr><td>यश्च तेषां प्रणेता वै वासुदेवो महाबलः। <br>न स संनह्यते राजन्निति मामब्रवीद्वचः   ॥09-002-027॥</td></tr>
<tr><td>तस्याहं वदतः सूत बहुशो मम संनिधौ। <br>युक्तितो ह्यनुपश्यामि निहतान्पाण्डवान्मृधे   ॥09-002-028॥</td></tr>
<tr><td>तेषां मध्ये स्थिता यत्र हन्यन्ते मम पुत्रकाः। <br>व्यायच्छमानाः समरे किमन्यद्भागधेयतः   ॥09-002-029॥</td></tr>
<tr><td>भीष्मश्च निहतो यत्र लोकनाथः प्रतापवान्। <br>शिखण्डिनं समासाद्य मृगेन्द्र इव जम्बुकम्   ॥09-002-030॥</td></tr>
<tr><td>द्रोणश्च ब्राह्मणो यत्र सर्वशस्त्रास्त्रपारगः। <br>निहतः पाण्डवैः संख्ये किमन्यद्भागधेयतः   ॥09-002-031॥</td></tr>
<tr><td>भूरिश्रवा हतो यत्र सोमदत्तश्च संयुगे। <br>बाह्लीकश्च महाराज किमन्यद्भागधेयतः   ॥09-002-032॥</td></tr>
<tr><td>सुदक्षिणो हतो यत्र जलसंधश्च कौरवः। <br>श्रुतायुश्चाच्युतायुश्च किमन्यद्भागधेयतः   ॥09-002-033॥</td></tr>
<tr><td>बृहद्बलो हतो यत्र मागधश्च महाबलः। <br>आवन्त्यो निहतो यत्र त्रिगर्तश्च जनाधिपः। <br>संशप्तकाश्च बहवः किमन्यद्भागधेयतः   ॥09-002-034॥</td></tr>
<tr><td>अलंबुसस्तथा राजन्राक्षसश्चाप्यलायुधः। <br>आर्श्यशृङ्गश्च निहतः किमन्यद्भागधेयतः   ॥09-002-035॥</td></tr>
<tr><td>नारायणा हता यत्र गोपाला युद्धदुर्मदाः। <br>म्लेच्छाश्च बहुसाहस्राः किमन्यद्भागधेयतः   ॥09-002-036॥</td></tr>
<tr><td>शकुनिः सौबलो यत्र कैतव्यश्च महाबलः। <br>निहतः सबलो वीरः किमन्यद्भागधेयतः   ॥09-002-037॥</td></tr>
<tr><td>राजानो राजपुत्राश्च शूराः परिघबाहवः। <br>निहता बहवो यत्र किमन्यद्भागधेयतः   ॥09-002-038॥</td></tr>
<tr><td>नानादेशसमावृत्ताः क्षत्रिया यत्र संजय। <br>निहताः समरे सर्वे किमन्यद्भागधेयतः   ॥09-002-039॥</td></tr>
<tr><td>पुत्राश्च मे विनिहताः पौत्राश्चैव महाबलाः। <br>वयस्या भ्रातरश्चैव किमन्यद्भागधेयतः   ॥09-002-040॥</td></tr>
<tr><td>भागधेयसमायुक्तो ध्रुवमुत्पद्यते नरः। <br>यश्च भाग्यसमायुक्तः स शुभं प्राप्नुयान्नरः   ॥09-002-041॥</td></tr>
<tr><td>अहं वियुक्तः स्वैर्भाग्यैः पुत्रैश्चैवेह संजय। <br>कथमद्य भविष्यामि वृद्धः शत्रुवशं गतः   ॥09-002-042॥</td></tr>
<tr><td>नान्यदत्र परं मन्ये वनवासादृते प्रभो। <br>सोऽहं वनं गमिष्यामि निर्बन्धुर्ज्ञातिसंक्षये   ॥09-002-043॥</td></tr>
<tr><td>न हि मेऽन्यद्भवेच्छ्रेयो वनाभ्युपगमादृते। <br>इमामवस्थां प्राप्तस्य लूनपक्षस्य संजय   ॥09-002-044॥</td></tr>
<tr><td>दुर्योधनो हतो यत्र शल्यश्च निहतो युधि। <br>दुःशासनो विशस्तश्च विकर्णश्च महाबलः   ॥09-002-045॥</td></tr>
<tr><td>कथं हि भीमसेनस्य श्रोष्येऽहं शब्दमुत्तमम्। <br>एकेन समरे येन हतं पुत्रशतं मम   ॥09-002-046॥</td></tr>
<tr><td>असकृद्वदतस्तस्य दुर्योधनवधेन च। <br>दुःखशोकाभिसंतप्तो न श्रोष्ये परुषा गिरः   ॥09-002-047॥</td></tr>
<tr><td>एवं स शोकसंतप्तः पार्थिवो हतबान्धवः। <br>मुहुर्मुहुर्मुह्यमानः पुत्राधिभिरभिप्लुतः   ॥09-002-048॥</td></tr>
<tr><td>विलप्य सुचिरं कालं धृतराष्ट्रोऽम्बिकासुतः। <br>दीर्घमुष्णं च निःश्वस्य चिन्तयित्वा पराभवम्   ॥09-002-049॥</td></tr>
<tr><td>दुःखेन महता राजा संतप्तो भरतर्षभ। <br>पुनर्गावल्गणिं सूतं पर्यपृच्छद्यथातथम्   ॥09-002-050॥</td></tr>
<tr><td>भीष्मद्रोणौ हतौ श्रुत्वा सूतपुत्रं च पातितम्। <br>सेनापतिं प्रणेतारं किमकुर्वत मामकाः   ॥09-002-051॥</td></tr>
<tr><td>यं यं सेनाप्रणेतारं युधि कुर्वन्ति मामकाः। <br>अचिरेणैव कालेन तं तं निघ्नन्ति पाण्डवाः   ॥09-002-052॥</td></tr>
<tr><td>रणमूर्ध्नि हतो भीष्मः पश्यतां वः किरीटिना। <br>एवमेव हतो द्रोणः सर्वेषामेव पश्यताम्   ॥09-002-053॥</td></tr>
<tr><td>एवमेव हतः कर्णः सूतपुत्रः प्रतापवान्। <br>स राजकानां सर्वेषां पश्यतां वः किरीटिना   ॥09-002-054॥</td></tr>
<tr><td>पूर्वमेवाहमुक्तो वै विदुरेण महात्मना। <br>दुर्योधनापराधेन प्रजेयं विनशिष्यति   ॥09-002-055॥</td></tr>
<tr><td>केचिन्न सम्यक्पश्यन्ति मूढाः सम्यक्तथापरे। <br>तदिदं मम मूढस्य तथाभूतं वचः स्म ह   ॥09-002-056॥</td></tr>
<tr><td>यदब्रवीन्मे धर्मात्मा विदुरो दीर्घदर्शिवान्। <br>तत्तथा समनुप्राप्तं वचनं सत्यवादिनः   ॥09-002-057॥</td></tr>
<tr><td>दैवोपहतचित्तेन यन्मयापकृतं पुरा। <br>अनयस्य फलं तस्य ब्रूहि गावल्गणे पुनः   ॥09-002-058॥</td></tr>
<tr><td>को वा मुखमनीकानामासीत्कर्णे निपातिते। <br>अर्जुनं वासुदेवं च को वा प्रत्युद्ययौ रथी   ॥09-002-059॥</td></tr>
<tr><td>केऽरक्षन्दक्षिणं चक्रं मद्रराजस्य संयुगे। <br>वामं च योद्धुकामस्य के वा वीरस्य पृष्ठतः   ॥09-002-060॥</td></tr>
<tr><td>कथं च वः समेतानां मद्रराजो महाबलः। <br>निहतः पाण्डवैः संख्ये पुत्रो वा मम संजय   ॥09-002-061॥</td></tr>
<tr><td>ब्रूहि सर्वं यथातत्त्वं भरतानां महाक्षयम्। <br>यथा च निहतः संख्ये पुत्रो दुर्योधनो मम   ॥09-002-062॥</td></tr>
<tr><td>पाञ्चालाश्च यथा सर्वे निहताः सपदानुगाः। <br>धृष्टद्युम्नः शिखण्डी च द्रौपद्याः पञ्च चात्मजाः   ॥09-002-063॥</td></tr>
<tr><td>पाण्डवाश्च यथा मुक्तास्तथोभौ सात्वतौ युधि। <br>कृपश्च कृतवर्मा च भारद्वाजस्य चात्मजः   ॥09-002-064॥</td></tr>
<tr><td>यद्यथा यादृशं चैव युद्धं वृत्तं च सांप्रतम्। <br>अखिलं श्रोतुमिच्छामि कुशलो ह्यसि संजय   ॥09-002-065॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>व्यतीतायां रजन्यां तु राजा दुर्योधनस्तदा। <br>अब्रवीत्तावकान्सर्वान्संनह्यन्तां महारथाः   ॥09-007-001॥</td></tr>
<tr><td>राज्ञस्तु मतमाज्ञाय समनह्यत सा चमूः। <br>अयोजयन्रथांस्तूर्णं पर्यधावंस्तथापरे   ॥09-007-002॥</td></tr>
<tr><td>अकल्प्यन्त च मातङ्गाः समनह्यन्त पत्तयः। <br>हयानास्तरणोपेतांश्चक्रुरन्ये सहस्रशः   ॥09-007-003॥</td></tr>
<tr><td>वादित्राणां च निनदः प्रादुरासीद्विशां पते। <br>बोधनार्थं हि योधानां सैन्यानां चाप्युदीर्यताम्   ॥09-007-004॥</td></tr>
<tr><td>ततो बलानि सर्वाणि सेनाशिष्टानि भारत। <br>संनद्धान्येव ददृशुर्मृत्युं कृत्वा निवर्तनम्   ॥09-007-005॥</td></tr>
<tr><td>शल्यं सेनापतिं कृत्वा मद्रराजं महारथाः। <br>प्रविभज्य बलं सर्वमनीकेषु व्यवस्थिताः   ॥09-007-006॥</td></tr>
<tr><td>ततः सर्वे समागम्य पुत्रेण तव सैनिकाः। <br>कृपश्च कृतवर्मा च द्रौणिः शल्योऽथ सौबलः   ॥09-007-007॥</td></tr>
<tr><td>अन्ये च पार्थिवाः शेषाः समयं चक्रिरे तदा। <br>न न एकेन योद्धव्यं कथंचिदपि पाण्डवैः   ॥09-007-008॥</td></tr>
<tr><td>यो ह्येकः पाण्डवैर्युध्येद्यो वा युध्यन्तमुत्सृजेत्। <br>स पञ्चभिर्भवेद्युक्तः पातकैः सोपपातकैः। <br>अन्योन्यं परिरक्षद्भिर्योद्धव्यं सहितैश्च नः   ॥09-007-009॥</td></tr>
<tr><td>एवं ते समयं कृत्वा सर्वे तत्र महारथाः। <br>मद्रराजं पुरस्कृत्य तूर्णमभ्यद्रवन्परान्   ॥09-007-010॥</td></tr>
<tr><td>तथैव पाण्डवा राजन्व्यूह्य सैन्यं महारणे। <br>अभ्ययुः कौरवान्सर्वान्योत्स्यमानाः समन्ततः   ॥09-007-011॥</td></tr>
<tr><td>तद्बलं भरतश्रेष्ठ क्षुब्धार्णवसमस्वनम्। <br>समुद्धूतार्णवाकारमुद्धूतरथकुञ्जरम्   ॥09-007-012॥</td></tr>
<tr><td> धृतराष्ट्र उवाच। <br>द्रोणस्य भीष्मस्य च वै राधेयस्य च मे श्रुतम्। <br>पातनं शंस मे भूयः शल्यस्याथ सुतस्य मे   ॥09-007-013॥</td></tr>
<tr><td>कथं रणे हतः शल्यो धर्मराजेन संजय। <br>भीमेन च महाबाहुः पुत्रो दुर्योधनो मम   ॥09-007-014॥</td></tr>
<tr><td> संजय उवाच। <br>क्षयं मनुष्यदेहानां रथनागाश्वसंक्षयम्। <br>शृणु राजन्स्थिरो भूत्वा संग्रामं शंसतो मम   ॥09-007-015॥</td></tr>
<tr><td>आशा बलवती राजन्पुत्राणां तेऽभवत्तदा। <br>हते भीष्मे च द्रोणे च सूतपुत्रे च पातिते। <br>शल्यः पार्थान्रणे सर्वान्निहनिष्यति मारिष   ॥09-007-016॥</td></tr>
<tr><td>तामाशां हृदये कृत्वा समाश्वास्य च भारत। <br>मद्रराजं च समरे समाश्रित्य महारथम्। <br>नाथवन्तमथात्मानममन्यत सुतस्तव   ॥09-007-017॥</td></tr>
<tr><td>यदा कर्णे हते पार्थाः सिंहनादं प्रचक्रिरे। <br>तदा राजन्धार्तराष्ट्रानाविवेश महद्भयम्   ॥09-007-018॥</td></tr>
<tr><td>तान्समाश्वास्य तु तदा मद्रराजः प्रतापवान्। <br>व्यूह्य व्यूहं महाराज सर्वतोभद्रमृद्धिमत्   ॥09-007-019॥</td></tr>
<tr><td>प्रत्युद्यातो रणे पार्थान्मद्रराजः प्रतापवान्। <br>विधुन्वन्कार्मुकं चित्रं भारघ्नं वेगवत्तरम्   ॥09-007-020॥</td></tr>
<tr><td>रथप्रवरमास्थाय सैन्धवाश्वं महारथः। <br>तस्य सीता महाराज रथस्थाशोभयद्रथम्   ॥09-007-021॥</td></tr>
<tr><td>स तेन संवृतो वीरो रथेनामित्रकर्शनः। <br>तस्थौ शूरो महाराज पुत्राणां ते भयप्रणुत्   ॥09-007-022॥</td></tr>
<tr><td>प्रयाणे मद्रराजोऽभून्मुखं व्यूहस्य दंशितः। <br>मद्रकैः सहितो वीरैः कर्णपुत्रैश्च दुर्जयैः   ॥09-007-023॥</td></tr>
<tr><td>सव्येऽभूत्कृतवर्मा च त्रिगर्तैः परिवारितः। <br>गौतमो दक्षिणे पार्श्वे शकैश्च यवनैः सह   ॥09-007-024॥</td></tr>
<tr><td>अश्वत्थामा पृष्ठतोऽभूत्काम्बोजैः परिवारितः। <br>दुर्योधनोऽभवन्मध्ये रक्षितः कुरुपुंगवैः   ॥09-007-025॥</td></tr>
<tr><td>हयानीकेन महता सौबलश्चापि संवृतः। <br>प्रययौ सर्वसैन्येन कैतव्यश्च महारथः   ॥09-007-026॥</td></tr>
<tr><td>पाण्डवाश्च महेष्वासा व्यूह्य सैन्यमरिंदमाः। <br>त्रिधा भूत्वा महाराज तव सैन्यमुपाद्रवन्   ॥09-007-027॥</td></tr>
<tr><td>धृष्टद्युम्नः शिखण्डी च सात्यकिश्च महारथः। <br>शल्यस्य वाहिनीं तूर्णमभिदुद्रुवुराहवे   ॥09-007-028॥</td></tr>
<tr><td>ततो युधिष्ठिरो राजा स्वेनानीकेन संवृतः। <br>शल्यमेवाभिदुद्राव जिघांसुर्भरतर्षभ   ॥09-007-029॥</td></tr>
<tr><td>हार्दिक्यं तु महेष्वासमर्जुनः शत्रुपूगहा। <br>संशप्तकगणांश्चैव वेगतोऽभिविदुद्रुवे   ॥09-007-030॥</td></tr>
<tr><td>गौतमं भीमसेनो वै सोमकाश्च महारथाः। <br>अभ्यद्रवन्त राजेन्द्र जिघांसन्तः परान्युधि   ॥09-007-031॥</td></tr>
<tr><td>माद्रीपुत्रौ तु शकुनिमुलूकं च महारथौ। <br>ससैन्यौ सहसेनौ तावुपतस्थतुराहवे   ॥09-007-032॥</td></tr>
<tr><td>तथैवायुतशो योधास्तावकाः पाण्डवान्रणे। <br>अभ्यद्रवन्त संक्रुद्धा विविधायुधपाणयः   ॥09-007-033॥</td></tr>
<tr><td> धृतराष्ट्र उवाच। <br>हते भीष्मे महेष्वासे द्रोणे कर्णे महारथे। <br>कुरुष्वल्पावशिष्टेषु पाण्डवेषु च संयुगे   ॥09-007-034॥</td></tr>
<tr><td>सुसंरब्धेषु पार्थेषु पराक्रान्तेषु संजय। <br>मामकानां परेषां च किं शिष्टमभवद्बलम्   ॥09-007-035॥</td></tr>
<tr><td> संजय उवाच। <br>यथा वयं परे राजन्युद्धाय समवस्थिताः। <br>यावच्चासीद्बलं शिष्टं संग्रामे तन्निबोध मे   ॥09-007-036॥</td></tr>
<tr><td>एकादश सहस्राणि रथानां भरतर्षभ। <br>दश दन्तिसहस्राणि सप्त चैव शतानि च   ॥09-007-037॥</td></tr>
<tr><td>पूर्णे शतसहस्रे द्वे हयानां भरतर्षभ। <br>नरकोट्यस्तथा तिस्रो बलमेतत्तवाभवत्   ॥09-007-038॥</td></tr>
<tr><td>रथानां षट्सहस्राणि षट्सहस्राश्च कुञ्जराः। <br>दश चाश्वसहस्राणि पत्तिकोटी च भारत   ॥09-007-039॥</td></tr>
<tr><td>एतद्बलं पाण्डवानामभवच्छेषमाहवे। <br>एत एव समाजग्मुर्युद्धाय भरतर्षभ   ॥09-007-040॥</td></tr>
<tr><td>एवं विभज्य राजेन्द्र मद्रराजमते स्थिताः। <br>पाण्डवान्प्रत्युदीयाम जयगृद्धाः प्रमन्यवः   ॥09-007-041॥</td></tr>
<tr><td>तथैव पाण्डवाः शूराः समरे जितकाशिनः। <br>उपयाता नरव्याघ्राः पाञ्चालाश्च यशस्विनः   ॥09-007-042॥</td></tr>
<tr><td>एवमेते बलौघेन परस्परवधैषिणः। <br>उपयाता नरव्याघ्राः पूर्वां संध्यां प्रति प्रभो   ॥09-007-043॥</td></tr>
<tr><td>ततः प्रववृते युद्धं घोररूपं भयानकम्। <br>तावकानां परेषां च निघ्नतामितरेतरम्   ॥09-007-044॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>तत्प्रभग्नं बलं दृष्ट्वा मद्रराजः प्रतापवान्। <br>उवाच सारथिं तूर्णं चोदयाश्वान्महाजवान्   ॥09-009-001॥</td></tr>
<tr><td>एष तिष्ठति वै राजा पाण्डुपुत्रो युधिष्ठिरः। <br>छत्रेण ध्रियमाणेन पाण्डुरेण विराजता   ॥09-009-002॥</td></tr>
<tr><td>अत्र मां प्रापय क्षिप्रं पश्य मे सारथे बलम्। <br>न समर्था हि मे पार्थाः स्थातुमद्य पुरो युधि   ॥09-009-003॥</td></tr>
<tr><td>एवमुक्तस्ततः प्रायान्मद्रराजस्य सारथिः। <br>यत्र राजा सत्यसंधो धर्मराजो युधिष्ठिरः   ॥09-009-004॥</td></tr>
<tr><td>आपतन्तं च सहसा पाण्डवानां महद्बलम्। <br>दधारैको रणे शल्यो वेलेवोद्धृतमर्णवम्   ॥09-009-005॥</td></tr>
<tr><td>पाण्डवानां बलौघस्तु शल्यमासाद्य मारिष। <br>व्यतिष्ठत तदा युद्धे सिन्धोर्वेग इवाचलम्   ॥09-009-006॥</td></tr>
<tr><td>मद्रराजं तु समरे दृष्ट्वा युद्धाय विष्ठितम्। <br>कुरवः संन्यवर्तन्त मृत्युं कृत्वा निवर्तनम्   ॥09-009-007॥</td></tr>
<tr><td>तेषु राजन्निवृत्तेषु व्यूढानीकेषु भागशः। <br>प्रावर्तत महारौद्रः संग्रामः शोणितोदकः। <br>समार्छच्चित्रसेनेन नकुलो युद्धदुर्मदः   ॥09-009-008॥</td></tr>
<tr><td>तौ परस्परमासाद्य चित्रकार्मुकधारिणौ। <br>मेघाविव यथोद्वृत्तौ दक्षिणोत्तरवर्षिणौ   ॥09-009-009॥</td></tr>
<tr><td>शरतोयैः सिषिचतुस्तौ परस्परमाहवे। <br>नान्तरं तत्र पश्यामि पाण्डवस्येतरस्य वा   ॥09-009-010॥</td></tr>
<tr><td>उभौ कृतास्त्रौ बलिनौ रथचर्याविशारदौ। <br>परस्परवधे यत्तौ छिद्रान्वेषणतत्परौ   ॥09-009-011॥</td></tr>
<tr><td>चित्रसेनस्तु भल्लेन पीतेन निशितेन च। <br>नकुलस्य महाराज मुष्टिदेशेऽच्छिनद्धनुः   ॥09-009-012॥</td></tr>
<tr><td>अथैनं छिन्नधन्वानं रुक्मपुङ्खैः शिलाशितैः। <br>त्रिभिः शरैरसंभ्रान्तो ललाटे वै समर्पयत्   ॥09-009-013॥</td></tr>
<tr><td>हयांश्चास्य शरैस्तीक्ष्णैः प्रेषयामास मृत्यवे। <br>तथा ध्वजं सारथिं च त्रिभिस्त्रिभिरपातयत्   ॥09-009-014॥</td></tr>
<tr><td>स शत्रुभुजनिर्मुक्तैर्ललाटस्थैस्त्रिभिः शरैः। <br>नकुलः शुशुभे राजंस्त्रिशृङ्ग इव पर्वतः   ॥09-009-015॥</td></tr>
<tr><td>स छिन्नधन्वा विरथः खड्गमादाय चर्म च। <br>रथादवातरद्वीरः शैलाग्रादिव केसरी   ॥09-009-016॥</td></tr>
<tr><td>पद्भ्यामापततस्तस्य शरवृष्टिमवासृजत्। <br>नकुलोऽप्यग्रसत्तां वै चर्मणा लघुविक्रमः   ॥09-009-017॥</td></tr>
<tr><td>चित्रसेनरथं प्राप्य चित्रयोधी जितश्रमः। <br>आरुरोह महाबाहुः सर्वसैन्यस्य पश्यतः   ॥09-009-018॥</td></tr>
<tr><td>सकुण्डलं समुकुटं सुनसं स्वायतेक्षणम्। <br>चित्रसेनशिरः कायादपाहरत पाण्डवः। <br>स पपात रथोपस्थाद्दिवाकरसमप्रभः   ॥09-009-019॥</td></tr>
<tr><td>चित्रसेनं विशस्तं तु दृष्ट्वा तत्र महारथाः। <br>साधुवादस्वनांश्चक्रुः सिंहनादांश्च पुष्कलान्   ॥09-009-020॥</td></tr>
<tr><td>विशस्तं भ्रातरं दृष्ट्वा कर्णपुत्रौ महारथौ। <br>सुषेणः सत्यसेनश्च मुञ्चन्तौ निशिताञ्शरान्   ॥09-009-021॥</td></tr>
<tr><td>ततोऽभ्यधावतां तूर्णं पाण्डवं रथिनां वरम्। <br>जिघांसन्तौ यथा नागं व्याघ्रौ राजन्महावने   ॥09-009-022॥</td></tr>
<tr><td>तावभ्यधावतां तीक्ष्णौ द्वावप्येनं महारथम्। <br>शरौघान्सम्यगस्यन्तौ जीमूतौ सलिलं यथा   ॥09-009-023॥</td></tr>
<tr><td>स शरैः सर्वतो विद्धः प्रहृष्ट इव पाण्डवः। <br>अन्यत्कार्मुकमादाय रथमारुह्य वीर्यवान्। <br>अतिष्ठत रणे वीरः क्रुद्धरूप इवान्तकः   ॥09-009-024॥</td></tr>
<tr><td>तस्य तौ भ्रातरौ राजञ्शरैः संनतपर्वभिः। <br>रथं विशकलीकर्तुं समारब्धौ विशां पते   ॥09-009-025॥</td></tr>
<tr><td>ततः प्रहस्य नकुलश्चतुर्भिश्चतुरो रणे। <br>जघान निशितैस्तीक्ष्णैः सत्यसेनस्य वाजिनः   ॥09-009-026॥</td></tr>
<tr><td>ततः संधाय नाराचं रुक्मपुङ्खं शिलाशितम्। <br>धनुश्चिच्छेद राजेन्द्र सत्यसेनस्य पाण्डवः   ॥09-009-027॥</td></tr>
<tr><td>अथान्यं रथमास्थाय धनुरादाय चापरम्। <br>सत्यसेनः सुषेणश्च पाण्डवं पर्यधावताम्   ॥09-009-028॥</td></tr>
<tr><td>अविध्यत्तावसंभ्रान्तौ माद्रीपुत्रः प्रतापवान्। <br>द्वाभ्यां द्वाभ्यां महाराज शराभ्यां रणमूर्धनि   ॥09-009-029॥</td></tr>
<tr><td>सुषेणस्तु ततः क्रुद्धः पाण्डवस्य महद्धनुः। <br>चिच्छेद प्रहसन्युद्धे क्षुरप्रेण महारथः   ॥09-009-030॥</td></tr>
<tr><td>अथान्यद्धनुरादाय नकुलः क्रोधमूर्छितः। <br>सुषेणं पञ्चभिर्विद्ध्वा ध्वजमेकेन चिच्छिदे   ॥09-009-031॥</td></tr>
<tr><td>सत्यसेनस्य च धनुर्हस्तावापं च मारिष। <br>चिच्छेद तरसा युद्धे तत उच्चुक्रुशुर्जनाः   ॥09-009-032॥</td></tr>
<tr><td>अथान्यद्धनुरादाय वेगघ्नं भारसाधनम्। <br>शरैः संछादयामास समन्तात्पाण्डुनन्दनम्   ॥09-009-033॥</td></tr>
<tr><td>संनिवार्य तु तान्बाणान्नकुलः परवीरहा। <br>सत्यसेनं सुषेणं च द्वाभ्यां द्वाभ्यामविध्यत   ॥09-009-034॥</td></tr>
<tr><td>तावेनं प्रत्यविध्येतां पृथक्पृथगजिह्मगैः। <br>सारथिं चास्य राजेन्द्र शरैर्विव्यधतुः शितैः   ॥09-009-035॥</td></tr>
<tr><td>सत्यसेनो रथेषां तु नकुलस्य धनुस्तथा। <br>पृथक्शराभ्यां चिच्छेद कृतहस्तः प्रतापवान्   ॥09-009-036॥</td></tr>
<tr><td>स रथेऽतिरथस्तिष्ठन्रथशक्तिं परामृशत्। <br>स्वर्णदण्डामकुण्ठाग्रां तैलधौतां सुनिर्मलाम्   ॥09-009-037॥</td></tr>
<tr><td>लेलिहानामिव विभो नागकन्यां महाविषाम्। <br>समुद्यम्य च चिक्षेप सत्यसेनस्य संयुगे   ॥09-009-038॥</td></tr>
<tr><td>सा तस्य हृदयं संख्ये बिभेद शतधा नृप। <br>स पपात रथाद्भूमौ गतसत्त्वोऽल्पचेतनः   ॥09-009-039॥</td></tr>
<tr><td>भ्रातरं निहतं दृष्ट्वा सुषेणः क्रोधमूर्छितः। <br>अभ्यवर्षच्छरैस्तूर्णं पदातिं पाण्डुनन्दनम्   ॥09-009-040॥</td></tr>
<tr><td>नकुलं विरथं दृष्ट्वा द्रौपदेयो महाबलः। <br>सुतसोमोऽभिदुद्राव परीप्सन्पितरं रणे   ॥09-009-041॥</td></tr>
<tr><td>ततोऽधिरुह्य नकुलः सुतसोमस्य तं रथम्। <br>शुशुभे भरतश्रेष्ठो गिरिस्थ इव केसरी। <br>सोऽन्यत्कार्मुकमादाय सुषेणं समयोधयत्   ॥09-009-042॥</td></tr>
<tr><td>तावुभौ शरवर्षाभ्यां समासाद्य परस्परम्। <br>परस्परवधे यत्नं चक्रतुः सुमहारथौ   ॥09-009-043॥</td></tr>
<tr><td>सुषेणस्तु ततः क्रुद्धः पाण्डवं विशिखैस्त्रिभिः। <br>सुतसोमं च विंशत्या बाह्वोरुरसि चार्पयत्   ॥09-009-044॥</td></tr>
<tr><td>ततः क्रुद्धो महाराज नकुलः परवीरहा। <br>शरैस्तस्य दिशः सर्वाश्छादयामास वीर्यवान्   ॥09-009-045॥</td></tr>
<tr><td>ततो गृहीत्वा तीक्ष्णाग्रमर्धचन्द्रं सुतेजनम्। <br>स वेगयुक्तं चिक्षेप कर्णपुत्रस्य संयुगे   ॥09-009-046॥</td></tr>
<tr><td>तस्य तेन शिरः कायाज्जहार नृपसत्तम। <br>पश्यतां सर्वसैन्यानां तदद्भुतमिवाभवत्   ॥09-009-047॥</td></tr>
<tr><td>स हतः प्रापतद्राजन्नकुलेन महात्मना। <br>नदीवेगादिवारुग्णस्तीरजः पादपो महान्   ॥09-009-048॥</td></tr>
<tr><td>कर्णपुत्रवधं दृष्ट्वा नकुलस्य च विक्रमम्। <br>प्रदुद्राव भयात्सेना तावकी भरतर्षभ   ॥09-009-049॥</td></tr>
<tr><td>तां तु सेनां महाराज मद्रराजः प्रतापवान्। <br>अपालयद्रणे शूरः सेनापतिररिंदमः   ॥09-009-050॥</td></tr>
<tr><td>विभीस्तस्थौ महाराज व्यवस्थाप्य च वाहिनीम्। <br>सिंहनादं भृशं कृत्वा धनुःशब्दं च दारुणम्   ॥09-009-051॥</td></tr>
<tr><td>तावकाः समरे राजन्रक्षिता दृढधन्वना। <br>प्रत्युद्ययुररातींस्ते समन्ताद्विगतव्यथाः   ॥09-009-052॥</td></tr>
<tr><td>मद्रराजं महेष्वासं परिवार्य समन्ततः। <br>स्थिता राजन्महासेना योद्धुकामाः समन्ततः   ॥09-009-053॥</td></tr>
<tr><td>सात्यकिर्भीमसेनश्च माद्रीपुत्रौ च पाण्डवौ। <br>युधिष्ठिरं पुरस्कृत्य ह्रीनिषेधमरिंदमम्   ॥09-009-054॥</td></tr>
<tr><td>परिवार्य रणे वीराः सिंहनादं प्रचक्रिरे। <br>बाणशब्दरवांश्चोग्रान्क्ष्वेडांश्च विविधान्दधुः   ॥09-009-055॥</td></tr>
<tr><td>तथैव तावकाः सर्वे मद्राधिपतिमञ्जसा। <br>परिवार्य सुसंरब्धाः पुनर्युद्धमरोचयन्   ॥09-009-056॥</td></tr>
<tr><td>ततः प्रववृते युद्धं भीरूणां भयवर्धनम्। <br>तावकानां परेषां च मृत्युं कृत्वा निवर्तनम्   ॥09-009-057॥</td></tr>
<tr><td>यथा देवासुरं युद्धं पूर्वमासीद्विशां पते। <br>अभीतानां तथा राजन्यमराष्ट्रविवर्धनम्   ॥09-009-058॥</td></tr>
<tr><td>ततः कपिध्वजो राजन्हत्वा संशप्तकान्रणे। <br>अभ्यद्रवत तां सेनां कौरवीं पाण्डुनन्दनः   ॥09-009-059॥</td></tr>
<tr><td>तथैव पाण्डवाः शेषा धृष्टद्युम्नपुरोगमाः। <br>अभ्यधावन्त तां सेनां विसृजन्तः शिताञ्शरान्   ॥09-009-060॥</td></tr>
<tr><td>पाण्डवैरवकीर्णानां संमोहः समजायत। <br>न च जज्ञुरनीकानि दिशो वा प्रदिशस्तथा   ॥09-009-061॥</td></tr>
<tr><td>आपूर्यमाणा निशितैः शरैः पाण्डवचोदितैः। <br>हतप्रवीरा विध्वस्ता कीर्यमाणा समन्ततः। <br>कौरव्यवध्यत चमूः पाण्डुपुत्रैर्महारथैः   ॥09-009-062॥</td></tr>
<tr><td>तथैव पाण्डवी सेना शरै राजन्समन्ततः। <br>रणेऽहन्यत पुत्रैस्ते शतशोऽथ सहस्रशः   ॥09-009-063॥</td></tr>
<tr><td>ते सेने भृशसंतप्ते वध्यमाने परस्परम्। <br>व्याकुले समपद्येतां वर्षासु सरिताविव   ॥09-009-064॥</td></tr>
<tr><td>आविवेश ततस्तीव्रं तावकानां महद्भयम्। <br>पाण्डवानां च राजेन्द्र तथाभूते महाहवे   ॥09-009-065॥</td></tr>
</table>
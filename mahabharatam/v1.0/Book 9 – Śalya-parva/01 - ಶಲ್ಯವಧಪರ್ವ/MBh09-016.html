<table border = "1"><tr><td>Verse</td></tr>
<tr><td> संजय उवाच। <br>अथान्यद्धनुरादाय बलवद्वेगवत्तरम्। <br>युधिष्ठिरं मद्रपतिर्विद्ध्वा सिंह इवानदत्   ॥09-016-001॥</td></tr>
<tr><td>ततः स शरवर्षेण पर्जन्य इव वृष्टिमान्। <br>अभ्यवर्षदमेयात्मा क्षत्रियान्क्षत्रियर्षभः   ॥09-016-002॥</td></tr>
<tr><td>सात्यकिं दशभिर्विद्ध्वा भीमसेनं त्रिभिः शरैः। <br>सहदेवं त्रिभिर्विद्ध्वा युधिष्ठिरमपीडयत्   ॥09-016-003॥</td></tr>
<tr><td>तांस्तानन्यान्महेष्वासान्साश्वान्सरथकुञ्जरान्। <br>कुञ्जरान्कुञ्जरारोहानश्वानश्वप्रयायिनः। <br>रथांश्च रथिभिः सार्धं जघान रथिनां वरः   ॥09-016-004॥</td></tr>
<tr><td>बाहूंश्चिच्छेद च तथा सायुधान्केतनानि च। <br>चकार च महीं योधैस्तीर्णां वेदीं कुशैरिव   ॥09-016-005॥</td></tr>
<tr><td>तथा तमरिसैन्यानि घ्नन्तं मृत्युमिवान्तकम्। <br>परिवव्रुर्भृशं क्रुद्धाः पाण्डुपाञ्चालसोमकाः   ॥09-016-006॥</td></tr>
<tr><td>तं भीमसेनश्च शिनेश्च नप्ता; माद्र्याश्च पुत्रौ पुरुषप्रवीरौ। <br>समागतं भीमबलेन राज्ञा; पर्यापुरन्योन्यमथाह्वयन्तः   ॥09-016-007॥</td></tr>
<tr><td>ततस्तु शूराः समरे नरेन्द्रं; मद्रेश्वरं प्राप्य युधां वरिष्ठम्। <br>आवार्य चैनं समरे नृवीरा; जघ्नुः शरैः पत्रिभिरुग्रवेगैः   ॥09-016-008॥</td></tr>
<tr><td>संरक्षितो भीमसेनेन राजा; माद्रीसुताभ्यामथ माधवेन। <br>मद्राधिपं पत्रिभिरुग्रवेगैः; स्तनान्तरे धर्मसुतो निजघ्ने   ॥09-016-009॥</td></tr>
<tr><td>ततो रणे तावकानां रथौघाः; समीक्ष्य मद्राधिपतिं शरार्तम्। <br>पर्यावव्रुः प्रवराः सर्वशश्च; दुर्योधनस्यानुमते समन्तात्   ॥09-016-010॥</td></tr>
<tr><td>ततो द्रुतं मद्रजनाधिपो रणे; युधिष्ठिरं सप्तभिरभ्यविध्यत्। <br>तं चापि पार्थो नवभिः पृषत्कै;र्विव्याध राजंस्तुमुले महात्मा   ॥09-016-011॥</td></tr>
<tr><td>आकर्णपूर्णायतसंप्रयुक्तैः; शरैस्तदा संयति तैलधौतैः। <br>अन्योन्यमाच्छादयतां महारथौ; मद्राधिपश्चापि युधिष्ठिरश्च   ॥09-016-012॥</td></tr>
<tr><td>ततस्तु तूर्णं समरे महारथौ; परस्परस्यान्तरमीक्षमाणौ। <br>शरैर्भृशं विव्यधतुर्नृपोत्तमौ; महाबलौ शत्रुभिरप्रधृष्यौ   ॥09-016-013॥</td></tr>
<tr><td>तयोर्धनुर्ज्यातलनिस्वनो महा;न्महेन्द्रवज्राशनितुल्यनिस्वनः। <br>परस्परं बाणगणैर्महात्मनोः; प्रवर्षतोर्मद्रपपाण्डुवीरयोः   ॥09-016-014॥</td></tr>
<tr><td>तौ चेरतुर्व्याघ्रशिशुप्रकाशौ; महावनेष्वामिषगृद्धिनाविव। <br>विषाणिनौ नागवराविवोभौ; ततक्षतुः संयुगजातदर्पौ   ॥09-016-015॥</td></tr>
<tr><td>ततस्तु मद्राधिपतिर्महात्मा; युधिष्ठिरं भीमबलं प्रसह्य। <br>विव्याध वीरं हृदयेऽतिवेगं; शरेण सूर्याग्निसमप्रभेण   ॥09-016-016॥</td></tr>
<tr><td>ततोऽतिविद्धोऽथ युधिष्ठिरोऽपि; सुसंप्रयुक्तेन शरेण राजन्। <br>जघान मद्राधिपतिं महात्मा; मुदं च लेभे ऋषभः कुरूणाम्   ॥09-016-017॥</td></tr>
<tr><td>ततो मुहूर्तादिव पार्थिवेन्द्रो; लब्ध्वा संज्ञां क्रोधसंरक्तनेत्रः। <br>शतेन पार्थं त्वरितो जघान; सहस्रनेत्रप्रतिमप्रभावः   ॥09-016-018॥</td></tr>
<tr><td>त्वरंस्ततो धर्मसुतो महात्मा; शल्यस्य क्रुद्धो नवभिः पृषत्कैः। <br>भित्त्वा ह्युरस्तपनीयं च वर्म; जघान षड्भिस्त्वपरैः पृषत्कैः   ॥09-016-019॥</td></tr>
<tr><td>ततस्तु मद्राधिपतिः प्रहृष्टो; धनुर्विकृष्य व्यसृजत्पृषत्कान्। <br>द्वाभ्यां क्षुराभ्यां च तथैव राज्ञ;श्चिच्छेद चापं कुरुपुंगवस्य   ॥09-016-020॥</td></tr>
<tr><td>नवं ततोऽन्यत्समरे प्रगृह्य; राजा धनुर्घोरतरं महात्मा। <br>शल्यं तु विद्ध्वा निशितैः समन्ता;द्यथा महेन्द्रो नमुचिं शिताग्रैः   ॥09-016-021॥</td></tr>
<tr><td>ततस्तु शल्यो नवभिः पृषत्कै;र्भीमस्य राज्ञश्च युधिष्ठिरस्य। <br>निकृत्य रौक्मे पटुवर्मणी तयो;र्विदारयामास भुजौ महात्मा   ॥09-016-022॥</td></tr>
<tr><td>ततोऽपरेण ज्वलितार्कतेजसा; क्षुरेण राज्ञो धनुरुन्ममाथ। <br>कृपश्च तस्यैव जघान सूतं; षड्भिः शरैः सोऽभिमुखं पपात   ॥09-016-023॥</td></tr>
<tr><td>मद्राधिपश्चापि युधिष्ठिरस्य; शरैश्चतुर्भिर्निजघान वाहान्। <br>वाहांश्च हत्वा व्यकरोन्महात्मा; योधक्षयं धर्मसुतस्य राज्ञः   ॥09-016-024॥</td></tr>
<tr><td>तथा कृते राजनि भीमसेनो; मद्राधिपस्याशु ततो महात्मा। <br>छित्त्वा धनुर्वेगवता शरेण; द्वाभ्यामविध्यत्सुभृशं नरेन्द्रम्   ॥09-016-025॥</td></tr>
<tr><td>अथापरेणास्य जहार यन्तुः; कायाच्छिरः संनहनीयमध्यात्। <br>जघान चाश्वांश्चतुरः स शीघ्रं; तथा भृशं कुपितो भीमसेनः   ॥09-016-026॥</td></tr>
<tr><td>तमग्रणीः सर्वधनुर्धराणा;मेकं चरन्तं समरेऽतिवेगम्। <br>भीमः शतेन व्यकिरच्छराणां; माद्रीपुत्रः सहदेवस्तथैव   ॥09-016-027॥</td></tr>
<tr><td>तैः सायकैर्मोहितं वीक्ष्य शल्यं; भीमः शरैरस्य चकर्त वर्म। <br>स भीमसेनेन निकृत्तवर्मा; मद्राधिपश्चर्म सहस्रतारम्   ॥09-016-028॥</td></tr>
<tr><td>प्रगृह्य खड्गं च रथान्महात्मा; प्रस्कन्द्य कुन्तीसुतमभ्यधावत्। <br>छित्त्वा रथेषां नकुलस्य सोऽथ; युधिष्ठिरं भीमबलोऽभ्यधावत्   ॥09-016-029॥</td></tr>
<tr><td>तं चापि राजानमथोत्पतन्तं; क्रुद्धं यथैवान्तकमापतन्तम्। <br>धृष्टद्युम्नो द्रौपदेयाः शिखण्डी; शिनेश्च नप्ता सहसा परीयुः   ॥09-016-030॥</td></tr>
<tr><td>अथास्य चर्माप्रतिमं न्यकृन्त;द्भीमो महात्मा दशभिः पृषत्कः। <br>खड्गं च भल्लैर्निचकर्त मुष्टौ; नदन्प्रहृष्टस्तव सैन्यमध्ये   ॥09-016-031॥</td></tr>
<tr><td>तत्कर्म भीमस्य समीक्ष्य हृष्टा;स्ते पाण्डवानां प्रवरा रथौघाः। <br>नादं च चक्रुर्भृशमुत्स्मयन्तः; शङ्खांश्च दध्मुः शशिसंनिकाशान्   ॥09-016-032॥</td></tr>
<tr><td>तेनाथ शब्देन विभीषणेन; तवाभितप्तं बलमप्रहृष्टम्। <br>स्वेदाभिभूतं रुधिरोक्षिताङ्गं; विसंज्ञकल्पं च तथा विषण्णम्   ॥09-016-033॥</td></tr>
<tr><td>स मद्रराजः सहसावकीर्णो; भीमाग्रगैः पाण्डवयोधमुख्यैः। <br>युधिष्ठिरस्याभिमुखं जवेन; सिंहो यथा मृगहेतोः प्रयातः   ॥09-016-034॥</td></tr>
<tr><td>स धर्मराजो निहताश्वसूतं; क्रोधेन दीप्तज्वलनप्रकाशम्। <br>दृष्ट्वा तु मद्राधिपतिं स तूर्णं; समभ्यधावत्तमरिं बलेन   ॥09-016-035॥</td></tr>
<tr><td>गोविन्दवाक्यं त्वरितं विचिन्त्य; दध्रे मतिं शल्यविनाशनाय। <br>स धर्मराजो निहताश्वसूते; रथे तिष्ठञ्शक्तिमेवाभिकाङ्क्षन्   ॥09-016-036॥</td></tr>
<tr><td>तच्चापि शल्यस्य निशम्य कर्म; महात्मनो भागमथावशिष्टम्। <br>स्मृत्वा मनः शल्यवधे यतात्मा; यथोक्तमिन्द्रावरजस्य चक्रे   ॥09-016-037॥</td></tr>
<tr><td>स धर्मराजो मणिहेमदण्डां; जग्राह शक्तिं कनकप्रकाशाम्। <br>नेत्रे च दीप्ते सहसा विवृत्य; मद्राधिपं क्रुद्धमना निरैक्षत्   ॥09-016-038॥</td></tr>
<tr><td>निरीक्षितो वै नरदेव राज्ञा; पूतात्मना निर्हृतकल्मषेण। <br>अभून्न यद्भस्मसान्मद्रराज;स्तदद्भुतं मे प्रतिभाति राजन्   ॥09-016-039॥</td></tr>
<tr><td>ततस्तु शक्तिं रुचिरोग्रदण्डां; मणिप्रवालोज्ज्वलितां प्रदीप्ताम्। <br>चिक्षेप वेगात्सुभृशं महात्मा; मद्राधिपाय प्रवरः कुरूणाम्   ॥09-016-040॥</td></tr>
<tr><td>दीप्तामथैनां महता बलेन; सविस्फुलिङ्गां सहसा पतन्तीम्। <br>प्रैक्षन्त सर्वे कुरवः समेता; यथा युगान्ते महतीमिवोल्काम्   ॥09-016-041॥</td></tr>
<tr><td>तां कालरात्रीमिव पाशहस्तां; यमस्य धात्रीमिव चोग्ररूपाम्। <br>सब्रह्मदण्डप्रतिमाममोघां; ससर्ज यत्तो युधि धर्मराजः   ॥09-016-042॥</td></tr>
<tr><td>गन्धस्रगग्र्यासनपानभोजनै;रभ्यर्चितां पाण्डुसुतैः प्रयत्नात्। <br>संवर्तकाग्निप्रतिमां ज्वलन्तीं; कृत्यामथर्वाङ्गिरसीमिवोग्राम्   ॥09-016-043॥</td></tr>
<tr><td>ईशानहेतोः प्रतिनिर्मितां तां; त्वष्ट्रा रिपूणामसुदेहभक्षाम्। <br>भूम्यन्तरिक्षादिजलाशयानि; प्रसह्य भूतानि निहन्तुमीशाम्   ॥09-016-044॥</td></tr>
<tr><td>घण्टापताकामणिवज्रभाजं; वैडूर्यचित्रां तपनीयदण्डाम्। <br>त्वष्ट्रा प्रयत्नान्नियमेन कॢप्तां; ब्रह्मद्विषामन्तकरीममोघाम्   ॥09-016-045॥</td></tr>
<tr><td>बलप्रयत्नादधिरूढवेगां; मन्त्रैश्च घोरैरभिमन्त्रयित्वा। <br>ससर्ज मार्गेण च तां परेण; वधाय मद्राधिपतेस्तदानीम्   ॥09-016-046॥</td></tr>
<tr><td>हतोऽस्यसावित्यभिगर्जमानो; रुद्रोऽन्तकायान्तकरं यथेषुम्। <br>प्रसार्य बाहुं सुदृढं सुपाणिं; क्रोधेन नृत्यन्निव धर्मराजः   ॥09-016-047॥</td></tr>
<tr><td>तां सर्वशक्त्या प्रहितां स शक्तिं; युधिष्ठिरेणाप्रतिवार्यवीर्याम्। <br>प्रतिग्रहायाभिननर्द शल्यः; सम्यग्घुतामग्निरिवाज्यधाराम्   ॥09-016-048॥</td></tr>
<tr><td>सा तस्य मर्माणि विदार्य शुभ्र;मुरो विशालं च तथैव वर्म। <br>विवेश गां तोयमिवाप्रसक्ता; यशो विशालं नृपतेर्दहन्ती   ॥09-016-049॥</td></tr>
<tr><td>नासाक्षिकर्णास्यविनिःसृतेन; प्रस्यन्दता च व्रणसंभवेन। <br>संसिक्तगात्रो रुधिरेण सोऽभू;त्क्रौञ्चो यथा स्कन्दहतो महाद्रिः   ॥09-016-050॥</td></tr>
<tr><td>प्रसार्य बाहू स रथाद्गतो गां; संछिन्नवर्मा कुरुनन्दनेन। <br>महेन्द्रवाहप्रतिमो महात्मा; वज्राहतं शृङ्गमिवाचलस्य   ॥09-016-051॥</td></tr>
<tr><td>बाहू प्रसार्याभिमुखो धर्मराजस्य मद्रराट्। <br>ततो निपतितो भूमाविन्द्रध्वज इवोच्छ्रितः   ॥09-016-052॥</td></tr>
<tr><td>स तथा भिन्नसर्वाङ्गो रुधिरेण समुक्षितः। <br>प्रत्युद्गत इव प्रेम्णा भूम्या स नरपुंगवः   ॥09-016-053॥</td></tr>
<tr><td>प्रियया कान्तया कान्तः पतमान इवोरसि। <br>चिरं भुक्त्वा वसुमतीं प्रियां कान्तामिव प्रभुः। <br>सर्वैरङ्गैः समाश्लिष्य प्रसुप्त इव सोऽभवत्   ॥09-016-054॥</td></tr>
<tr><td>धर्म्ये धर्मात्मना युद्धे निहतो धर्मसूनुना। <br>सम्यग्घुत इव स्विष्टः प्रशान्तोऽग्निरिवाध्वरे   ॥09-016-055॥</td></tr>
<tr><td>शक्त्या विभिन्नहृदयं विप्रविद्धायुधध्वजम्। <br>संशान्तमपि मद्रेशं लक्ष्मीर्नैव व्यमुञ्चत   ॥09-016-056॥</td></tr>
<tr><td>ततो युधिष्ठिरश्चापमादायेन्द्रधनुष्प्रभम्। <br>व्यधमद्द्विषतः संख्ये खगराडिव पन्नगान्। <br>देहासून्निशितैर्भल्लै रिपूणां नाशयन्क्षणात्   ॥09-016-057॥</td></tr>
<tr><td>ततः पार्थस्य बाणौघैरावृताः सैनिकास्तव। <br>निमीलिताक्षाः क्षिण्वन्तो भृशमन्योन्यमर्दिताः। <br>संन्यस्तकवचा देहैर्विपत्रायुधजीविताः   ॥09-016-058॥</td></tr>
<tr><td>ततः शल्ये निपतिते मद्रराजानुजो युवा। <br>भ्रातुः सर्वैर्गुणैस्तुल्यो रथी पाण्डवमभ्ययात्   ॥09-016-059॥</td></tr>
<tr><td>विव्याध च नरश्रेष्ठो नाराचैर्बहुभिस्त्वरन्। <br>हतस्यापचितिं भ्रातुश्चिकीर्षुर्युद्धदुर्मदः   ॥09-016-060॥</td></tr>
<tr><td>तं विव्याधाशुगैः षड्भिर्धर्मराजस्त्वरन्निव। <br>कार्मुकं चास्य चिच्छेद क्षुराभ्यां ध्वजमेव च   ॥09-016-061॥</td></tr>
<tr><td>ततोऽस्य दीप्यमानेन सुदृढेन शितेन च। <br>प्रमुखे वर्तमानस्य भल्लेनापाहरच्छिरः   ॥09-016-062॥</td></tr>
<tr><td>सकुण्डलं तद्ददृशे पतमानं शिरो रथात्। <br>पुण्यक्षयमिव प्राप्य पतन्तं स्वर्गवासिनम्   ॥09-016-063॥</td></tr>
<tr><td>तस्यापकृष्टशीर्षं तच्छरीरं पतितं रथात्। <br>रुधिरेणावसिक्ताङ्गं दृष्ट्वा सैन्यमभज्यत   ॥09-016-064॥</td></tr>
<tr><td>विचित्रकवचे तस्मिन्हते मद्रनृपानुजे। <br>हाहाकारं विकुर्वाणाः कुरवो विप्रदुद्रुवुः   ॥09-016-065॥</td></tr>
<tr><td>शल्यानुजं हतं दृष्ट्वा तावकास्त्यक्तजीविताः। <br>वित्रेसुः पाण्डवभयाद्रजोध्वस्तास्तथा भृशम्   ॥09-016-066॥</td></tr>
<tr><td>तांस्तथा भज्यतस्त्रस्तान्कौरवान्भरतर्षभ। <br>शिनेर्नप्ता किरन्बाणैरभ्यवर्तत सात्यकिः   ॥09-016-067॥</td></tr>
<tr><td>तमायान्तं महेष्वासमप्रसह्यं दुरासदम्। <br>हार्दिक्यस्त्वरितो राजन्प्रत्यगृह्णादभीतवत्   ॥09-016-068॥</td></tr>
<tr><td>तौ समेतौ महात्मानौ वार्ष्णेयावपराजितौ। <br>हार्दिक्यः सात्यकिश्चैव सिंहाविव मदोत्कटौ   ॥09-016-069॥</td></tr>
<tr><td>इषुभिर्विमलाभासैश्छादयन्तौ परस्परम्। <br>अर्चिर्भिरिव सूर्यस्य दिवाकरसमप्रभौ   ॥09-016-070॥</td></tr>
<tr><td>चापमार्गबलोद्धूतान्मार्गणान्वृष्णिसिंहयोः। <br>आकाशे समपश्याम पतंगानिव शीघ्रगान्   ॥09-016-071॥</td></tr>
<tr><td>सात्यकिं दशभिर्विद्ध्वा हयांश्चास्य त्रिभिः शरैः। <br>चापमेकेन चिच्छेद हार्दिक्यो नतपर्वणा   ॥09-016-072॥</td></tr>
<tr><td>तन्निकृत्तं धनुः श्रेष्ठमपास्य शिनिपुंगवः। <br>अन्यदादत्त वेगेन वेगवत्तरमायुधम्   ॥09-016-073॥</td></tr>
<tr><td>तदादाय धनुः श्रेष्ठं वरिष्ठः सर्वधन्विनाम्। <br>हार्दिक्यं दशभिर्बाणैः प्रत्यविध्यत्स्तनान्तरे   ॥09-016-074॥</td></tr>
<tr><td>ततो रथं युगेषां च छित्त्वा भल्लैः सुसंयतैः। <br>अश्वांस्तस्यावधीत्तूर्णमुभौ च पार्ष्णिसारथी   ॥09-016-075॥</td></tr>
<tr><td>मद्रराजे हते राजन्विरथे कृतवर्मणि। <br>दुर्योधनबलं सर्वं पुनरासीत्पराङ्मुखम्   ॥09-016-076॥</td></tr>
<tr><td>तत्परे नावबुध्यन्त सैन्येन रजसा वृते। <br>बलं तु हतभूयिष्ठं तत्तदासीत्पराङ्मुखम्   ॥09-016-077॥</td></tr>
<tr><td>ततो मुहूर्तात्तेऽपश्यन्रजो भौमं समुत्थितम्। <br>विविधैः शोणितस्रावैः प्रशान्तं पुरुषर्षभ   ॥09-016-078॥</td></tr>
<tr><td>ततो दुर्योधनो दृष्ट्वा भग्नं स्वबलमन्तिकात्। <br>जवेनापततः पार्थानेकः सर्वानवारयत्   ॥09-016-079॥</td></tr>
<tr><td>पाण्डवान्सरथान्दृष्ट्वा धृष्टद्युम्नं च पार्षतम्। <br>आनर्तं च दुराधर्षं शितैर्बाणैरवाकिरत्   ॥09-016-080॥</td></tr>
<tr><td>तं परे नाभ्यवर्तन्त मर्त्या मृत्युमिवागतम्। <br>अथान्यं रथमास्थाय हार्दिक्योऽपि न्यवर्तत   ॥09-016-081॥</td></tr>
<tr><td>ततो युधिष्ठिरो राजा त्वरमाणो महारथः। <br>चतुर्भिर्निजघानाश्वान्पत्रिभिः कृतवर्मणः। <br>विव्याध गौतमं चापि षड्भिर्भल्लैः सुतेजनैः   ॥09-016-082॥</td></tr>
<tr><td>अश्वत्थामा ततो राज्ञा हताश्वं विरथीकृतम्। <br>समपोवाह हार्दिक्यं स्वरथेन युधिष्ठिरात्   ॥09-016-083॥</td></tr>
<tr><td>ततः शारद्वतोऽष्टाभिः प्रत्यविध्यद्युधिष्ठिरम्। <br>विव्याध चाश्वान्निशितैस्तस्याष्टाभिः शिलीमुखैः   ॥09-016-084॥</td></tr>
<tr><td>एवमेतन्महाराज युद्धशेषमवर्तत। <br>तव दुर्मन्त्रिते राजन्सहपुत्रस्य भारत   ॥09-016-085॥</td></tr>
<tr><td>तस्मिन्महेष्वासवरे विशस्ते; संग्राममध्ये कुरुपुंगवेन। <br>पार्थाः समेताः परमप्रहृष्टाः; शङ्खान्प्रदध्मुर्हतमीक्ष्य शल्यम्   ॥09-016-086॥</td></tr>
<tr><td>युधिष्ठिरं च प्रशशंसुराजौ; पुरा सुरा वृत्रवधे यथेन्द्रम्। <br>चक्रुश्च नानाविधवाद्यशब्दा;न्निनादयन्तो वसुधां समन्तात्   ॥09-016-087॥</td></tr>
</table>
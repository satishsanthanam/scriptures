<table border = "1"><tr><td>Verse</td></tr>
<tr><td> संजय उवाच। <br>शृणु राजन्नवहितो यथा वृत्तो महान्क्षयः। <br>कुरूणां पाण्डवानां च समासाद्य परस्परम्   ॥09-003-001॥</td></tr>
<tr><td>निहते सूतपुत्रे तु पाण्डवेन महात्मना। <br>विद्रुतेषु च सैन्येषु समानीतेषु चासकृत्   ॥09-003-002॥</td></tr>
<tr><td>विमुखे तव पुत्रे तु शोकोपहतचेतसि। <br>भृशोद्विग्नेषु सैन्येषु दृष्ट्वा पार्थस्य विक्रमम्   ॥09-003-003॥</td></tr>
<tr><td>ध्यायमानेषु सैन्येषु दुःखं प्राप्तेषु भारत। <br>बलानां मथ्यमानानां श्रुत्वा निनदमुत्तमम्   ॥09-003-004॥</td></tr>
<tr><td>अभिज्ञानं नरेन्द्राणां विकृतं प्रेक्ष्य संयुगे। <br>पतितान्रथनीडांश्च रथांश्चापि महात्मनाम्   ॥09-003-005॥</td></tr>
<tr><td>रणे विनिहतान्नागान्दृष्ट्वा पत्तींश्च मारिष। <br>आयोधनं चातिघोरं रुद्रस्याक्रीडसंनिभम्   ॥09-003-006॥</td></tr>
<tr><td>अप्रख्यातिं गतानां तु राज्ञां शतसहस्रशः। <br>कृपाविष्टः कृपो राजन्वयःशीलसमन्वितः   ॥09-003-007॥</td></tr>
<tr><td>अब्रवीत्तत्र तेजस्वी सोऽभिसृत्य जनाधिपम्। <br>दुर्योधनं मन्युवशाद्वचनं वचनक्षमः   ॥09-003-008॥</td></tr>
<tr><td>दुर्योधन निबोधेदं यत्त्वा वक्ष्यामि कौरव। <br>श्रुत्वा कुरु महाराज यदि ते रोचतेऽनघ   ॥09-003-009॥</td></tr>
<tr><td>न युद्धधर्माच्छ्रेयान्वै पन्था राजेन्द्र विद्यते। <br>यं समाश्रित्य युध्यन्ते क्षत्रियाः क्षत्रियर्षभ   ॥09-003-010॥</td></tr>
<tr><td>पुत्रो भ्राता पिता चैव स्वस्रेयो मातुलस्तथा। <br>संबन्धिबान्धवाश्चैव योध्या वै क्षत्रजीविना   ॥09-003-011॥</td></tr>
<tr><td>वधे चैव परो धर्मस्तथाधर्मः पलायने। <br>ते स्म घोरां समापन्ना जीविकां जीवितार्थिनः   ॥09-003-012॥</td></tr>
<tr><td>तत्र त्वां प्रतिवक्ष्यामि किंचिदेव हितं वचः। <br>हते भीष्मे च द्रोणे च कर्णे चैव महारथे   ॥09-003-013॥</td></tr>
<tr><td>जयद्रथे च निहते तव भ्रातृषु चानघ। <br>लक्ष्मणे तव पुत्रे च किं शेषं पर्युपास्महे   ॥09-003-014॥</td></tr>
<tr><td>येषु भारं समासज्य राज्ये मतिमकुर्महि। <br>ते संत्यज्य तनूर्याताः शूरा ब्रह्मविदां गतिम्   ॥09-003-015॥</td></tr>
<tr><td>वयं त्विह विनाभूता गुणवद्भिर्महारथैः। <br>कृपणं वर्तयिष्याम पातयित्वा नृपान्बहून्   ॥09-003-016॥</td></tr>
<tr><td>सर्वैरपि च जीवद्भिर्बीभत्सुरपराजितः। <br>कृष्णनेत्रो महाबाहुर्देवैरपि दुरासदः   ॥09-003-017॥</td></tr>
<tr><td>इन्द्रकार्मुकवज्राभमिन्द्रकेतुमिवोच्छ्रितम्। <br>वानरं केतुमासाद्य संचचाल महाचमूः   ॥09-003-018॥</td></tr>
<tr><td>सिंहनादेन भीमस्य पाञ्चजन्यस्वनेन च। <br>गाण्डीवस्य च निर्घोषात्संहृष्यन्ति मनांसि नः   ॥09-003-019॥</td></tr>
<tr><td>चरन्तीव महाविद्युन्मुष्णन्ती नयनप्रभाम्। <br>अलातमिव चाविद्धं गाण्डीवं समदृश्यत   ॥09-003-020॥</td></tr>
<tr><td>जाम्बूनदविचित्रं च धूयमानं महद्धनुः। <br>दृश्यते दिक्षु सर्वासु विद्युदभ्रघनेष्विव   ॥09-003-021॥</td></tr>
<tr><td>उह्यमानश्च कृष्णेन वायुनेव बलाहकः। <br>तावकं तद्बलं राजन्नर्जुनोऽस्त्रविदां वरः। <br>गहनं शिशिरे कक्षं ददाहाग्निरिवोत्थितः   ॥09-003-022॥</td></tr>
<tr><td>गाहमानमनीकानि महेन्द्रसदृशप्रभम्। <br>धनंजयमपश्याम चतुर्दन्तमिव द्विपम्   ॥09-003-023॥</td></tr>
<tr><td>विक्षोभयन्तं सेनां ते त्रासयन्तं च पार्थिवान्। <br>धनंजयमपश्याम नलिनीमिव कुञ्जरम्   ॥09-003-024॥</td></tr>
<tr><td>त्रासयन्तं तथा योधान्धनुर्घोषेण पाण्डवम्। <br>भूय एनमपश्याम सिंहं मृगगणा इव   ॥09-003-025॥</td></tr>
<tr><td>सर्वलोकमहेष्वासौ वृषभौ सर्वधन्विनाम्। <br>आमुक्तकवचौ कृष्णौ लोकमध्ये विरेजतुः   ॥09-003-026॥</td></tr>
<tr><td>अद्य सप्तदशाहानि वर्तमानस्य भारत। <br>संग्रामस्यातिघोरस्य वध्यतां चाभितो युधि   ॥09-003-027॥</td></tr>
<tr><td>वायुनेव विधूतानि तवानीकानि सर्वशः। <br>शरदम्भोदजालानि व्यशीर्यन्त समन्ततः   ॥09-003-028॥</td></tr>
<tr><td>तां नावमिव पर्यस्तां भ्रान्तवातां महार्णवे। <br>तव सेनां महाराज सव्यसाची व्यकम्पयत्   ॥09-003-029॥</td></tr>
<tr><td>क्व नु ते सूतपुत्रोऽभूत्क्व नु द्रोणः सहानुगः। <br>अहं क्व च क्व चात्मा ते हार्दिक्यश्च तथा क्व नु। <br>दुःशासनश्च भ्राता ते भ्रातृभिः सहितः क्व नु   ॥09-003-030॥</td></tr>
<tr><td>बाणगोचरसंप्राप्तं प्रेक्ष्य चैव जयद्रथम्। <br>संबन्धिनस्ते भ्रातॄंश्च सहायान्मातुलांस्तथा   ॥09-003-031॥</td></tr>
<tr><td>सर्वान्विक्रम्य मिषतो लोकांश्चाक्रम्य मूर्धनि। <br>जयद्रथो हतो राजन्किं नु शेषमुपास्महे   ॥09-003-032॥</td></tr>
<tr><td>को वेह स पुमानस्ति यो विजेष्यति पाण्डवम्। <br>तस्य चास्त्राणि दिव्यानि विविधानि महात्मनः। <br>गाण्डीवस्य च निर्घोषो वीर्याणि हरते हि नः   ॥09-003-033॥</td></tr>
<tr><td>नष्टचन्द्रा यथा रात्रिः सेनेयं हतनायका। <br>नागभग्नद्रुमा शुष्का नदीवाकुलतां गता   ॥09-003-034॥</td></tr>
<tr><td>ध्वजिन्यां हतनेत्रायां यथेष्टं श्वेतवाहनः। <br>चरिष्यति महाबाहुः कक्षेऽग्निरिव संज्वलन्   ॥09-003-035॥</td></tr>
<tr><td>सात्यकेश्चैव यो वेगो भीमसेनस्य चोभयोः। <br>दारयेत गिरीन्सर्वाञ्शोषयेत च सागरान्   ॥09-003-036॥</td></tr>
<tr><td>उवाच वाक्यं यद्भीमः सभामध्ये विशां पते। <br>कृतं तत्सकलं तेन भूयश्चैव करिष्यति   ॥09-003-037॥</td></tr>
<tr><td>प्रमुखस्थे तदा कर्णे बलं पाण्डवरक्षितम्। <br>दुरासदं तथा गुप्तं गूढं गाण्डीवधन्वना   ॥09-003-038॥</td></tr>
<tr><td>युष्माभिस्तानि चीर्णानि यान्यसाधूनि साधुषु। <br>अकारणकृतान्येव तेषां वः फलमागतम्   ॥09-003-039॥</td></tr>
<tr><td>आत्मनोऽर्थे त्वया लोको यत्नतः सर्व आहृतः। <br>स ते संशयितस्तात आत्मा च भरतर्षभ   ॥09-003-040॥</td></tr>
<tr><td>रक्ष दुर्योधनात्मानमात्मा सर्वस्य भाजनम्। <br>भिन्ने हि भाजने तात दिशो गच्छति तद्गतम्   ॥09-003-041॥</td></tr>
<tr><td>हीयमानेन वै संधिः पर्येष्टव्यः समेन च। <br>विग्रहो वर्धमानेन नीतिरेषा बृहस्पतेः   ॥09-003-042॥</td></tr>
<tr><td>ते वयं पाण्डुपुत्रेभ्यो हीनाः स्वबलशक्तितः। <br>अत्र ते पाण्डवैः सार्धं संधिं मन्ये क्षमं प्रभो   ॥09-003-043॥</td></tr>
<tr><td>न जानीते हि यः श्रेयः श्रेयसश्चावमन्यते। <br>स क्षिप्रं भ्रश्यते राज्यान्न च श्रेयोऽनुविन्दति   ॥09-003-044॥</td></tr>
<tr><td>प्रणिपत्य हि राजानं राज्यं यदि लभेमहि। <br>श्रेयः स्यान्न तु मौढ्येन राजन्गन्तुं पराभवम्   ॥09-003-045॥</td></tr>
<tr><td>वैचित्रवीर्यवचनात्कृपाशीलो युधिष्ठिरः। <br>विनियुञ्जीत राज्ये त्वां गोविन्दवचनेन च   ॥09-003-046॥</td></tr>
<tr><td>यद्ब्रूयाद्धि हृषीकेशो राजानमपराजितम्। <br>अर्जुनं भीमसेनं च सर्वं कुर्युरसंशयम्   ॥09-003-047॥</td></tr>
<tr><td>नातिक्रमिष्यते कृष्णो वचनं कौरवस्य ह। <br>धृतराष्ट्रस्य मन्येऽहं नापि कृष्णस्य पाण्डवः   ॥09-003-048॥</td></tr>
<tr><td>एतत्क्षममहं मन्ये तव पार्थैरविग्रहम्। <br>न त्वा ब्रवीमि कार्पण्यान्न प्राणपरिरक्षणात्। <br>पथ्यं राजन्ब्रवीमि त्वां तत्परासुः स्मरिष्यसि   ॥09-003-049॥</td></tr>
<tr><td>इति वृद्धो विलप्यैतत्कृपः शारद्वतो वचः। <br>दीर्घमुष्णं च निःश्वस्य शुशोच च मुमोह च   ॥09-003-050॥</td></tr>
</table>
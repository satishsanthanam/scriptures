<table border = "1"><tr><td>Verse</td></tr>
<tr><td> संजय उवाच। <br>ततः प्रववृते युद्धं कुरूणां भयवर्धनम्। <br>सृञ्जयैः सह राजेन्द्र घोरं देवासुरोपमम्   ॥09-008-001॥</td></tr>
<tr><td>नरा रथा गजौघाश्च सादिनश्च सहस्रशः। <br>वाजिनश्च पराक्रान्ताः समाजग्मुः परस्परम्   ॥09-008-002॥</td></tr>
<tr><td>नागानां भीमरूपाणां द्रवतां निस्वनो महान्। <br>अश्रूयत यथा काले जलदानां नभस्तले   ॥09-008-003॥</td></tr>
<tr><td>नागैरभ्याहताः केचित्सरथा रथिनोऽपतन्। <br>व्यद्रवन्त रणे वीरा द्राव्यमाणा मदोत्कटैः   ॥09-008-004॥</td></tr>
<tr><td>हयौघान्पादरक्षांश्च रथिनस्तत्र शिक्षिताः। <br>शरैः संप्रेषयामासुः परलोकाय भारत   ॥09-008-005॥</td></tr>
<tr><td>सादिनः शिक्षिता राजन्परिवार्य महारथान्। <br>विचरन्तो रणेऽभ्यघ्नन्प्रासशक्त्यृष्टिभिस्तथा   ॥09-008-006॥</td></tr>
<tr><td>धन्विनः पुरुषाः केचित्संनिवार्य महारथान्। <br>एकं बहव आसाद्य प्रेषयेयुर्यमक्षयम्   ॥09-008-007॥</td></tr>
<tr><td>नागं रथवरांश्चान्ये परिवार्य महारथाः। <br>सोत्तरायुधिनं जघ्नुर्द्रवमाणा महारवम्   ॥09-008-008॥</td></tr>
<tr><td>तथा च रथिनं क्रुद्धं विकिरन्तं शरान्बहून्। <br>नागा जघ्नुर्महाराज परिवार्य समन्ततः   ॥09-008-009॥</td></tr>
<tr><td>नागो नागमभिद्रुत्य रथी च रथिनं रणे। <br>शक्तितोमरनाराचैर्निजघ्नुस्तत्र तत्र ह   ॥09-008-010॥</td></tr>
<tr><td>पादातानवमृद्नन्तो रथवारणवाजिनः। <br>रणमध्ये व्यदृश्यन्त कुर्वन्तो महदाकुलम्   ॥09-008-011॥</td></tr>
<tr><td>हयाश्च पर्यधावन्त चामरैरुपशोभिताः। <br>हंसा हिमवतः प्रस्थे पिबन्त इव मेदिनीम्   ॥09-008-012॥</td></tr>
<tr><td>तेषां तु वाजिनां भूमिः खुरैश्चित्रा विशां पते। <br>अशोभत यथा नारी करजक्षतविक्षता   ॥09-008-013॥</td></tr>
<tr><td>वाजिनां खुरशब्देन रथनेमिस्वनेन च। <br>पत्तीनां चापि शब्देन नागानां बृंहितेन च   ॥09-008-014॥</td></tr>
<tr><td>वादित्राणां च घोषेण शङ्खानां निस्वनेन च। <br>अभवन्नादिता भूमिर्निर्घातैरिव भारत   ॥09-008-015॥</td></tr>
<tr><td>धनुषां कूजमानानां निस्त्रिंशानां च दीप्यताम्। <br>कवचानां प्रभाभिश्च न प्राज्ञायत किंचन   ॥09-008-016॥</td></tr>
<tr><td>बहवो बाहवश्छिन्ना नागराजकरोपमाः। <br>उद्वेष्टन्ते विवेष्टन्ते वेगं कुर्वन्ति दारुणम्   ॥09-008-017॥</td></tr>
<tr><td>शिरसां च महाराज पततां वसुधातले। <br>च्युतानामिव तालेभ्यः फलानां श्रूयते स्वनः   ॥09-008-018॥</td></tr>
<tr><td>शिरोभिः पतितैर्भाति रुधिरार्द्रैर्वसुंधरा। <br>तपनीयनिभैः काले नलिनैरिव भारत   ॥09-008-019॥</td></tr>
<tr><td>उद्वृत्तनयनैस्तैस्तु गतसत्त्वैः सुविक्षतैः। <br>व्यभ्राजत महाराज पुण्डरीकैरिवावृता   ॥09-008-020॥</td></tr>
<tr><td>बाहुभिश्चन्दनादिग्धैः सकेयूरैर्महाधनैः। <br>पतितैर्भाति राजेन्द्र मही शक्रध्वजैरिव   ॥09-008-021॥</td></tr>
<tr><td>ऊरुभिश्च नरेन्द्राणां विनिकृत्तैर्महाहवे। <br>हस्तिहस्तोपमैरन्यैः संवृतं तद्रणाङ्गणम्   ॥09-008-022॥</td></tr>
<tr><td>कबन्धशतसंकीर्णं छत्रचामरशोभितम्। <br>सेनावनं तच्छुशुभे वनं पुष्पाचितं यथा   ॥09-008-023॥</td></tr>
<tr><td>तत्र योधा महाराज विचरन्तो ह्यभीतवत्। <br>दृश्यन्ते रुधिराक्ताङ्गाः पुष्पिता इव किंशुकाः   ॥09-008-024॥</td></tr>
<tr><td>मातङ्गाश्चाप्यदृश्यन्त शरतोमरपीडिताः। <br>पतन्तस्तत्र तत्रैव छिन्नाभ्रसदृशा रणे   ॥09-008-025॥</td></tr>
<tr><td>गजानीकं महाराज वध्यमानं महात्मभिः। <br>व्यदीर्यत दिशः सर्वा वातनुन्ना घना इव   ॥09-008-026॥</td></tr>
<tr><td>ते गजा घनसंकाशाः पेतुरुर्व्यां समन्ततः। <br>वज्ररुग्णा इव बभुः पर्वता युगसंक्षये   ॥09-008-027॥</td></tr>
<tr><td>हयानां सादिभिः सार्धं पतितानां महीतले। <br>राशयः संप्रदृश्यन्ते गिरिमात्रास्ततस्ततः   ॥09-008-028॥</td></tr>
<tr><td>संजज्ञे रणभूमौ तु परलोकवहा नदी। <br>शोणितोदा रथावर्ता ध्वजवृक्षास्थिशर्करा   ॥09-008-029॥</td></tr>
<tr><td>भुजनक्रा धनुःस्रोता हस्तिशैला हयोपला। <br>मेदोमज्जाकर्दमिनी छत्रहंसा गदोडुपा   ॥09-008-030॥</td></tr>
<tr><td>कवचोष्णीषसंछन्ना पताकारुचिरद्रुमा। <br>चक्रचक्रावलीजुष्टा त्रिवेणूदण्डकावृता   ॥09-008-031॥</td></tr>
<tr><td>शूराणां हर्षजननी भीरूणां भयवर्धिनी। <br>प्रावर्तत नदी रौद्रा कुरुसृञ्जयसंकुला   ॥09-008-032॥</td></tr>
<tr><td>तां नदीं पितृलोकाय वहन्तीमतिभैरवाम्। <br>तेरुर्वाहननौभिस्ते शूराः परिघबाहवः   ॥09-008-033॥</td></tr>
<tr><td>वर्तमाने तथा युद्धे निर्मर्यादे विशां पते। <br>चतुरङ्गक्षये घोरे पूर्वं देवासुरोपमे   ॥09-008-034॥</td></tr>
<tr><td>अक्रोशन्बान्धवानन्ये तत्र तत्र परंतप। <br>क्रोशद्भिर्बान्धवैश्चान्ये भयार्ता न निवर्तिरे   ॥09-008-035॥</td></tr>
<tr><td>निर्मर्यादे तथा युद्धे वर्तमाने भयानके। <br>अर्जुनो भीमसेनश्च मोहयां चक्रतुः परान्   ॥09-008-036॥</td></tr>
<tr><td>सा वध्यमाना महती सेना तव जनाधिप। <br>अमुह्यत्तत्र तत्रैव योषिन्मदवशादिव   ॥09-008-037॥</td></tr>
<tr><td>मोहयित्वा च तां सेनां भीमसेनधनंजयौ। <br>दध्मतुर्वारिजौ तत्र सिंहनादं च नेदतुः   ॥09-008-038॥</td></tr>
<tr><td>श्रुत्वैव तु महाशब्दं धृष्टद्युम्नशिखण्डिनौ। <br>धर्मराजं पुरस्कृत्य मद्रराजमभिद्रुतौ   ॥09-008-039॥</td></tr>
<tr><td>तत्राश्चर्यमपश्याम घोररूपं विशां पते। <br>शल्येन संगताः शूरा यदयुध्यन्त भागशः   ॥09-008-040॥</td></tr>
<tr><td>माद्रीपुत्रौ सरभसौ कृतास्त्रौ युद्धदुर्मदौ। <br>अभ्ययातां त्वरायुक्तौ जिगीषन्तौ बलं तव   ॥09-008-041॥</td></tr>
<tr><td>ततो न्यवर्तत बलं तावकं भरतर्षभ। <br>शरैः प्रणुन्नं बहुधा पाण्डवैर्जितकाशिभिः   ॥09-008-042॥</td></tr>
<tr><td>वध्यमाना चमूः सा तु पुत्राणां प्रेक्षतां तव। <br>भेजे दिशो महाराज प्रणुन्ना दृढधन्विभिः। <br>हाहाकारो महाञ्जज्ञे योधानां तव भारत   ॥09-008-043॥</td></tr>
<tr><td>तिष्ठ तिष्ठेति वागासीद्द्रावितानां महात्मनाम्। <br>क्षत्रियाणां तदान्योन्यं संयुगे जयमिच्छताम्। <br>आद्रवन्नेव भग्नास्ते पाण्डवैस्तव सैनिकाः   ॥09-008-044॥</td></tr>
<tr><td>त्यक्त्वा युद्धे प्रियान्पुत्रान्भ्रातॄनथ पितामहान्। <br>मातुलान्भागिनेयांश्च तथा संबन्धिबान्धवान्   ॥09-008-045॥</td></tr>
<tr><td>हयान्द्विपांस्त्वरयन्तो योधा जग्मुः समन्ततः। <br>आत्मत्राणकृतोत्साहास्तावका भरतर्षभ   ॥09-008-046॥</td></tr>
</table>
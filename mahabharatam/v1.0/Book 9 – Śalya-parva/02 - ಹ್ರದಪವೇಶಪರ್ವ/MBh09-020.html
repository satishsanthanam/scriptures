<table border = "1"><tr><td>Verse</td></tr>
<tr><td> संजय उवाच। <br>तस्मिंस्तु निहते शूरे शाल्वे समितिशोभने। <br>तवाभज्यद्बलं वेगाद्वातेनेव महाद्रुमः   ॥09-020-001॥</td></tr>
<tr><td>तत्प्रभग्नं बलं दृष्ट्वा कृतवर्मा महारथः। <br>दधार समरे शूरः शत्रुसैन्यं महाबलः   ॥09-020-002॥</td></tr>
<tr><td>संनिवृत्तास्तु ते शूरा दृष्ट्वा सात्वतमाहवे। <br>शैलोपमं स्थितं राजन्कीर्यमाणं शरैर्युधि   ॥09-020-003॥</td></tr>
<tr><td>ततः प्रववृते युद्धं कुरूणां पाण्डवैः सह। <br>निवृत्तानां महाराज मृत्युं कृत्वा निवर्तनम्   ॥09-020-004॥</td></tr>
<tr><td>तत्राश्चर्यमभूद्युद्धं सात्वतस्य परैः सह। <br>यदेको वारयामास पाण्डुसेनां दुरासदाम्   ॥09-020-005॥</td></tr>
<tr><td>तेषामन्योन्यसुहृदां कृते कर्मणि दुष्करे। <br>सिंहनादः प्रहृष्टानां दिवःस्पृक्सुमहानभूत्   ॥09-020-006॥</td></tr>
<tr><td>तेन शब्देन वित्रस्तान्पाञ्चालान्भरतर्षभ। <br>शिनेर्नप्ता महाबाहुरन्वपद्यत सात्यकिः   ॥09-020-007॥</td></tr>
<tr><td>स समासाद्य राजानं क्षेमधूर्तिं महाबलम्। <br>सप्तभिर्निशितैर्बाणैरनयद्यमसादनम्   ॥09-020-008॥</td></tr>
<tr><td>तमायान्तं महाबाहुं प्रवपन्तं शिताञ्शरान्। <br>जवेनाभ्यपतद्धीमान्हार्दिक्यः शिनिपुंगवम्   ॥09-020-009॥</td></tr>
<tr><td>तौ सिंहाविव नर्दन्तौ धन्विनौ रथिनां वरौ। <br>अन्योन्यमभ्यधावेतां शस्त्रप्रवरधारिणौ   ॥09-020-010॥</td></tr>
<tr><td>पाण्डवाः सह पाञ्चालैर्योधाश्चान्ये नृपोत्तमाः। <br>प्रेक्षकाः समपद्यन्त तयोः पुरुषसिंहयोः   ॥09-020-011॥</td></tr>
<tr><td>नाराचैर्वत्सदन्तैश्च वृष्ण्यन्धकमहारथौ। <br>अभिजघ्नतुरन्योन्यं प्रहृष्टाविव कुञ्जरौ   ॥09-020-012॥</td></tr>
<tr><td>चरन्तौ विविधान्मार्गान्हार्दिक्यशिनिपुंगवौ। <br>मुहुरन्तर्दधाते तौ बाणवृष्ट्या परस्परम्   ॥09-020-013॥</td></tr>
<tr><td>चापवेगबलोद्धूतान्मार्गणान्वृष्णिसिंहयोः। <br>आकाशे समपश्याम पतंगानिव शीघ्रगान्   ॥09-020-014॥</td></tr>
<tr><td>तमेकं सत्यकर्माणमासाद्य हृदिकात्मजः। <br>अविध्यन्निशितैर्बाणैश्चतुर्भिश्चतुरो हयान्   ॥09-020-015॥</td></tr>
<tr><td>स दीर्घबाहुः संक्रुद्धस्तोत्त्रार्दित इव द्विपः। <br>अष्टाभिः कृतवर्माणमविध्यत्परमेषुभिः   ॥09-020-016॥</td></tr>
<tr><td>ततः पूर्णायतोत्सृष्टैः कृतवर्मा शिलाशितैः। <br>सात्यकिं त्रिभिराहत्य धनुरेकेन चिच्छिदे   ॥09-020-017॥</td></tr>
<tr><td>निकृत्तं तद्धनुःश्रेष्ठमपास्य शिनिपुंगवः। <br>अन्यदादत्त वेगेन शैनेयः सशरं धनुः   ॥09-020-018॥</td></tr>
<tr><td>तदादाय धनुःश्रेष्ठं वरिष्ठः सर्वधन्विनाम्। <br>आरोप्य च महावीर्यो महाबुद्धिर्महाबलः   ॥09-020-019॥</td></tr>
<tr><td>अमृष्यमाणो धनुषश्छेदनं कृतवर्मणा। <br>कुपितोऽतिरथः शीघ्रं कृतवर्माणमभ्ययात्   ॥09-020-020॥</td></tr>
<tr><td>ततः सुनिशितैर्बाणैर्दशभिः शिनिपुंगवः। <br>जघान सूतमश्वांश्च ध्वजं च कृतवर्मणः   ॥09-020-021॥</td></tr>
<tr><td>ततो राजन्महेष्वासः कृतवर्मा महारथः। <br>हताश्वसूतं संप्रेक्ष्य रथं हेमपरिष्कृतम्   ॥09-020-022॥</td></tr>
<tr><td>रोषेण महताविष्टः शूलमुद्यम्य मारिष। <br>चिक्षेप भुजवेगेन जिघांसुः शिनिपुंगवम्   ॥09-020-023॥</td></tr>
<tr><td>तच्छूलं सात्वतो ह्याजौ निर्भिद्य निशितैः शरैः। <br>चूर्णितं पातयामास मोहयन्निव माधवम्। <br>ततोऽपरेण भल्लेन हृद्येनं समताडयत्   ॥09-020-024॥</td></tr>
<tr><td>स युद्धे युयुधानेन हताश्वो हतसारथिः। <br>कृतवर्मा कृतास्त्रेण धरणीमन्वपद्यत   ॥09-020-025॥</td></tr>
<tr><td>तस्मिन्सात्यकिना वीरे द्वैरथे विरथीकृते। <br>समपद्यत सर्वेषां सैन्यानां सुमहद्भयम्   ॥09-020-026॥</td></tr>
<tr><td>पुत्रस्य तव चात्यर्थं विषादः समपद्यत। <br>हतसूते हताश्वे च विरथे कृतवर्मणि   ॥09-020-027॥</td></tr>
<tr><td>हताश्वं च समालक्ष्य हतसूतमरिंदमम्। <br>अभ्यधावत्कृपो राजञ्जिघांसुः शिनिपुंगवम्   ॥09-020-028॥</td></tr>
<tr><td>तमारोप्य रथोपस्थे मिषतां सर्वधन्विनाम्। <br>अपोवाह महाबाहुस्तूर्णमायोधनादपि   ॥09-020-029॥</td></tr>
<tr><td>शैनेयेऽधिष्ठिते राजन्विरथे कृतवर्मणि। <br>दुर्योधनबलं सर्वं पुनरासीत्पराङ्मुखम्   ॥09-020-030॥</td></tr>
<tr><td>तत्परे नावबुध्यन्त सैन्येन रजसावृते। <br>तावकाः प्रद्रुता राजन्दुर्योधनमृते नृपम्   ॥09-020-031॥</td></tr>
<tr><td>दुर्योधनस्तु संप्रेक्ष्य भग्नं स्वबलमन्तिकात्। <br>जवेनाभ्यपतत्तूर्णं सर्वांश्चैको न्यवारयत्   ॥09-020-032॥</td></tr>
<tr><td>पाण्डूंश्च सर्वान्संक्रुद्धो धृष्टद्युम्नं च पार्षतम्। <br>शिखण्डिनं द्रौपदेयान्पाञ्चालानां च ये गणाः   ॥09-020-033॥</td></tr>
<tr><td>केकयान्सोमकांश्चैव पाञ्चालांश्चैव मारिष। <br>असंभ्रमं दुराधर्षः शितैरस्त्रैरवारयत्   ॥09-020-034॥</td></tr>
<tr><td>अतिष्ठदाहवे यत्तः पुत्रस्तव महाबलः। <br>यथा यज्ञे महानग्निर्मन्त्रपूतः प्रकाशयन्   ॥09-020-035॥</td></tr>
<tr><td>तं परे नाभ्यवर्तन्त मर्त्या मृत्युमिवाहवे। <br>अथान्यं रथमास्थाय हार्दिक्यः समपद्यत   ॥09-020-036॥</td></tr>
</table>
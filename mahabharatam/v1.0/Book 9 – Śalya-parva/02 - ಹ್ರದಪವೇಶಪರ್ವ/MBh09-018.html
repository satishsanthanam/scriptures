<table border = "1"><tr><td>Verse</td></tr>
<tr><td> संजय उवाच। <br>पातिते युधि दुर्धर्षे मद्रराजे महारथे। <br>तावकास्तव पुत्राश्च प्रायशो विमुखाभवन्   ॥09-018-001॥</td></tr>
<tr><td>वणिजो नावि भिन्नायां यथागाधेऽप्लवेऽर्णवे। <br>अपारे पारमिच्छन्तो हते शूरे महात्मनि   ॥09-018-002॥</td></tr>
<tr><td>मद्रराजे महाराज वित्रस्ताः शरविक्षताः। <br>अनाथा नाथमिच्छन्तो मृगाः सिंहार्दिता इव   ॥09-018-003॥</td></tr>
<tr><td>वृषा यथा भग्नशृङ्गाः शीर्णदन्ता गजा इव। <br>मध्याह्ने प्रत्यपायाम निर्जिता धर्मसूनुना   ॥09-018-004॥</td></tr>
<tr><td>न संधातुमनीकानि न च राजन्पराक्रमे। <br>आसीद्बुद्धिर्हते शल्ये तव योधस्य कस्यचित्   ॥09-018-005॥</td></tr>
<tr><td>भीष्मे द्रोणे च निहते सूतपुत्रे च भारत। <br>यद्दुःखं तव योधानां भयं चासीद्विशां पते। <br>तद्भयं स च नः शोको भूय एवाभ्यवर्तत   ॥09-018-006॥</td></tr>
<tr><td>निराशाश्च जये तस्मिन्हते शल्ये महारथे। <br>हतप्रवीरा विध्वस्ता विकृत्ताश्च शितैः शरैः। <br>मद्रराजे हते राजन्योधास्ते प्राद्रवन्भयात्   ॥09-018-007॥</td></tr>
<tr><td>अश्वानन्ये गजानन्ये रथानन्ये महारथाः। <br>आरुह्य जवसंपन्नाः पादाताः प्राद्रवन्भयात्   ॥09-018-008॥</td></tr>
<tr><td>द्विसाहस्राश्च मातङ्गा गिरिरूपाः प्रहारिणः। <br>संप्राद्रवन्हते शल्ये अङ्कुशाङ्गुष्ठचोदिताः   ॥09-018-009॥</td></tr>
<tr><td>ते रणाद्भरतश्रेष्ठ तावकाः प्राद्रवन्दिशः। <br>धावन्तश्चाप्यदृश्यन्त श्वसमानाः शरातुराः   ॥09-018-010॥</td></tr>
<tr><td>तान्प्रभग्नान्द्रुतान्दृष्ट्वा हतोत्साहान्पराजितान्। <br>अभ्यद्रवन्त पाञ्चालाः पाण्डवाश्च जयैषिणः   ॥09-018-011॥</td></tr>
<tr><td>बाणशब्दरवश्चापि सिंहनादश्च पुष्कलः। <br>शङ्खशब्दश्च शूराणां दारुणः समपद्यत   ॥09-018-012॥</td></tr>
<tr><td>दृष्ट्वा तु कौरवं सैन्यं भयत्रस्तं प्रविद्रुतम्। <br>अन्योन्यं समभाषन्त पाञ्चालाः पाण्डवैः सह   ॥09-018-013॥</td></tr>
<tr><td>अद्य राजा सत्यधृतिर्जितामित्रो युधिष्ठिरः। <br>अद्य दुर्योधनो हीनो दीप्तया नृपतिश्रिया   ॥09-018-014॥</td></tr>
<tr><td>अद्य श्रुत्वा हतं पुत्रं धृतराष्ट्रो जनेश्वरः। <br>निःसंज्ञः पतितो भूमौ किल्बिषं प्रतिपद्यताम्   ॥09-018-015॥</td></tr>
<tr><td>अद्य जानातु कौन्तेयं समर्थं सर्वधन्विनाम्। <br>अद्यात्मानं च दुर्मेधा गर्हयिष्यति पापकृत्। <br>अद्य क्षत्तुर्वचः सत्यं स्मरतां ब्रुवतो हितम्   ॥09-018-016॥</td></tr>
<tr><td>अद्यप्रभृति पार्थांश्च प्रेष्यभूत उपाचरन्। <br>विजानातु नृपो दुःखं यत्प्राप्तं पाण्डुनन्दनैः   ॥09-018-017॥</td></tr>
<tr><td>अद्य कृष्णस्य माहात्म्यं जानातु स महीपतिः। <br>अद्यार्जुनधनुर्घोषं घोरं जानातु संयुगे   ॥09-018-018॥</td></tr>
<tr><td>अस्त्राणां च बलं सर्वं बाह्वोश्च बलमाहवे। <br>अद्य ज्ञास्यति भीमस्य बलं घोरं महात्मनः   ॥09-018-019॥</td></tr>
<tr><td>हते दुर्योधने युद्धे शक्रेणेवासुरे मये। <br>यत्कृतं भीमसेनेन दुःशासनवधे तदा। <br>नान्यः कर्तास्ति लोके तदृते भीमं महाबलम्   ॥09-018-020॥</td></tr>
<tr><td>जानीतामद्य ज्येष्ठस्य पाण्डवस्य पराक्रमम्। <br>मद्रराजं हतं श्रुत्वा देवैरपि सुदुःसहम्   ॥09-018-021॥</td></tr>
<tr><td>अद्य ज्ञास्यति संग्रामे माद्रीपुत्रौ महाबलौ। <br>निहते सौबले शूरे गान्धारेषु च सर्वशः   ॥09-018-022॥</td></tr>
<tr><td>कथं तेषां जयो न स्याद्येषां योद्धा धनंजयः। <br>सात्यकिर्भीमसेनश्च धृष्टद्युम्नश्च पार्षतः   ॥09-018-023॥</td></tr>
<tr><td>द्रौपद्यास्तनयाः पञ्च माद्रीपुत्रौ च पाण्डवौ। <br>शिखण्डी च महेष्वासो राजा चैव युधिष्ठिरः   ॥09-018-024॥</td></tr>
<tr><td>येषां च जगतां नाथो नाथः कृष्णो जनार्दनः। <br>कथं तेषां जयो न स्याद्येषां धर्मो व्यपाश्रयः   ॥09-018-025॥</td></tr>
<tr><td>भीष्मं द्रोणं च कर्णं च मद्रराजानमेव च। <br>तथान्यान्नृपतीन्वीराञ्शतशोऽथ सहस्रशः   ॥09-018-026॥</td></tr>
<tr><td>कोऽन्यः शक्तो रणे जेतुमृते पार्थं युधिष्ठिरम्। <br>यस्य नाथो हृषीकेशः सदा धर्मयशोनिधिः   ॥09-018-027॥</td></tr>
<tr><td>इत्येवं वदमानास्ते हर्षेण महता युताः। <br>प्रभग्नांस्तावकान्राजन्सृञ्जयाः पृष्ठतोऽन्वयुः   ॥09-018-028॥</td></tr>
<tr><td>धनंजयो रथानीकमभ्यवर्तत वीर्यवान्। <br>माद्रीपुत्रौ च शकुनिं सात्यकिश्च महारथः   ॥09-018-029॥</td></tr>
<tr><td>तान्प्रेक्ष्य द्रवतः सर्वान्भीमसेनभयार्दितान्। <br>दुर्योधनस्तदा सूतमब्रवीदुत्स्मयन्निव   ॥09-018-030॥</td></tr>
<tr><td>न मातिक्रमते पार्थो धनुष्पाणिमवस्थितम्। <br>जघने सर्वसैन्यानां ममाश्वान्प्रतिपादय   ॥09-018-031॥</td></tr>
<tr><td>जघने युध्यमानं हि कौन्तेयो मां धनंजयः। <br>नोत्सहेताभ्यतिक्रान्तुं वेलामिव महोदधिः   ॥09-018-032॥</td></tr>
<tr><td>पश्य सैन्यं महत्सूत पाण्डवैः समभिद्रुतम्। <br>सैन्यरेणुं समुद्धूतं पश्यस्वैनं समन्ततः   ॥09-018-033॥</td></tr>
<tr><td>सिंहनादांश्च बहुशः शृणु घोरान्भयानकान्। <br>तस्माद्याहि शनैः सूत जघनं परिपालय   ॥09-018-034॥</td></tr>
<tr><td>मयि स्थिते च समरे निरुद्धेषु च पाण्डुषु। <br>पुनरावर्तते तूर्णं मामकं बलमोजसा   ॥09-018-035॥</td></tr>
<tr><td>तच्छ्रुत्वा तव पुत्रस्य शूराग्र्यसदृशं वचः। <br>सारथिर्हेमसंछन्नाञ्शनैरश्वानचोदयत्   ॥09-018-036॥</td></tr>
<tr><td>गजाश्वरथिभिर्हीनास्त्यक्तात्मानः पदातयः। <br>एकविंशतिसाहस्राः संयुगायावतस्थिरे   ॥09-018-037॥</td></tr>
<tr><td>नानादेशसमुद्भूता नानारञ्जितवाससः। <br>अवस्थितास्तदा योधाः प्रार्थयन्तो महद्यशः   ॥09-018-038॥</td></tr>
<tr><td>तेषामापततां तत्र संहृष्टानां परस्परम्। <br>संमर्दः सुमहाञ्जज्ञे घोररूपो भयानकः   ॥09-018-039॥</td></tr>
<tr><td>भीमसेनं तदा राजन्धृष्टद्युम्नं च पार्षतम्। <br>बलेन चतुरङ्गेण नानादेश्या न्यवारयन्   ॥09-018-040॥</td></tr>
<tr><td>भीममेवाभ्यवर्तन्त रणेऽन्ये तु पदातयः। <br>प्रक्ष्वेड्यास्फोट्य संहृष्टा वीरलोकं यियासवः   ॥09-018-041॥</td></tr>
<tr><td>आसाद्य भीमसेनं तु संरब्धा युद्धदुर्मदाः। <br>धार्तराष्ट्रा विनेदुर्हि नान्यां चाकथयन्कथाम्। <br>परिवार्य रणे भीमं निजघ्नुस्ते समन्ततः   ॥09-018-042॥</td></tr>
<tr><td>स वध्यमानः समरे पदातिगणसंवृतः। <br>न चचाल रथोपस्थे मैनाक इव पर्वतः   ॥09-018-043॥</td></tr>
<tr><td>ते तु क्रुद्धा महाराज पाण्डवस्य महारथम्। <br>निग्रहीतुं प्रचक्रुर्हि योधांश्चान्यानवारयन्   ॥09-018-044॥</td></tr>
<tr><td>अक्रुध्यत रणे भीमस्तैस्तदा पर्यवस्थितैः। <br>सोऽवतीर्य रथात्तूर्णं पदातिः समवस्थितः   ॥09-018-045॥</td></tr>
<tr><td>जातरूपपरिच्छन्नां प्रगृह्य महतीं गदाम्। <br>अवधीत्तावकान्योधान्दण्डपाणिरिवान्तकः   ॥09-018-046॥</td></tr>
<tr><td>रथाश्वद्विपहीनांस्तु तान्भीमो गदया बली। <br>एकविंशतिसाहस्रान्पदातीनवपोथयत्   ॥09-018-047॥</td></tr>
<tr><td>हत्वा तत्पुरुषानीकं भीमः सत्यपराक्रमः। <br>धृष्टद्युम्नं पुरस्कृत्य नचिरात्प्रत्यदृश्यत   ॥09-018-048॥</td></tr>
<tr><td>पादाता निहता भूमौ शिश्यिरे रुधिरोक्षिताः। <br>संभग्ना इव वातेन कर्णिकाराः सुपुष्पिताः   ॥09-018-049॥</td></tr>
<tr><td>नानापुष्पस्रजोपेता नानाकुण्डलधारिणः। <br>नानाजात्या हतास्तत्र नानादेशसमागताः   ॥09-018-050॥</td></tr>
<tr><td>पताकाध्वजसंछन्नं पदातीनां महद्बलम्। <br>निकृत्तं विबभौ तत्र घोररूपं भयानकम्   ॥09-018-051॥</td></tr>
<tr><td>युधिष्ठिरपुरोगास्तु सर्वसैन्यमहारथाः। <br>अभ्यधावन्महात्मानं पुत्रं दुर्योधनं तव   ॥09-018-052॥</td></tr>
<tr><td>ते सर्वे तावकान्दृष्ट्वा महेष्वासान्पराङ्मुखान्। <br>नाभ्यवर्तन्त ते पुत्रं वेलेव मकरालयम्   ॥09-018-053॥</td></tr>
<tr><td>तदद्भुतमपश्याम तव पुत्रस्य पौरुषम्। <br>यदेकं सहिताः पार्था न शेकुरतिवर्तितुम्   ॥09-018-054॥</td></tr>
<tr><td>नातिदूरापयातं तु कृतबुद्धिं पलायने। <br>दुर्योधनः स्वकं सैन्यमब्रवीद्भृशविक्षतम्   ॥09-018-055॥</td></tr>
<tr><td>न तं देशं प्रपश्यामि पृथिव्यां पर्वतेषु वा। <br>यत्र यातान्न वो हन्युः पाण्डवाः किं सृतेन वः   ॥09-018-056॥</td></tr>
<tr><td>अल्पं च बलमेतेषां कृष्णौ च भृशविक्षतौ। <br>यदि सर्वेऽत्र तिष्ठामो ध्रुवो नो विजयो भवेत्   ॥09-018-057॥</td></tr>
<tr><td>विप्रयातांस्तु वो भिन्नान्पाण्डवाः कृतकिल्बिषान्। <br>अनुसृत्य हनिष्यन्ति श्रेयो नः समरे स्थितम्   ॥09-018-058॥</td></tr>
<tr><td>शृणुध्वं क्षत्रियाः सर्वे यावन्तः स्थ समागताः। <br>यदा शूरं च भीरुं च मारयत्यन्तकः सदा। <br>को नु मूढो न युध्येत पुरुषः क्षत्रियब्रुवः   ॥09-018-059॥</td></tr>
<tr><td>श्रेयो नो भीमसेनस्य क्रुद्धस्य प्रमुखे स्थितम्। <br>सुखः सांग्रामिको मृत्युः क्षत्रधर्मेण युध्यताम्। <br>जित्वेह सुखमाप्नोति हतः प्रेत्य महत्फलम्   ॥09-018-060॥</td></tr>
<tr><td>न युद्धधर्माच्छ्रेयान्वै पन्थाः स्वर्गस्य कौरवाः। <br>अचिरेण जिताँल्लोकान्हतो युद्धे समश्नुते   ॥09-018-061॥</td></tr>
<tr><td>श्रुत्वा तु वचनं तस्य पूजयित्वा च पार्थिवाः। <br>पुनरेवान्ववर्तन्त पाण्डवानाततायिनः   ॥09-018-062॥</td></tr>
<tr><td>तानापतत एवाशु व्यूढानीकाः प्रहारिणः। <br>प्रत्युद्ययुस्तदा पार्था जयगृध्राः प्रहारिणः   ॥09-018-063॥</td></tr>
<tr><td>धनंजयो रथेनाजावभ्यवर्तत वीर्यवान्। <br>विश्रुतं त्रिषु लोकेषु गाण्डीवं विक्षिपन्धनुः   ॥09-018-064॥</td></tr>
<tr><td>माद्रीपुत्रौ च शकुनिं सात्यकिश्च महाबलः। <br>जवेनाभ्यपतन्हृष्टा यतो वै तावकं बलम्   ॥09-018-065॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>वर्तमाने तथा युद्धे घोररूपे भयानके। <br>अभज्यत बलं तत्र तव पुत्रस्य पाण्डवैः   ॥09-022-001॥</td></tr>
<tr><td>तांस्तु यत्नेन महता संनिवार्य महारथान्। <br>पुत्रस्ते योधयामास पाण्डवानामनीकिनीम्   ॥09-022-002॥</td></tr>
<tr><td>निवृत्ताः सहसा योधास्तव पुत्रप्रियैषिणः। <br>संनिवृत्तेषु तेष्वेवं युद्धमासीत्सुदारुणम्   ॥09-022-003॥</td></tr>
<tr><td>तावकानां परेषां च देवासुररणोपमम्। <br>परेषां तव सैन्ये च नासीत्कश्चित्पराङ्मुखः   ॥09-022-004॥</td></tr>
<tr><td>अनुमानेन युध्यन्ते संज्ञाभिश्च परस्परम्। <br>तेषां क्षयो महानासीद्युध्यतामितरेतरम्   ॥09-022-005॥</td></tr>
<tr><td>ततो युधिष्ठिरो राजा क्रोधेन महता युतः। <br>जिगीषमाणः संग्रामे धार्तराष्ट्रान्सराजकान्   ॥09-022-006॥</td></tr>
<tr><td>त्रिभिः शारद्वतं विद्ध्वा रुक्मपुङ्खैः शिलाशितैः। <br>चतुर्भिर्निजघानाश्वान्कल्याणान्कृतवर्मणः   ॥09-022-007॥</td></tr>
<tr><td>अश्वत्थामा तु हार्दिक्यमपोवाह यशस्विनम्। <br>अथ शारद्वतोऽष्टाभिः प्रत्यविध्यद्युधिष्ठिरम्   ॥09-022-008॥</td></tr>
<tr><td>ततो दुर्योधनो राजा रथान्सप्तशतान्रणे। <br>प्रेषयद्यत्र राजासौ धर्मपुत्रो युधिष्ठिरः   ॥09-022-009॥</td></tr>
<tr><td>ते रथा रथिभिर्युक्ता मनोमारुतरंहसः। <br>अभ्यद्रवन्त संग्रामे कौन्तेयस्य रथं प्रति   ॥09-022-010॥</td></tr>
<tr><td>ते समन्तान्महाराज परिवार्य युधिष्ठिरम्। <br>अदृश्यं सायकैश्चक्रुर्मेघा इव दिवाकरम्   ॥09-022-011॥</td></tr>
<tr><td>नामृष्यन्त सुसंरब्धाः शिखण्डिप्रमुखा रथाः। <br>रथैरग्र्यजवैर्युक्तैः किङ्किणीजालसंवृतैः। <br>आजग्मुरभिरक्षन्तः कुन्तीपुत्रं युधिष्ठिरम्   ॥09-022-012॥</td></tr>
<tr><td>ततः प्रववृते रौद्रः संग्रामः शोणितोदकः। <br>पाण्डवानां कुरूणां च यमराष्ट्रविवर्धनः   ॥09-022-013॥</td></tr>
<tr><td>रथान्सप्तशतान्हत्वा कुरूणामाततायिनाम्। <br>पाण्डवाः सह पाञ्चालैः पुनरेवाभ्यवारयन्   ॥09-022-014॥</td></tr>
<tr><td>तत्र युद्धं महच्चासीत्तव पुत्रस्य पाण्डवैः। <br>न च नस्तादृशं दृष्टं नैव चापि परिश्रुतम्   ॥09-022-015॥</td></tr>
<tr><td>वर्तमाने तथा युद्धे निर्मर्यादे समन्ततः। <br>वध्यमानेषु योधेषु तावकेष्वितरेषु च   ॥09-022-016॥</td></tr>
<tr><td>निनदत्सु च योधेषु शङ्खवर्यैश्च पूरितैः। <br>उत्कृष्टैः सिंहनादैश्च गर्जितेन च धन्विनाम्   ॥09-022-017॥</td></tr>
<tr><td>अतिप्रवृद्धे युद्धे च छिद्यमानेषु मर्मसु। <br>धावमानेषु योधेषु जयगृद्धिषु मारिष   ॥09-022-018॥</td></tr>
<tr><td>संहारे सर्वतो जाते पृथिव्यां शोकसंभवे। <br>बह्वीनामुत्तमस्त्रीणां सीमन्तोद्धरणे तथा   ॥09-022-019॥</td></tr>
<tr><td>निर्मर्यादे तथा युद्धे वर्तमाने सुदारुणे। <br>प्रादुरासन्विनाशाय तदोत्पाताः सुदारुणाः। <br>चचाल शब्दं कुर्वाणा सपर्वतवना मही   ॥09-022-020॥</td></tr>
<tr><td>सदण्डाः सोल्मुका राजञ्शीर्यमाणाः समन्ततः। <br>उल्काः पेतुर्दिवो भूमावाहत्य रविमण्डलम्   ॥09-022-021॥</td></tr>
<tr><td>विष्वग्वाताः प्रादुरासन्नीचैः शर्करवर्षिणः। <br>अश्रूणि मुमुचुर्नागा वेपथुश्चास्पृशद्भृशम्   ॥09-022-022॥</td></tr>
<tr><td>एतान्घोराननादृत्य समुत्पातान्सुदारुणान्। <br>पुनर्युद्धाय संमन्त्र्य क्षत्रियास्तस्थुरव्यथाः। <br>रमणीये कुरुक्षेत्रे पुण्ये स्वर्गं यियासवः   ॥09-022-023॥</td></tr>
<tr><td>ततो गान्धारराजस्य पुत्रः शकुनिरब्रवीत्। <br>युध्यध्वमग्रतो यावत्पृष्ठतो हन्मि पाण्डवान्   ॥09-022-024॥</td></tr>
<tr><td>ततो नः संप्रयातानां मद्रयोधास्तरस्विनः। <br>हृष्टाः किलकिलाशब्दमकुर्वन्तापरे तथा   ॥09-022-025॥</td></tr>
<tr><td>अस्मांस्तु पुनरासाद्य लब्धलक्षा दुरासदाः। <br>शरासनानि धुन्वन्तः शरवर्षैरवाकिरन्   ॥09-022-026॥</td></tr>
<tr><td>ततो हतं परैस्तत्र मद्रराजबलं तदा। <br>दुर्योधनबलं दृष्ट्वा पुनरासीत्पराङ्मुखम्   ॥09-022-027॥</td></tr>
<tr><td>गान्धारराजस्तु पुनर्वाक्यमाह ततो बली। <br>निवर्तध्वमधर्मज्ञा युध्यध्वं किं सृतेन वः   ॥09-022-028॥</td></tr>
<tr><td>अनीकं दशसाहस्रमश्वानां भरतर्षभ। <br>आसीद्गान्धारराजस्य विमलप्रासयोधिनाम्   ॥09-022-029॥</td></tr>
<tr><td>बलेन तेन विक्रम्य वर्तमाने जनक्षये। <br>पृष्ठतः पाण्डवानीकमभ्यघ्नन्निशितैः शरैः   ॥09-022-030॥</td></tr>
<tr><td>तदभ्रमिव वातेन क्षिप्यमाणं समन्ततः। <br>अभज्यत महाराज पाण्डूनां सुमहद्बलम्   ॥09-022-031॥</td></tr>
<tr><td>ततो युधिष्ठिरः प्रेक्ष्य भग्नं स्वबलमन्तिकात्। <br>अभ्यचोदयदव्यग्रः सहदेवं महाबलम्   ॥09-022-032॥</td></tr>
<tr><td>असौ सुबलपुत्रो नो जघनं पीड्य दंशितः। <br>सेनां निसूदयन्त्येष पश्य पाण्डव दुर्मतिम्   ॥09-022-033॥</td></tr>
<tr><td>गच्छ त्वं द्रौपदेयाश्च शकुनिं सौबलं जहि। <br>रथानीकमहं रक्ष्ये पाञ्चालसहितोऽनघ   ॥09-022-034॥</td></tr>
<tr><td>गच्छन्तु कुञ्जराः सर्वे वाजिनश्च सह त्वया। <br>पादाताश्च त्रिसाहस्राः शकुनिं सौबलं जहि   ॥09-022-035॥</td></tr>
<tr><td>ततो गजाः सप्तशताश्चापपाणिभिरास्थिताः। <br>पञ्च चाश्वसहस्राणि सहदेवश्च वीर्यवान्   ॥09-022-036॥</td></tr>
<tr><td>पादाताश्च त्रिसाहस्रा द्रौपदेयाश्च सर्वशः। <br>रणे ह्यभ्यद्रवंस्ते तु शकुनिं युद्धदुर्मदम्   ॥09-022-037॥</td></tr>
<tr><td>ततस्तु सौबलो राजन्नभ्यतिक्रम्य पाण्डवान्। <br>जघान पृष्ठतः सेनां जयगृध्रः प्रतापवान्   ॥09-022-038॥</td></tr>
<tr><td>अश्वारोहास्तु संरब्धाः पाण्डवानां तरस्विनाम्। <br>प्राविशन्सौबलानीकमभ्यतिक्रम्य तान्रथान्   ॥09-022-039॥</td></tr>
<tr><td>ते तत्र सादिनः शूराः सौबलस्य महद्बलम्। <br>गजमध्येऽवतिष्ठन्तः शरवर्षैरवाकिरन्   ॥09-022-040॥</td></tr>
<tr><td>तदुद्यतगदाप्रासमकापुरुषसेवितम्। <br>प्रावर्तत महद्युद्धं राजन्दुर्मन्त्रिते तव   ॥09-022-041॥</td></tr>
<tr><td>उपारमन्त ज्याशब्दाः प्रेक्षका रथिनोऽभवन्। <br>न हि स्वेषां परेषां वा विशेषः प्रत्यदृश्यत   ॥09-022-042॥</td></tr>
<tr><td>शूरबाहुविसृष्टानां शक्तीनां भरतर्षभ। <br>ज्योतिषामिव संपातमपश्यन्कुरुपाण्डवाः   ॥09-022-043॥</td></tr>
<tr><td>ऋष्टिभिर्विमलाभिश्च तत्र तत्र विशां पते। <br>संपतन्तीभिराकाशमावृतं बह्वशोभत   ॥09-022-044॥</td></tr>
<tr><td>प्रासानां पततां राजन्रूपमासीत्समन्ततः। <br>शलभानामिवाकाशे तदा भरतसत्तम   ॥09-022-045॥</td></tr>
<tr><td>रुधिरोक्षितसर्वाङ्गा विप्रविद्धैर्नियन्तृभिः। <br>हयाः परिपतन्ति स्म शतशोऽथ सहस्रशः   ॥09-022-046॥</td></tr>
<tr><td>अन्योन्यपरिपिष्टाश्च समासाद्य परस्परम्। <br>अविक्षताः स्म दृश्यन्ते वमन्तो रुधिरं मुखैः   ॥09-022-047॥</td></tr>
<tr><td>ततोऽभवत्तमो घोरं सैन्येन रजसा वृते। <br>तानपाक्रमतोऽद्राक्षं तस्माद्देशादरिंदमान्। <br>अश्वान्राजन्मनुष्यांश्च रजसा संवृते सति   ॥09-022-048॥</td></tr>
<tr><td>भूमौ निपतिताश्चान्ये वमन्तो रुधिरं बहु। <br>केशाकेशिसमालग्ना न शेकुश्चेष्टितुं जनाः   ॥09-022-049॥</td></tr>
<tr><td>अन्योन्यमश्वपृष्ठेभ्यो विकर्षन्तो महाबलाः। <br>मल्ला इव समासाद्य निजघ्नुरितरेतरम्। <br>अश्वैश्च व्यपकृष्यन्त बहवोऽत्र गतासवः   ॥09-022-050॥</td></tr>
<tr><td>भूमौ निपतिताश्चान्ये बहवो विजयैषिणः। <br>तत्र तत्र व्यदृश्यन्त पुरुषाः शूरमानिनः   ॥09-022-051॥</td></tr>
<tr><td>रक्तोक्षितैश्छिन्नभुजैरपकृष्टशिरोरुहैः। <br>व्यदृश्यत मही कीर्णा शतशोऽथ सहस्रशः   ॥09-022-052॥</td></tr>
<tr><td>दूरं न शक्यं तत्रासीद्गन्तुमश्वेन केनचित्। <br>साश्वारोहैर्हतैरश्वैरावृते वसुधातले   ॥09-022-053॥</td></tr>
<tr><td>रुधिरोक्षितसंनाहैरात्तशस्त्रैरुदायुधैः। <br>नानाप्रहरणैर्घोरैः परस्परवधैषिभिः। <br>सुसंनिकृष्टैः संग्रामे हतभूयिष्ठसैनिकैः   ॥09-022-054॥</td></tr>
<tr><td>स मुहूर्तं ततो युद्ध्वा सौबलोऽथ विशां पते। <br>षट्सहस्रैर्हयैः शिष्टैरपायाच्छकुनिस्ततः   ॥09-022-055॥</td></tr>
<tr><td>तथैव पाण्डवानीकं रुधिरेण समुक्षितम्। <br>षट्सहस्रैर्हयैः शिष्टैरपायाच्छ्रान्तवाहनम्   ॥09-022-056॥</td></tr>
<tr><td>अश्वारोहास्तु पाण्डूनामब्रुवन्रुधिरोक्षिताः। <br>सुसंनिकृष्टाः संग्रामे भूयिष्ठं त्यक्तजीविताः   ॥09-022-057॥</td></tr>
<tr><td>नेह शक्यं रथैर्योद्धुं कुत एव महागजैः। <br>रथानेव रथा यान्तु कुञ्जराः कुञ्जरानपि   ॥09-022-058॥</td></tr>
<tr><td>प्रतियातो हि शकुनिः स्वमनीकमवस्थितः। <br>न पुनः सौबलो राजा युद्धमभ्यागमिष्यति   ॥09-022-059॥</td></tr>
<tr><td>ततस्तु द्रौपदेयाश्च ते च मत्ता महाद्विपाः। <br>प्रययुर्यत्र पाञ्चाल्यो धृष्टद्युम्नो महारथः   ॥09-022-060॥</td></tr>
<tr><td>सहदेवोऽपि कौरव्य रजोमेघे समुत्थिते। <br>एकाकी प्रययौ तत्र यत्र राजा युधिष्ठिरः   ॥09-022-061॥</td></tr>
<tr><td>ततस्तेषु प्रयातेषु शकुनिः सौबलः पुनः। <br>पार्श्वतोऽभ्यहनत्क्रुद्धो धृष्टद्युम्नस्य वाहिनीम्   ॥09-022-062॥</td></tr>
<tr><td>तत्पुनस्तुमुलं युद्धं प्राणांस्त्यक्त्वाभ्यवर्तत। <br>तावकानां परेषां च परस्परवधैषिणाम्   ॥09-022-063॥</td></tr>
<tr><td>ते ह्यन्योन्यमवेक्षन्त तस्मिन्वीरसमागमे। <br>योधाः पर्यपतन्राजञ्शतशोऽथ सहस्रशः   ॥09-022-064॥</td></tr>
<tr><td>असिभिश्छिद्यमानानां शिरसां लोकसंक्षये। <br>प्रादुरासीन्महाशब्दस्तालानां पततामिव   ॥09-022-065॥</td></tr>
<tr><td>विमुक्तानां शरीराणां भिन्नानां पततां भुवि। <br>सायुधानां च बाहूनामुरूणां च विशां पते। <br>आसीत्कटकटाशब्दः सुमहान्रोमहर्षणः   ॥09-022-066॥</td></tr>
<tr><td>निघ्नन्तो निशितैः शस्त्रैर्भ्रातॄन्पुत्रान्सखीनपि। <br>योधाः परिपतन्ति स्म यथामिषकृते खगाः   ॥09-022-067॥</td></tr>
<tr><td>अन्योन्यं प्रतिसंरब्धाः समासाद्य परस्परम्। <br>अहं पूर्वमहं पूर्वमिति न्यघ्नन्सहस्रशः   ॥09-022-068॥</td></tr>
<tr><td>संघातैरासनभ्रष्टैरश्वारोहैर्गतासुभिः। <br>हयाः परिपतन्ति स्म शतशोऽथ सहस्रशः   ॥09-022-069॥</td></tr>
<tr><td>स्फुरतां प्रतिपिष्टानामश्वानां शीघ्रसारिणाम्। <br>स्तनतां च मनुष्याणां संनद्धानां विशां पते   ॥09-022-070॥</td></tr>
<tr><td>शक्त्यृष्टिप्रासशब्दश्च तुमुलः समजायत। <br>भिन्दतां परमर्माणि राजन्दुर्मन्त्रिते तव   ॥09-022-071॥</td></tr>
<tr><td>श्रमाभिभूताः संरब्धाः श्रान्तवाहाः पिपासिताः। <br>विक्षताश्च शितैः शस्त्रैरभ्यवर्तन्त तावकाः   ॥09-022-072॥</td></tr>
<tr><td>मत्ता रुधिरगन्धेन बहवोऽत्र विचेतसः। <br>जघ्नुः परान्स्वकांश्चैव प्राप्तान्प्राप्ताननन्तरान्   ॥09-022-073॥</td></tr>
<tr><td>बहवश्च गतप्राणाः क्षत्रिया जयगृद्धिनः। <br>भूमावभ्यपतन्राजञ्शरवृष्टिभिरावृताः   ॥09-022-074॥</td></tr>
<tr><td>वृकगृध्रशृगालानां तुमुले मोदनेऽहनि। <br>आसीद्बलक्षयो घोरस्तव पुत्रस्य पश्यतः   ॥09-022-075॥</td></tr>
<tr><td>नराश्वकायसंछन्ना भूमिरासीद्विशां पते। <br>रुधिरोदकचित्रा च भीरूणां भयवर्धिनी   ॥09-022-076॥</td></tr>
<tr><td>असिभिः पट्टिशैः शूलैस्तक्षमाणाः पुनः पुनः। <br>तावकाः पाण्डवाश्चैव नाभ्यवर्तन्त भारत   ॥09-022-077॥</td></tr>
<tr><td>प्रहरन्तो यथाशक्ति यावत्प्राणस्य धारणम्। <br>योधाः परिपतन्ति स्म वमन्तो रुधिरं व्रणैः   ॥09-022-078॥</td></tr>
<tr><td>शिरो गृहीत्वा केशेषु कबन्धः समदृश्यत। <br>उद्यम्य निशितं खड्गं रुधिरेण समुक्षितम्   ॥09-022-079॥</td></tr>
<tr><td>अथोत्थितेषु बहुषु कबन्धेषु जनाधिप। <br>तथा रुधिरगन्धेन योधाः कश्मलमाविशन्   ॥09-022-080॥</td></tr>
<tr><td>मन्दीभूते ततः शब्दे पाण्डवानां महद्बलम्। <br>अल्पावशिष्टैस्तुरगैरभ्यवर्तत सौबलः   ॥09-022-081॥</td></tr>
<tr><td>ततोऽभ्यधावंस्त्वरिताः पाण्डवा जयगृद्धिनः। <br>पदातयश्च नागाश्च सादिनश्चोद्यतायुधाः   ॥09-022-082॥</td></tr>
<tr><td>कोष्टकीकृत्य चाप्येनं परिक्षिप्य च सर्वशः। <br>शस्त्रैर्नानाविधैर्जघ्नुर्युद्धपारं तितीर्षवः   ॥09-022-083॥</td></tr>
<tr><td>त्वदीयास्तांस्तु संप्रेक्ष्य सर्वतः समभिद्रुतान्। <br>साश्वपत्तिद्विपरथाः पाण्डवानभिदुद्रुवुः   ॥09-022-084॥</td></tr>
<tr><td>केचित्पदातयः पद्भिर्मुष्टिभिश्च परस्परम्। <br>निजघ्नुः समरे शूराः क्षीणशस्त्रास्ततोऽपतन्   ॥09-022-085॥</td></tr>
<tr><td>रथेभ्यो रथिनः पेतुर्द्विपेभ्यो हस्तिसादिनः। <br>विमानेभ्य इव भ्रष्टाः सिद्धाः पुण्यक्षयाद्यथा   ॥09-022-086॥</td></tr>
<tr><td>एवमन्योन्यमायस्ता योधा जघ्नुर्महामृधे। <br>पितॄन्भ्रातॄन्वयस्यांश्च पुत्रानपि तथापरे   ॥09-022-087॥</td></tr>
<tr><td>एवमासीदमर्यादं युद्धं भरतसत्तम। <br>प्रासासिबाणकलिले वर्तमाने सुदारुणे   ॥09-022-088॥</td></tr>
</table>
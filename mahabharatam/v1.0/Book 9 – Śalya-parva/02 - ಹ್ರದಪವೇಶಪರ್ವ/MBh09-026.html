<table border = "1"><tr><td>Verse</td></tr>
<tr><td> संजय उवाच। <br>दुर्योधनो महाराज सुदर्शश्चापि ते सुतः। <br>हतशेषौ तदा संख्ये वाजिमध्ये व्यवस्थितौ   ॥09-026-001॥</td></tr>
<tr><td>ततो दुर्योधनं दृष्ट्वा वाजिमध्ये व्यवस्थितम्। <br>उवाच देवकीपुत्रः कुन्तीपुत्रं धनंजयम्   ॥09-026-002॥</td></tr>
<tr><td>शत्रवो हतभूयिष्ठा ज्ञातयः परिपालिताः। <br>गृहीत्वा संजयं चासौ निवृत्तः शिनिपुंगवः   ॥09-026-003॥</td></tr>
<tr><td>परिश्रान्तश्च नकुलः सहदेवश्च भारत। <br>योधयित्वा रणे पापान्धार्तराष्ट्रपदानुगान्   ॥09-026-004॥</td></tr>
<tr><td>सुयोधनमभित्यज्य त्रय एते व्यवस्थिताः। <br>कृपश्च कृतवर्मा च द्रौणिश्चैव महारथः   ॥09-026-005॥</td></tr>
<tr><td>असौ तिष्ठति पाञ्चाल्यः श्रिया परमया युतः। <br>दुर्योधनबलं हत्वा सह सर्वैः प्रभद्रकैः   ॥09-026-006॥</td></tr>
<tr><td>असौ दुर्योधनः पार्थ वाजिमध्ये व्यवस्थितः। <br>छत्रेण ध्रियमाणेन प्रेक्षमाणो मुहुर्मुहुः   ॥09-026-007॥</td></tr>
<tr><td>प्रतिव्यूह्य बलं सर्वं रणमध्ये व्यवस्थितः। <br>एनं हत्वा शितैर्बाणैः कृतकृत्यो भविष्यसि   ॥09-026-008॥</td></tr>
<tr><td>गजानीकं हतं दृष्ट्वा त्वां च प्राप्तमरिंदम। <br>यावन्न विद्रवन्त्येते तावज्जहि सुयोधनम्   ॥09-026-009॥</td></tr>
<tr><td>यातु कश्चित्तु पाञ्चाल्यं क्षिप्रमागम्यतामिति। <br>परिश्रान्तबलस्तात नैष मुच्येत किल्बिषी   ॥09-026-010॥</td></tr>
<tr><td>तव हत्वा बलं सर्वं संग्रामे धृतराष्ट्रजः। <br>जितान्पाण्डुसुतान्मत्वा रूपं धारयते महत्   ॥09-026-011॥</td></tr>
<tr><td>निहतं स्वबलं दृष्ट्वा पीडितं चापि पाण्डवैः। <br>ध्रुवमेष्यति संग्रामे वधायैवात्मनो नृपः   ॥09-026-012॥</td></tr>
<tr><td>एवमुक्तः फल्गुनस्तु कृष्णं वचनमब्रवीत्। <br>धृतराष्ट्रसुताः सर्वे हता भीमेन मानद। <br>यावेतावास्थितौ कृष्ण तावद्य न भविष्यतः   ॥09-026-013॥</td></tr>
<tr><td>हतो भीष्मो हतो द्रोणः कर्णो वैकर्तनो हतः। <br>मद्रराजो हतः शल्यो हतः कृष्ण जयद्रथः   ॥09-026-014॥</td></tr>
<tr><td>हयाः पञ्चशताः शिष्टाः शकुनेः सौबलस्य च। <br>रथानां तु शते शिष्टे द्वे एव तु जनार्दन। <br>दन्तिनां च शतं साग्रं त्रिसाहस्राः पदातयः   ॥09-026-015॥</td></tr>
<tr><td>अश्वत्थामा कृपश्चैव त्रिगर्ताधिपतिस्तथा। <br>उलूकः शकुनिश्चैव कृतवर्मा च सात्वतः   ॥09-026-016॥</td></tr>
<tr><td>एतद्बलमभूच्छेषं धार्तराष्ट्रस्य माधव। <br>मोक्षो न नूनं कालाद्धि विद्यते भुवि कस्यचित्   ॥09-026-017॥</td></tr>
<tr><td>तथा विनिहते सैन्ये पश्य दुर्योधनं स्थितम्। <br>अद्याह्ना हि महाराजो हतामित्रो भविष्यति   ॥09-026-018॥</td></tr>
<tr><td>न हि मे मोक्ष्यते कश्चित्परेषामिति चिन्तये। <br>ये त्वद्य समरं कृष्ण न हास्यन्ति रणोत्कटाः। <br>तान्वै सर्वान्हनिष्यामि यद्यपि स्युरमानुषाः   ॥09-026-019॥</td></tr>
<tr><td>अद्य युद्धे सुसंक्रुद्धो दीर्घं राज्ञः प्रजागरम्। <br>अपनेष्यामि गान्धारं पातयित्वा शितैः शरैः   ॥09-026-020॥</td></tr>
<tr><td>निकृत्या वै दुराचारो यानि रत्नानि सौबलः। <br>सभायामहरद्द्यूते पुनस्तान्याहराम्यहम्   ॥09-026-021॥</td></tr>
<tr><td>अद्य ता अपि वेत्स्यन्ति सर्वा नागपुरस्त्रियः। <br>श्रुत्वा पतींश्च पुत्रांश्च पाण्डवैर्निहतान्युधि   ॥09-026-022॥</td></tr>
<tr><td>समाप्तमद्य वै कर्म सर्वं कृष्ण भविष्यति। <br>अद्य दुर्योधनो दीप्तां श्रियं प्राणांश्च त्यक्ष्यति   ॥09-026-023॥</td></tr>
<tr><td>नापयाति भयात्कृष्ण संग्रामाद्यदि चेन्मम। <br>निहतं विद्धि वार्ष्णेय धार्तराष्ट्रं सुबालिशम्   ॥09-026-024॥</td></tr>
<tr><td>मम ह्येतदशक्तं वै वाजिवृन्दमरिंदम। <br>सोढुं ज्यातलनिर्घोषं याहि यावन्निहन्म्यहम्   ॥09-026-025॥</td></tr>
<tr><td>एवमुक्तस्तु दाशार्हः पाण्डवेन यशस्विना। <br>अचोदयद्धयान्राजन्दुर्योधनबलं प्रति   ॥09-026-026॥</td></tr>
<tr><td>तदनीकमभिप्रेक्ष्य त्रयः सज्जा महारथाः। <br>भीमसेनोऽर्जुनश्चैव सहदेवश्च मारिष। <br>प्रययुः सिंहनादेन दुर्योधनजिघांसया   ॥09-026-027॥</td></tr>
<tr><td>तान्प्रेक्ष्य सहितान्सर्वाञ्जवेनोद्यतकार्मुकान्। <br>सौबलोऽभ्यद्रवद्युद्धे पाण्डवानाततायिनः   ॥09-026-028॥</td></tr>
<tr><td>सुदर्शनस्तव सुतो भीमसेनं समभ्ययात्। <br>सुशर्मा शकुनिश्चैव युयुधाते किरीटिना। <br>सहदेवं तव सुतो हयपृष्ठगतोऽभ्ययात्   ॥09-026-029॥</td></tr>
<tr><td>ततो ह्ययत्नतः क्षिप्रं तव पुत्रो जनाधिप। <br>प्रासेन सहदेवस्य शिरसि प्राहरद्भृशम्   ॥09-026-030॥</td></tr>
<tr><td>सोपाविशद्रथोपस्थे तव पुत्रेण ताडितः। <br>रुधिराप्लुतसर्वाङ्ग आशीविष इव श्वसन्   ॥09-026-031॥</td></tr>
<tr><td>प्रतिलभ्य ततः संज्ञां सहदेवो विशां पते। <br>दुर्योधनं शरैस्तीक्ष्णैः संक्रुद्धः समवाकिरत्   ॥09-026-032॥</td></tr>
<tr><td>पार्थोऽपि युधि विक्रम्य कुन्तीपुत्रो धनंजयः। <br>शूराणामश्वपृष्ठेभ्यः शिरांसि निचकर्त ह   ॥09-026-033॥</td></tr>
<tr><td>तदनीकं तदा पार्थो व्यधमद्बहुभिः शरैः। <br>पातयित्वा हयान्सर्वांस्त्रिगर्तानां रथान्ययौ   ॥09-026-034॥</td></tr>
<tr><td>ततस्ते सहिता भूत्वा त्रिगर्तानां महारथाः। <br>अर्जुनं वासुदेवं च शरवर्षैरवाकिरन्   ॥09-026-035॥</td></tr>
<tr><td>सत्यकर्माणमाक्षिप्य क्षुरप्रेण महायशाः। <br>ततोऽस्य स्यन्दनस्येषां चिच्छिदे पाण्डुनन्दनः   ॥09-026-036॥</td></tr>
<tr><td>शिलाशितेन च विभो क्षुरप्रेण महायशाः। <br>शिरश्चिच्छेद प्रहसंस्तप्तकुण्डलभूषणम्   ॥09-026-037॥</td></tr>
<tr><td>सत्येषुमथ चादत्त योधानां मिषतां ततः। <br>यथा सिंहो वने राजन्मृगं परिबुभुक्षितः   ॥09-026-038॥</td></tr>
<tr><td>तं निहत्य ततः पार्थः सुशर्माणं त्रिभिः शरैः। <br>विद्ध्वा तानहनत्सर्वान्रथान्रुक्मविभूषितान्   ॥09-026-039॥</td></tr>
<tr><td>ततस्तु प्रत्वरन्पार्थो दीर्घकालं सुसंभृतम्। <br>मुञ्चन्क्रोधविषं तीक्ष्णं प्रस्थलाधिपतिं प्रति   ॥09-026-040॥</td></tr>
<tr><td>तमर्जुनः पृषत्कानां शतेन भरतर्षभ। <br>पूरयित्वा ततो वाहान्न्यहनत्तस्य धन्विनः   ॥09-026-041॥</td></tr>
<tr><td>ततः शरं समादाय यमदण्डोपमं शितम्। <br>सुशर्माणं समुद्दिश्य चिक्षेपाशु हसन्निव   ॥09-026-042॥</td></tr>
<tr><td>स शरः प्रेषितस्तेन क्रोधदीप्तेन धन्विना। <br>सुशर्माणं समासाद्य बिभेद हृदयं रणे   ॥09-026-043॥</td></tr>
<tr><td>स गतासुर्महाराज पपात धरणीतले। <br>नन्दयन्पाण्डवान्सर्वान्व्यथयंश्चापि तावकान्   ॥09-026-044॥</td></tr>
<tr><td>सुशर्माणं रणे हत्वा पुत्रानस्य महारथान्। <br>सप्त चाष्टौ च त्रिंशच्च सायकैरनयत्क्षयम्   ॥09-026-045॥</td></tr>
<tr><td>ततोऽस्य निशितैर्बाणैः सर्वान्हत्वा पदानुगान्। <br>अभ्यगाद्भारतीं सेनां हतशेषां महारथः   ॥09-026-046॥</td></tr>
<tr><td>भीमस्तु समरे क्रुद्धः पुत्रं तव जनाधिप। <br>सुदर्शनमदृश्यं तं शरैश्चक्रे हसन्निव   ॥09-026-047॥</td></tr>
<tr><td>ततोऽस्य प्रहसन्क्रुद्धः शिरः कायादपाहरत्। <br>क्षुरप्रेण सुतीक्ष्णेन स हतः प्रापतद्भुवि   ॥09-026-048॥</td></tr>
<tr><td>तस्मिंस्तु निहते वीरे ततस्तस्य पदानुगाः। <br>परिवव्रू रणे भीमं किरन्तो विशिखाञ्शितान्   ॥09-026-049॥</td></tr>
<tr><td>ततस्तु निशितैर्बाणैस्तदनीकं वृकोदरः। <br>इन्द्राशनिसमस्पर्शैः समन्तात्पर्यवाकिरत्। <br>ततः क्षणेन तद्भीमो न्यहनद्भरतर्षभ   ॥09-026-050॥</td></tr>
<tr><td>तेषु तूत्साद्यमानेषु सेनाध्यक्षा महाबलाः। <br>भीमसेनं समासाद्य ततोऽयुध्यन्त भारत। <br>तांस्तु सर्वाञ्शरैर्घोरैरवाकिरत पाण्डवः   ॥09-026-051॥</td></tr>
<tr><td>तथैव तावका राजन्पाण्डवेयान्महारथान्। <br>शरवर्षेण महता समन्तात्पर्यवारयन्   ॥09-026-052॥</td></tr>
<tr><td>व्याकुलं तदभूत्सर्वं पाण्डवानां परैः सह। <br>तावकानां च समरे पाण्डवेयैर्युयुत्सताम्   ॥09-026-053॥</td></tr>
<tr><td>तत्र योधास्तदा पेतुः परस्परसमाहताः। <br>उभयोः सेनयो राजन्संशोचन्तः स्म बान्धवान्   ॥09-026-054॥</td></tr>
</table>
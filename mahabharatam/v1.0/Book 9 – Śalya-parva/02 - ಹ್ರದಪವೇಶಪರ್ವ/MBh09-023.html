<table border = "1"><tr><td>Verse</td></tr>
<tr><td> संजय उवाच। <br>तस्मिञ्शब्दे मृदौ जाते पाण्डवैर्निहते बले। <br>अश्वैः सप्तशतैः शिष्टैरुपावर्तत सौबलः   ॥09-023-001॥</td></tr>
<tr><td>स यात्वा वाहिनीं तूर्णमब्रवीत्त्वरयन्युधि। <br>युध्यध्वमिति संहृष्टाः पुनः पुनररिंदमः। <br>अपृच्छत्क्षत्रियांस्तत्र क्व नु राजा महारथः   ॥09-023-002॥</td></tr>
<tr><td>शकुनेस्तु वचः श्रुत्वा त ऊचुर्भरतर्षभ। <br>असौ तिष्ठति कौरव्यो रणमध्ये महारथः   ॥09-023-003॥</td></tr>
<tr><td>यत्रैतत्सुमहच्छत्रं पूर्णचन्द्रसमप्रभम्। <br>यत्रैते सतलत्राणा रथास्तिष्ठन्ति दंशिताः   ॥09-023-004॥</td></tr>
<tr><td>यत्रैष शब्दस्तुमुलः पर्जन्यनिनदोपमः। <br>तत्र गच्छ द्रुतं राजंस्ततो द्रक्ष्यसि कौरवम्   ॥09-023-005॥</td></tr>
<tr><td>एवमुक्तस्तु तैः शूरैः शकुनिः सौबलस्तदा। <br>प्रययौ तत्र यत्रासौ पुत्रस्तव नराधिप। <br>सर्वतः संवृतो वीरैः समरेष्वनिवर्तिभिः   ॥09-023-006॥</td></tr>
<tr><td>ततो दुर्योधनं दृष्ट्वा रथानीके व्यवस्थितम्। <br>सरथांस्तावकान्सर्वान्हर्षयञ्शकुनिस्ततः   ॥09-023-007॥</td></tr>
<tr><td>दुर्योधनमिदं वाक्यं हृष्टरूपो विशां पते। <br>कृतकार्यमिवात्मानं मन्यमानोऽब्रवीन्नृपम्   ॥09-023-008॥</td></tr>
<tr><td>जहि राजन्रथानीकमश्वाः सर्वे जिता मया। <br>नात्यक्त्वा जीवितं संख्ये शक्यो जेतुं युधिष्ठिरः   ॥09-023-009॥</td></tr>
<tr><td>हते तस्मिन्रथानीके पाण्डवेनाभिपालिते। <br>गजानेतान्हनिष्यामः पदातींश्चेतरांस्तथा   ॥09-023-010॥</td></tr>
<tr><td>श्रुत्वा तु वचनं तस्य तावका जयगृद्धिनः। <br>जवेनाभ्यपतन्हृष्टाः पाण्डवानामनीकिनीम्   ॥09-023-011॥</td></tr>
<tr><td>सर्वे विवृततूणीराः प्रगृहीतशरासनाः। <br>शरासनानि धुन्वानाः सिंहनादं प्रचक्रिरे   ॥09-023-012॥</td></tr>
<tr><td>ततो ज्यातलनिर्घोषः पुनरासीद्विशां पते। <br>प्रादुरासीच्छराणां च सुमुक्तानां सुदारुणः   ॥09-023-013॥</td></tr>
<tr><td>तान्समीपगतान्दृष्ट्वा जवेनोद्यतकार्मुकान्। <br>उवाच देवकीपुत्रं कुन्तीपुत्रो धनंजयः   ॥09-023-014॥</td></tr>
<tr><td>चोदयाश्वानसंभ्रान्तः प्रविशैतद्बलार्णवम्। <br>अन्तमद्य गमिष्यामि शत्रूणां निशितैः शरैः   ॥09-023-015॥</td></tr>
<tr><td>अष्टादश दिनान्यद्य युद्धस्यास्य जनार्दन। <br>वर्तमानस्य महतः समासाद्य परस्परम्   ॥09-023-016॥</td></tr>
<tr><td>अनन्तकल्पा ध्वजिनी भूत्वा ह्येषां महात्मनाम्। <br>क्षयमद्य गता युद्धे पश्य दैवं यथाविधम्   ॥09-023-017॥</td></tr>
<tr><td>समुद्रकल्पं तु बलं धार्तराष्ट्रस्य माधव। <br>अस्मानासाद्य संजातं गोष्पदोपममच्युत   ॥09-023-018॥</td></tr>
<tr><td>हते भीष्मे च संदध्याच्छिवं स्यादिह माधव। <br>न च तत्कृतवान्मूढो धार्तराष्ट्रः सुबालिशः   ॥09-023-019॥</td></tr>
<tr><td>उक्तं भीष्मेण यद्वाक्यं हितं पथ्यं च माधव। <br>तच्चापि नासौ कृतवान्वीतबुद्धिः सुयोधनः   ॥09-023-020॥</td></tr>
<tr><td>तस्मिंस्तु पतिते भीष्मे प्रच्युते पृथिवीतले। <br>न जाने कारणं किं नु येन युद्धमवर्तत   ॥09-023-021॥</td></tr>
<tr><td>मूढांस्तु सर्वथा मन्ये धार्तराष्ट्रान्सुबालिशान्। <br>पतिते शंतनोः पुत्रे येऽकार्षुः संयुगं पुनः   ॥09-023-022॥</td></tr>
<tr><td>अनन्तरं च निहते द्रोणे ब्रह्मविदां वरे। <br>राधेये च विकर्णे च नैवाशाम्यत वैशसम्   ॥09-023-023॥</td></tr>
<tr><td>अल्पावशिष्टे सैन्येऽस्मिन्सूतपुत्रे च पातिते। <br>सपुत्रे वै नरव्याघ्रे नैवाशाम्यत वैशसम्   ॥09-023-024॥</td></tr>
<tr><td>श्रुतायुषि हते शूरे जलसंधे च पौरवे। <br>श्रुतायुधे च नृपतौ नैवाशाम्यत वैशसम्   ॥09-023-025॥</td></tr>
<tr><td>भूरिश्रवसि शल्ये च शाल्वे चैव जनार्दन। <br>आवन्त्येषु च वीरेषु नैवाशाम्यत वैशसम्   ॥09-023-026॥</td></tr>
<tr><td>जयद्रथे च निहते राक्षसे चाप्यलायुधे। <br>बाह्लिके सोमदत्ते च नैवाशाम्यत वैशसम्   ॥09-023-027॥</td></tr>
<tr><td>भगदत्ते हते शूरे काम्बोजे च सुदक्षिणे। <br>दुःशासने च निहते नैवाशाम्यत वैशसम्   ॥09-023-028॥</td></tr>
<tr><td>दृष्ट्वा च निहताञ्शूरान्पृथङ्माण्डलिकान्नृपान्। <br>बलिनश्च रणे कृष्ण नैवाशाम्यत वैशसम्   ॥09-023-029॥</td></tr>
<tr><td>अक्षौहिणीपतीन्दृष्ट्वा भीमसेनेन पातितान्। <br>मोहाद्वा यदि वा लोभान्नैवाशाम्यत वैशसम्   ॥09-023-030॥</td></tr>
<tr><td>को नु राजकुले जातः कौरवेयो विशेषतः। <br>निरर्थकं महद्वैरं कुर्यादन्यः सुयोधनात्   ॥09-023-031॥</td></tr>
<tr><td>गुणतोऽभ्यधिकं ज्ञात्वा बलतः शौर्यतोऽपि वा। <br>अमूढः को नु युध्येत जानन्प्राज्ञो हिताहितम्   ॥09-023-032॥</td></tr>
<tr><td>यन्न तस्य मनो ह्यासीत्त्वयोक्तस्य हितं वचः। <br>प्रशमे पाण्डवैः सार्धं सोऽन्यस्य शृणुयात्कथम्   ॥09-023-033॥</td></tr>
<tr><td>येन शांतनवो भीष्मो द्रोणो विदुर एव च। <br>प्रत्याख्याताः शमस्यार्थे किं नु तस्याद्य भेषजम्   ॥09-023-034॥</td></tr>
<tr><td>मौर्ख्याद्येन पिता वृद्धः प्रत्याख्यातो जनार्दन। <br>तथा माता हितं वाक्यं भाषमाणा हितैषिणी। <br>प्रत्याख्याता ह्यसत्कृत्य स कस्मै रोचयेद्वचः   ॥09-023-035॥</td></tr>
<tr><td>कुलान्तकरणो व्यक्तं जात एष जनार्दन। <br>तथास्य दृश्यते चेष्टा नीतिश्चैव विशां पते। <br>नैष दास्यति नो राज्यमिति मे मतिरच्युत   ॥09-023-036॥</td></tr>
<tr><td>उक्तोऽहं बहुशस्तात विदुरेण महात्मना। <br>न जीवन्दास्यते भागं धार्तराष्ट्रः कथंचन   ॥09-023-037॥</td></tr>
<tr><td>यावत्प्राणा धमिष्यन्ति धार्तराष्ट्रस्य मानद। <br>तावद्युष्मास्वपापेषु प्रचरिष्यति पातकम्   ॥09-023-038॥</td></tr>
<tr><td>न स युक्तोऽन्यथा जेतुमृते युद्धेन माधव। <br>इत्यब्रवीत्सदा मां हि विदुरः सत्यदर्शनः   ॥09-023-039॥</td></tr>
<tr><td>तत्सर्वमद्य जानामि व्यवसायं दुरात्मनः। <br>यदुक्तं वचनं तेन विदुरेण महात्मना   ॥09-023-040॥</td></tr>
<tr><td>यो हि श्रुत्वा वचः पथ्यं जामदग्न्याद्यथातथम्। <br>अवामन्यत दुर्बुद्धिर्ध्रुवं नाशमुखे स्थितः   ॥09-023-041॥</td></tr>
<tr><td>उक्तं हि बहुभिः सिद्धैर्जातमात्रे सुयोधने। <br>एनं प्राप्य दुरात्मानं क्षयं क्षत्रं गमिष्यति   ॥09-023-042॥</td></tr>
<tr><td>तदिदं वचनं तेषां निरुक्तं वै जनार्दन। <br>क्षयं याता हि राजानो दुर्योधनकृते भृशम्   ॥09-023-043॥</td></tr>
<tr><td>सोऽद्य सर्वान्रणे योधान्निहनिष्यामि माधव। <br>क्षत्रियेषु हतेष्वाशु शून्ये च शिबिरे कृते   ॥09-023-044॥</td></tr>
<tr><td>वधाय चात्मनोऽस्माभिः संयुगं रोचयिष्यति। <br>तदन्तं हि भवेद्वैरमनुमानेन माधव   ॥09-023-045॥</td></tr>
<tr><td>एवं पश्यामि वार्ष्णेय चिन्तयन्प्रज्ञया स्वया। <br>विदुरस्य च वाक्येन चेष्टया च दुरात्मनः   ॥09-023-046॥</td></tr>
<tr><td>संयाहि भारतीं वीर यावद्धन्मि शितैः शरैः। <br>दुर्योधनं दुरात्मानं वाहिनीं चास्य संयुगे   ॥09-023-047॥</td></tr>
<tr><td>क्षेममद्य करिष्यामि धर्मराजस्य माधव। <br>हत्वैतद्दुर्बलं सैन्यं धार्तराष्ट्रस्य पश्यतः   ॥09-023-048॥</td></tr>
<tr><td> संजय उवाच। <br>अभीशुहस्तो दाशार्हस्तथोक्तः सव्यसाचिना। <br>तद्बलौघममित्राणामभीतः प्राविशद्रणे   ॥09-023-049॥</td></tr>
<tr><td>शरासनवरं घोरं शक्तिकण्टकसंवृतम्। <br>गदापरिघपन्थानं रथनागमहाद्रुमम्   ॥09-023-050॥</td></tr>
<tr><td>हयपत्तिलताकीर्णं गाहमानो महायशाः। <br>व्यचरत्तत्र गोविन्दो रथेनातिपताकिना   ॥09-023-051॥</td></tr>
<tr><td>ते हयाः पाण्डुरा राजन्वहन्तोऽर्जुनमाहवे। <br>दिक्षु सर्वास्वदृश्यन्त दाशार्हेण प्रचोदिताः   ॥09-023-052॥</td></tr>
<tr><td>ततः प्रायाद्रथेनाजौ सव्यसाची परंतपः। <br>किरञ्शरशतांस्तीक्ष्णान्वारिधारा इवाम्बुदः   ॥09-023-053॥</td></tr>
<tr><td>प्रादुरासीन्महाञ्शब्दः शराणां नतपर्वणाम्। <br>इषुभिश्छाद्यमानानां समरे सव्यसाचिना   ॥09-023-054॥</td></tr>
<tr><td>असज्जन्तस्तनुत्रेषु शरौघाः प्रापतन्भुवि। <br>इन्द्राशनिसमस्पर्शा गाण्डीवप्रेषिताः शराः   ॥09-023-055॥</td></tr>
<tr><td>नरान्नागान्समाहत्य हयांश्चापि विशां पते। <br>अपतन्त रणे बाणाः पतंगा इव घोषिणः   ॥09-023-056॥</td></tr>
<tr><td>आसीत्सर्वमवच्छन्नं गाण्डीवप्रेषितैः शरैः। <br>न प्राज्ञायन्त समरे दिशो वा प्रदिशोऽपि वा   ॥09-023-057॥</td></tr>
<tr><td>सर्वमासीज्जगत्पूर्णं पार्थनामाङ्कितैः शरैः। <br>रुक्मपुङ्खैस्तैलधौतैः कर्मारपरिमार्जितैः   ॥09-023-058॥</td></tr>
<tr><td>ते दह्यमानाः पार्थेन पावकेनेव कुञ्जराः। <br>समासीदन्त कौरव्या वध्यमानाः शितैः शरैः   ॥09-023-059॥</td></tr>
<tr><td>शरचापधरः पार्थः प्रज्वलन्निव भारत। <br>ददाह समरे योधान्कक्षमग्निरिव ज्वलन्   ॥09-023-060॥</td></tr>
<tr><td>यथा वनान्ते वनपैर्विसृष्टः; कक्षं दहेत्कृष्णगतिः सघोषः। <br>भूरिद्रुमं शुष्कलतावितानं; भृशं समृद्धो ज्वलनः प्रतापी   ॥09-023-061॥</td></tr>
<tr><td>एवं स नाराचगणप्रतापी; शरार्चिरुच्चावचतिग्मतेजाः। <br>ददाह सर्वां तव पुत्रसेना;ममृष्यमाणस्तरसा तरस्वी   ॥09-023-062॥</td></tr>
<tr><td>तस्येषवः प्राणहराः सुमुक्ता; नासज्जन्वै वर्मसु रुक्मपुङ्खाः। <br>न च द्वितीयं प्रमुमोच बाणं; नरे हये वा परमद्विपे वा   ॥09-023-063॥</td></tr>
<tr><td>अनेकरूपाकृतिभिर्हि बाणै;र्महारथानीकमनुप्रविश्य। <br>स एव एकस्तव पुत्रसेनां; जघान दैत्यानिव वज्रपाणिः   ॥09-023-064॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>तस्मिन्प्रवृत्ते संग्रामे नरवाजिगजक्षये। <br>शकुनिः सौबलो राजन्सहदेवं समभ्ययात्   ॥09-027-001॥</td></tr>
<tr><td>ततोऽस्यापततस्तूर्णं सहदेवः प्रतापवान्। <br>शरौघान्प्रेषयामास पतंगानिव शीघ्रगान्। <br>उलूकश्च रणे भीमं विव्याध दशभिः शरैः   ॥09-027-002॥</td></tr>
<tr><td>शकुनिस्तु महाराज भीमं विद्ध्वा त्रिभिः शरैः। <br>सायकानां नवत्या वै सहदेवमवाकिरत्   ॥09-027-003॥</td></tr>
<tr><td>ते शूराः समरे राजन्समासाद्य परस्परम्। <br>विव्यधुर्निशितैर्बाणैः कङ्कबर्हिणवाजितैः। <br>स्वर्णपुङ्खैः शिलाधौतैरा कर्णात्प्रहितैः शरैः   ॥09-027-004॥</td></tr>
<tr><td>तेषां चापभुजोत्सृष्टा शरवृष्टिर्विशां पते। <br>आच्छादयद्दिशः सर्वा धाराभिरिव तोयदः   ॥09-027-005॥</td></tr>
<tr><td>ततः क्रुद्धो रणे भीमः सहदेवश्च भारत। <br>चेरतुः कदनं संख्ये कुर्वन्तौ सुमहाबलौ   ॥09-027-006॥</td></tr>
<tr><td>ताभ्यां शरशतैश्छन्नं तद्बलं तव भारत। <br>अन्धकारमिवाकाशमभवत्तत्र तत्र ह   ॥09-027-007॥</td></tr>
<tr><td>अश्वैर्विपरिधावद्भिः शरच्छन्नैर्विशां पते। <br>तत्र तत्र कृतो मार्गो विकर्षद्भिर्हतान्बहून्   ॥09-027-008॥</td></tr>
<tr><td>निहतानां हयानां च सहैव हययोधिभिः। <br>वर्मभिर्विनिकृत्तैश्च प्रासैश्छिन्नैश्च मारिष। <br>संछन्ना पृथिवी जज्ञे कुसुमैः शबला इव   ॥09-027-009॥</td></tr>
<tr><td>योधास्तत्र महाराज समासाद्य परस्परम्। <br>व्यचरन्त रणे क्रुद्धा विनिघ्नन्तः परस्परम्   ॥09-027-010॥</td></tr>
<tr><td>उद्वृत्तनयनै रोषात्संदष्टौष्ठपुटैर्मुखैः। <br>सकुण्डलैर्मही छन्ना पद्मकिञ्जल्कसंनिभैः   ॥09-027-011॥</td></tr>
<tr><td>भुजैश्छिन्नैर्महाराज नागराजकरोपमैः। <br>साङ्गदैः सतनुत्रैश्च सासिप्रासपरश्वधैः   ॥09-027-012॥</td></tr>
<tr><td>कबन्धैरुत्थितैश्छिन्नैर्नृत्यद्भिश्चापरैर्युधि। <br>क्रव्यादगणसंकीर्णा घोराभूत्पृथिवी विभो   ॥09-027-013॥</td></tr>
<tr><td>अल्पावशिष्टे सैन्ये तु कौरवेयान्महाहवे। <br>प्रहृष्टाः पाण्डवा भूत्वा निन्यिरे यमसादनम्   ॥09-027-014॥</td></tr>
<tr><td>एतस्मिन्नन्तरे शूरः सौबलेयः प्रतापवान्। <br>प्रासेन सहदेवस्य शिरसि प्राहरद्भृशम्। <br>स विह्वलो महाराज रथोपस्थ उपाविशत्   ॥09-027-015॥</td></tr>
<tr><td>सहदेवं तथा दृष्ट्वा भीमसेनः प्रतापवान्। <br>सर्वसैन्यानि संक्रुद्धो वारयामास भारत   ॥09-027-016॥</td></tr>
<tr><td>निर्बिभेद च नाराचैः शतशोऽथ सहस्रशः। <br>विनिर्भिद्याकरोच्चैव सिंहनादमरिंदम   ॥09-027-017॥</td></tr>
<tr><td>तेन शब्देन वित्रस्ताः सर्वे सहयवारणाः। <br>प्राद्रवन्सहसा भीताः शकुनेश्च पदानुगाः   ॥09-027-018॥</td></tr>
<tr><td>प्रभग्नानथ तान्दृष्ट्वा राजा दुर्योधनोऽब्रवीत्। <br>निवर्तध्वमधर्मज्ञा युध्यध्वं किं सृतेन वः   ॥09-027-019॥</td></tr>
<tr><td>इह कीर्तिं समाधाय प्रेत्य लोकान्समश्नुते। <br>प्राणाञ्जहाति यो वीरो युधि पृष्ठमदर्शयन्   ॥09-027-020॥</td></tr>
<tr><td>एवमुक्तास्तु ते राज्ञा सौबलस्य पदानुगाः। <br>पाण्डवानभ्यवर्तन्त मृत्युं कृत्वा निवर्तनम्   ॥09-027-021॥</td></tr>
<tr><td>द्रवद्भिस्तत्र राजेन्द्र कृतः शब्दोऽतिदारुणः। <br>क्षुब्धसागरसंकाशः क्षुभितः सर्वतोऽभवत्   ॥09-027-022॥</td></tr>
<tr><td>तांस्तदापततो दृष्ट्वा सौबलस्य पदानुगान्। <br>प्रत्युद्ययुर्महाराज पाण्डवा विजये वृताः   ॥09-027-023॥</td></tr>
<tr><td>प्रत्याश्वस्य च दुर्धर्षः सहदेवो विशां पते। <br>शकुनिं दशभिर्विद्ध्वा हयांश्चास्य त्रिभिः शरैः। <br>धनुश्चिच्छेद च शरैः सौबलस्य हसन्निव   ॥09-027-024॥</td></tr>
<tr><td>अथान्यद्धनुरादाय शकुनिर्युद्धदुर्मदः। <br>विव्याध नकुलं षष्ट्या भीमसेनं च सप्तभिः   ॥09-027-025॥</td></tr>
<tr><td>उलूकोऽपि महाराज भीमं विव्याध सप्तभिः। <br>सहदेवं च सप्तत्या परीप्सन्पितरं रणे   ॥09-027-026॥</td></tr>
<tr><td>तं भीमसेनः समरे विव्याध निशितैः शरैः। <br>शकुनिं च चतुःषष्ट्या पार्श्वस्थांश्च त्रिभिस्त्रिभिः   ॥09-027-027॥</td></tr>
<tr><td>ते हन्यमाना भीमेन नाराचैस्तैलपायितैः। <br>सहदेवं रणे क्रुद्धाश्छादयञ्शरवृष्टिभिः। <br>पर्वतं वारिधाराभिः सविद्युत इवाम्बुदाः   ॥09-027-028॥</td></tr>
<tr><td>ततोऽस्यापततः शूरः सहदेवः प्रतापवान्। <br>उलूकस्य महाराज भल्लेनापाहरच्छिरः   ॥09-027-029॥</td></tr>
<tr><td>स जगाम रथाद्भूमिं सहदेवेन पातितः। <br>रुधिराप्लुतसर्वाङ्गो नन्दयन्पाण्डवान्युधि   ॥09-027-030॥</td></tr>
<tr><td>पुत्रं तु निहतं दृष्ट्वा शकुनिस्तत्र भारत। <br>साश्रुकण्ठो विनिःश्वस्य क्षत्तुर्वाक्यमनुस्मरन्   ॥09-027-031॥</td></tr>
<tr><td>चिन्तयित्वा मुहूर्तं स बाष्पपूर्णेक्षणः श्वसन्। <br>सहदेवं समासाद्य त्रिभिर्विव्याध सायकैः   ॥09-027-032॥</td></tr>
<tr><td>तानपास्य शरान्मुक्ताञ्शरसंघैः प्रतापवान्। <br>सहदेवो महाराज धनुश्चिच्छेद संयुगे   ॥09-027-033॥</td></tr>
<tr><td>छिन्ने धनुषि राजेन्द्र शकुनिः सौबलस्तदा। <br>प्रगृह्य विपुलं खड्गं सहदेवाय प्राहिणोत्   ॥09-027-034॥</td></tr>
<tr><td>तमापतन्तं सहसा घोररूपं विशां पते। <br>द्विधा चिच्छेद समरे सौबलस्य हसन्निव   ॥09-027-035॥</td></tr>
<tr><td>असिं दृष्ट्वा द्विधा छिन्नं प्रगृह्य महतीं गदाम्। <br>प्राहिणोत्सहदेवाय सा मोघा न्यपतद्भुवि   ॥09-027-036॥</td></tr>
<tr><td>ततः शक्तिं महाघोरां कालरात्रिमिवोद्यताम्। <br>प्रेषयामास संक्रुद्धः पाण्डवं प्रति सौबलः   ॥09-027-037॥</td></tr>
<tr><td>तामापतन्तीं सहसा शरैः काञ्चनभूषणैः। <br>त्रिधा चिच्छेद समरे सहदेवो हसन्निव   ॥09-027-038॥</td></tr>
<tr><td>सा पपात त्रिधा छिन्ना भूमौ कनकभूषणा। <br>शीर्यमाणा यथा दीप्ता गगनाद्वै शतह्रदा   ॥09-027-039॥</td></tr>
<tr><td>शक्तिं विनिहतां दृष्ट्वा सौबलं च भयार्दितम्। <br>दुद्रुवुस्तावकाः सर्वे भये जाते ससौबलाः   ॥09-027-040॥</td></tr>
<tr><td>अथोत्क्रुष्टं महद्ध्यासीत्पाण्डवैर्जितकाशिभिः। <br>धार्तराष्ट्रास्ततः सर्वे प्रायशो विमुखाभवन्   ॥09-027-041॥</td></tr>
<tr><td>तान्वै विमनसो दृष्ट्वा माद्रीपुत्रः प्रतापवान्। <br>शरैरनेकसाहस्रैर्वारयामास संयुगे   ॥09-027-042॥</td></tr>
<tr><td>ततो गान्धारकैर्गुप्तं पृष्ठैरश्वैर्जये धृतम्। <br>आससाद रणे यान्तं सहदेवोऽथ सौबलम्   ॥09-027-043॥</td></tr>
<tr><td>स्वमंशमवशिष्टं स संस्मृत्य शकुनिं नृप। <br>रथेन काञ्चनाङ्गेन सहदेवः समभ्ययात्। <br>अधिज्यं बलवत्कृत्वा व्याक्षिपन्सुमहद्धनुः   ॥09-027-044॥</td></tr>
<tr><td>स सौबलमभिद्रुत्य गृध्रपत्रैः शिलाशितैः। <br>भृशमभ्यहनत्क्रुद्धस्तोत्त्रैरिव महाद्विपम्   ॥09-027-045॥</td></tr>
<tr><td>उवाच चैनं मेधावी निगृह्य स्मारयन्निव। <br>क्षत्रधर्मे स्थितो भूत्वा युध्यस्व पुरुषो भव   ॥09-027-046॥</td></tr>
<tr><td>यत्तदा हृष्यसे मूढ ग्लहन्नक्षैः सभातले। <br>फलमद्य प्रपद्यस्व कर्मणस्तस्य दुर्मते   ॥09-027-047॥</td></tr>
<tr><td>निहतास्ते दुरात्मानो येऽस्मानवहसन्पुरा। <br>दुर्योधनः कुलाङ्गारः शिष्टस्त्वं तस्य मातुलः   ॥09-027-048॥</td></tr>
<tr><td>अद्य ते विहनिष्यामि क्षुरेणोन्मथितं शिरः। <br>वृक्षात्फलमिवोद्धृत्य लगुडेन प्रमाथिना   ॥09-027-049॥</td></tr>
<tr><td>एवमुक्त्वा महाराज सहदेवो महाबलः। <br>संक्रुद्धो नरशार्दूलो वेगेनाभिजगाम ह   ॥09-027-050॥</td></tr>
<tr><td>अभिगम्य तु दुर्धर्षः सहदेवो युधां पतिः। <br>विकृष्य बलवच्चापं क्रोधेन प्रहसन्निव   ॥09-027-051॥</td></tr>
<tr><td>शकुनिं दशभिर्विद्ध्वा चतुर्भिश्चास्य वाजिनः। <br>छत्रं ध्वजं धनुश्चास्य छित्त्वा सिंह इवानदत्   ॥09-027-052॥</td></tr>
<tr><td>छिन्नध्वजधनुश्छत्रः सहदेवेन सौबलः। <br>ततो विद्धश्च बहुभिः सर्वमर्मसु सायकैः   ॥09-027-053॥</td></tr>
<tr><td>ततो भूयो महाराज सहदेवः प्रतापवान्। <br>शकुनेः प्रेषयामास शरवृष्टिं दुरासदाम्   ॥09-027-054॥</td></tr>
<tr><td>ततस्तु क्रुद्धः सुबलस्य पुत्रो; माद्रीसुतं सहदेवं विमर्दे। <br>प्रासेन जाम्बूनदभूषणेन; जिघांसुरेकोऽभिपपात शीघ्रम्   ॥09-027-055॥</td></tr>
<tr><td>माद्रीसुतस्तस्य समुद्यतं तं; प्रासं सुवृत्तौ च भुजौ रणाग्रे। <br>भल्लैस्त्रिभिर्युगपत्संचकर्त; ननाद चोच्चैस्तरसाजिमध्ये   ॥09-027-056॥</td></tr>
<tr><td>तस्याशुकारी सुसमाहितेन; सुवर्णपुङ्खेन दृढायसेन। <br>भल्लेन सर्वावरणातिगेन; शिरः शरीरात्प्रममाथ भूयः   ॥09-027-057॥</td></tr>
<tr><td>शरेण कार्तस्वरभूषितेन; दिवाकराभेन सुसंशितेन। <br>हृतोत्तमाङ्गो युधि पाण्डवेन; पपात भूमौ सुबलस्य पुत्रः   ॥09-027-058॥</td></tr>
<tr><td>स तच्छिरो वेगवता शरेण; सुवर्णपुङ्खेन शिलाशितेन। <br>प्रावेरयत्कुपितः पाण्डुपुत्रो; यत्तत्कुरूणामनयस्य मूलम्   ॥09-027-059॥</td></tr>
<tr><td>हृतोत्तमाङ्गं शकुनिं समीक्ष्य; भूमौ शयानं रुधिरार्द्रगात्रम्। <br>योधास्त्वदीया भयनष्टसत्त्वा; दिशः प्रजग्मुः प्रगृहीतशस्त्राः   ॥09-027-060॥</td></tr>
<tr><td>विप्रद्रुताः शुष्कमुखा विसंज्ञा; गाण्डीवघोषेण समाहताश्च। <br>भयार्दिता भग्नरथाश्वनागाः; पदातयश्चैव सधार्तराष्ट्राः   ॥09-027-061॥</td></tr>
<tr><td>ततो रथाच्छकुनिं पातयित्वा; मुदान्विता भारत पाण्डवेयाः। <br>शङ्खान्प्रदध्मुः समरे प्रहृष्टाः; सकेशवाः सैनिकान्हर्षयन्तः   ॥09-027-062॥</td></tr>
<tr><td>तं चापि सर्वे प्रतिपूजयन्तो; हृष्टा ब्रुवाणाः सहदेवमाजौ। <br>दिष्ट्या हतो नैकृतिको दुरात्मा; सहात्मजो वीर रणे त्वयेति   ॥09-027-063॥</td></tr>
</table>
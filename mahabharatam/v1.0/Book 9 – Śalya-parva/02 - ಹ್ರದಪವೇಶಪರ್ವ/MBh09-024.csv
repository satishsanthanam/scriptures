Verse
 संजय उवाच। <br>अस्यतां यतमानानां शूराणामनिवर्तिनाम्। <br>संकल्पमकरोन्मोघं गाण्डीवेन धनंजयः   ॥09-024-001॥
इन्द्राशनिसमस्पर्शानविषह्यान्महौजसः। <br>विसृजन्दृश्यते बाणान्धारा मुञ्चन्निवाम्बुदः   ॥09-024-002॥
तत्सैन्यं भरतश्रेष्ठ वध्यमानं किरीटिना। <br>संप्रदुद्राव संग्रामात्तव पुत्रस्य पश्यतः   ॥09-024-003॥
हतधुर्या रथाः केचिद्धतसूतास्तथापरे। <br>भग्नाक्षयुगचक्रेषाः केचिदासन्विशां पते   ॥09-024-004॥
अन्येषां सायकाः क्षीणास्तथान्ये शरपीडिताः। <br>अक्षता युगपत्केचित्प्राद्रवन्भयपीडिताः   ॥09-024-005॥
केचित्पुत्रानुपादाय हतभूयिष्ठवाहनाः। <br>विचुक्रुशुः पितॄनन्ये सहायानपरे पुनः   ॥09-024-006॥
बान्धवांश्च नरव्याघ्र भ्रातॄन्संबन्धिनस्तथा। <br>दुद्रुवुः केचिदुत्सृज्य तत्र तत्र विशां पते   ॥09-024-007॥
बहवोऽत्र भृशं विद्धा मुह्यमाना महारथाः। <br>निष्टनन्तः स्म दृश्यन्ते पार्थबाणहता नराः   ॥09-024-008॥
तानन्ये रथमारोप्य समाश्वास्य मुहूर्तकम्। <br>विश्रान्ताश्च वितृष्णाश्च पुनर्युद्धाय जग्मिरे   ॥09-024-009॥
तानपास्य गताः केचित्पुनरेव युयुत्सवः। <br>कुर्वन्तस्तव पुत्रस्य शासनं युद्धदुर्मदाः   ॥09-024-010॥
पानीयमपरे पीत्वा पर्याश्वास्य च वाहनम्। <br>वर्माणि च समारोप्य केचिद्भरतसत्तम   ॥09-024-011॥
समाश्वास्यापरे भ्रातॄन्निक्षिप्य शिबिरेऽपि च। <br>पुत्रानन्ये पितॄनन्ये पुनर्युद्धमरोचयन्   ॥09-024-012॥
सज्जयित्वा रथान्केचिद्यथामुख्यं विशां पते। <br>आप्लुत्य पाण्डवानीकं पुनर्युद्धमरोचयन्   ॥09-024-013॥
ते शूराः किङ्किणीजालैः समाच्छन्ना बभासिरे। <br>त्रैलोक्यविजये युक्ता यथा दैतेयदानवाः   ॥09-024-014॥
आगम्य सहसा केचिद्रथैः स्वर्णविभूषितैः। <br>पाण्डवानामनीकेषु धृष्टद्युम्नमयोधयन्   ॥09-024-015॥
धृष्टद्युम्नोऽपि पाञ्चाल्यः शिखण्डी च महारथः। <br>नाकुलिश्च शतानीको रथानीकमयोधयन्   ॥09-024-016॥
पाञ्चाल्यस्तु ततः क्रुद्धः सैन्येन महता वृतः। <br>अभ्यद्रवत्सुसंरब्धस्तावकान्हन्तुमुद्यतः   ॥09-024-017॥
ततस्त्वापततस्तस्य तव पुत्रो जनाधिप। <br>बाणसंघाननेकान्वै प्रेषयामास भारत   ॥09-024-018॥
धृष्टद्युम्नस्ततो राजंस्तव पुत्रेण धन्विना। <br>नाराचैर्बहुभिः क्षिप्रं बाह्वोरुरसि चार्पितः   ॥09-024-019॥
सोऽतिविद्धो महेष्वासस्तोत्त्रार्दित इव द्विपः। <br>तस्याश्वांश्चतुरो बाणैः प्रेषयामास मृत्यवे। <br>सारथेश्चास्य भल्लेन शिरः कायादपाहरत्   ॥09-024-020॥
ततो दुर्योधनो राजा पृष्ठमारुह्य वाजिनः। <br>अपाक्रामद्धतरथो नातिदूरमरिंदमः   ॥09-024-021॥
दृष्ट्वा तु हतविक्रान्तं स्वमनीकं महाबलः। <br>तव पुत्रो महाराज प्रययौ यत्र सौबलः   ॥09-024-022॥
ततो रथेषु भग्नेषु त्रिसाहस्रा महाद्विपाः। <br>पाण्डवान्रथिनः पञ्च समन्तात्पर्यवारयन्   ॥09-024-023॥
ते वृताः समरे पञ्च गजानीकेन भारत। <br>अशोभन्त नरव्याघ्रा ग्रहा व्याप्ता घनैरिव   ॥09-024-024॥
ततोऽर्जुनो महाराज लब्धलक्षो महाभुजः। <br>विनिर्ययौ रथेनैव श्वेताश्वः कृष्णसारथिः   ॥09-024-025॥
तैः समन्तात्परिवृतः कुञ्जरैः पर्वतोपमैः। <br>नाराचैर्विमलैस्तीक्ष्णैर्गजानीकमपोथयत्   ॥09-024-026॥
तत्रैकबाणनिहतानपश्याम महागजान्। <br>पतितान्पात्यमानांश्च विभिन्नान्सव्यसाचिना   ॥09-024-027॥
भीमसेनस्तु तान्दृष्ट्वा नागान्मत्तगजोपमः। <br>करेण गृह्य महतीं गदामभ्यपतद्बली। <br>अवप्लुत्य रथात्तूर्णं दण्डपाणिरिवान्तकः   ॥09-024-028॥
तमुद्यतगदं दृष्ट्वा पाण्डवानां महारथम्। <br>वित्रेसुस्तावकाः सैन्याः शकृन्मूत्रं प्रसुस्रुवुः। <br>आविग्नं च बलं सर्वं गदाहस्ते वृकोदरे   ॥09-024-029॥
गदया भीमसेनेन भिन्नकुम्भान्रजस्वलान्। <br>धावमानानपश्याम कुञ्जरान्पर्वतोपमान्   ॥09-024-030॥
प्रधाव्य कुञ्जरास्ते तु भीमसेनगदाहताः। <br>पेतुरार्तस्वरं कृत्वा छिन्नपक्षा इवाद्रयः   ॥09-024-031॥
तान्भिन्नकुम्भान्सुबहून्द्रवमाणानितस्ततः। <br>पतमानांश्च संप्रेक्ष्य वित्रेसुस्तव सैनिकाः   ॥09-024-032॥
युधिष्ठिरोऽपि संक्रुद्धो माद्रीपुत्रौ च पाण्डवौ। <br>गृध्रपक्षैः शितैर्बाणैर्जघ्नुर्वै गजयोधिनः   ॥09-024-033॥
धृष्टद्युम्नस्तु समरे पराजित्य नराधिपम्। <br>अपक्रान्ते तव सुते हयपृष्ठं समाश्रिते   ॥09-024-034॥
दृष्ट्वा च पाण्डवान्सर्वान्कुञ्जरैः परिवारितान्। <br>धृष्टद्युम्नो महाराज सह सर्वैः प्रभद्रकैः। <br>पुत्रः पाञ्चालराजस्य जिघांसुः कुञ्जरान्ययौ   ॥09-024-035॥
अदृष्ट्वा तु रथानीके दुर्योधनमरिंदमम्। <br>अश्वत्थामा कृपश्चैव कृतवर्मा च सात्वतः। <br>अपृच्छन्क्षत्रियांस्तत्र क्व नु दुर्योधनो गतः   ॥09-024-036॥
अपश्यमाना राजानं वर्तमाने जनक्षये। <br>मन्वाना निहतं तत्र तव पुत्रं महारथाः। <br>विषण्णवदना भूत्वा पर्यपृच्छन्त ते सुतम्   ॥09-024-037॥
आहुः केचिद्धते सूते प्रयातो यत्र सौबलः। <br>अपरे त्वब्रुवंस्तत्र क्षत्रिया भृशविक्षताः   ॥09-024-038॥
दुर्योधनेन किं कार्यं द्रक्ष्यध्वं यदि जीवति। <br>युध्यध्वं सहिताः सर्वे किं वो राजा करिष्यति   ॥09-024-039॥
ते क्षत्रियाः क्षतैर्गात्रैर्हतभूयिष्ठवाहनाः। <br>शरैः संपीड्यमानाश्च नातिव्यक्तमिवाब्रुवन्   ॥09-024-040॥
इदं सर्वं बलं हन्मो येन स्म परिवारिताः। <br>एते सर्वे गजान्हत्वा उपयान्ति स्म पाण्डवाः   ॥09-024-041॥
श्रुत्वा तु वचनं तेषामश्वत्थामा महाबलः। <br>हित्वा पाञ्चालराजस्य तदनीकं दुरुत्सहम्   ॥09-024-042॥
कृपश्च कृतवर्मा च प्रययुर्यत्र सौबलः। <br>रथानीकं परित्यज्य शूराः सुदृढधन्विनः   ॥09-024-043॥
ततस्तेषु प्रयातेषु धृष्टद्युम्नपुरोगमाः। <br>आययुः पाण्डवा राजन्विनिघ्नन्तः स्म तावकान्   ॥09-024-044॥
दृष्ट्वा तु तानापततः संप्रहृष्टान्महारथान्। <br>पराक्रान्तांस्ततो वीरान्निराशाञ्जीविते तदा। <br>विवर्णमुखभूयिष्ठमभवत्तावकं बलम्   ॥09-024-045॥
परिक्षीणायुधान्दृष्ट्वा तानहं परिवारितान्। <br>राजन्बलेन द्व्यङ्गेन त्यक्त्वा जीवितमात्मनः   ॥09-024-046॥
आत्मनापञ्चमोऽयुध्यं पाञ्चालस्य बलेन ह। <br>तस्मिन्देशे व्यवस्थाप्य यत्र शारद्वतः स्थितः   ॥09-024-047॥
संप्रयुद्धा वयं पञ्च किरीटिशरपीडिताः। <br>धृष्टद्युम्नं महानीकं तत्र नोऽभूद्रणो महान्। <br>जितास्तेन वयं सर्वे व्यपयाम रणात्ततः   ॥09-024-048॥
अथापश्यं सात्यकिं तमुपायान्तं महारथम्। <br>रथैश्चतुःशतैर्वीरो मां चाभ्यद्रवदाहवे   ॥09-024-049॥
धृष्टद्युम्नादहं मुक्तः कथंचिच्छ्रान्तवाहनः। <br>पतितो माधवानीकं दुष्कृती नरकं यथा। <br>तत्र युद्धमभूद्घोरं मुहूर्तमतिदारुणम्   ॥09-024-050॥
सात्यकिस्तु महाबाहुर्मम हत्वा परिच्छदम्। <br>जीवग्राहमगृह्णान्मां मूर्छितं पतितं भुवि   ॥09-024-051॥
ततो मुहूर्तादिव तद्गजानीकमवध्यत। <br>गदया भीमसेनेन नाराचैरर्जुनेन च   ॥09-024-052॥
प्रतिपिष्टैर्महानागैः समन्तात्पर्वतोपमैः। <br>नातिप्रसिद्धेव गतिः पाण्डवानामजायत   ॥09-024-053॥
रथमार्गांस्ततश्चक्रे भीमसेनो महाबलः। <br>पाण्डवानां महाराज व्यपकर्षन्महागजान्   ॥09-024-054॥
अश्वत्थामा कृपश्चैव कृतवर्मा च सात्वतः। <br>अपश्यन्तो रथानीके दुर्योधनमरिंदमम्। <br>राजानं मृगयामासुस्तव पुत्रं महारथम्   ॥09-024-055॥
परित्यज्य च पाञ्चालं प्रयाता यत्र सौबलः। <br>राज्ञोऽदर्शनसंविग्ना वर्तमाने जनक्षये   ॥09-024-056॥

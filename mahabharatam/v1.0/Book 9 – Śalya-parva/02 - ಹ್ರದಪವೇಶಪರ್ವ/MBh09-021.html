<table border = "1"><tr><td>Verse</td></tr>
<tr><td> संजय उवाच। <br>पुत्रस्तु ते महाराज रथस्थो रथिनां वरः। <br>दुरुत्सहो बभौ युद्धे यथा रुद्रः प्रतापवान्   ॥09-021-001॥</td></tr>
<tr><td>तस्य बाणसहस्रैस्तु प्रच्छन्ना ह्यभवन्मही। <br>परांश्च सिषिचे बाणैर्धाराभिरिव पर्वतान्   ॥09-021-002॥</td></tr>
<tr><td>न च सोऽस्ति पुमान्कश्चित्पाण्डवानां महाहवे। <br>हयो गजो रथो वापि योऽस्य बाणैरविक्षतः   ॥09-021-003॥</td></tr>
<tr><td>यं यं हि समरे योधं प्रपश्यामि विशां पते। <br>स स बाणैश्चितोऽभूद्वै पुत्रेण तव भारत   ॥09-021-004॥</td></tr>
<tr><td>यथा सैन्येन रजसा समुद्धूतेन वाहिनी। <br>प्रत्यदृश्यत संछन्ना तथा बाणैर्महात्मनः   ॥09-021-005॥</td></tr>
<tr><td>बाणभूतामपश्याम पृथिवीं पृथिवीपते। <br>दुर्योधनेन प्रकृतां क्षिप्रहस्तेन धन्विना   ॥09-021-006॥</td></tr>
<tr><td>तेषु योधसहस्रेषु तावकेषु परेषु च। <br>एको दुर्योधनो ह्यासीत्पुमानिति मतिर्मम   ॥09-021-007॥</td></tr>
<tr><td>तत्राद्भुतमपश्याम तव पुत्रस्य विक्रमम्। <br>यदेकं सहिताः पार्था नात्यवर्तन्त भारत   ॥09-021-008॥</td></tr>
<tr><td>युधिष्ठिरं शतेनाजौ विव्याध भरतर्षभ। <br>भीमसेनं च सप्तत्या सहदेवं च सप्तभिः   ॥09-021-009॥</td></tr>
<tr><td>नकुलं च चतुःषष्ट्या धृष्टद्युम्नं च पञ्चभिः। <br>सप्तभिर्द्रौपदेयांश्च त्रिभिर्विव्याध सात्यकिम्। <br>धनुश्चिच्छेद भल्लेन सहदेवस्य मारिष   ॥09-021-010॥</td></tr>
<tr><td>तदपास्य धनुश्छिन्नं माद्रीपुत्रः प्रतापवान्। <br>अभ्यधावत राजानं प्रगृह्यान्यन्महद्धनुः। <br>ततो दुर्योधनं संख्ये विव्याध दशभिः शरैः   ॥09-021-011॥</td></tr>
<tr><td>नकुलश्च ततो वीरो राजानं नवभिः शरैः। <br>घोररूपैर्महेष्वासो विव्याध च ननाद च   ॥09-021-012॥</td></tr>
<tr><td>सात्यकिश्चापि राजानं शरेणानतपर्वणा। <br>द्रौपदेयास्त्रिसप्तत्या धर्मराजश्च सप्तभिः। <br>अशीत्या भीमसेनश्च शरै राजानमार्दयत्   ॥09-021-013॥</td></tr>
<tr><td>समन्तात्कीर्यमाणस्तु बाणसंघैर्महात्मभिः। <br>न चचाल महाराज सर्वसैन्यस्य पश्यतः   ॥09-021-014॥</td></tr>
<tr><td>लाघवं सौष्ठवं चापि वीर्यं चैव महात्मनः। <br>अति सर्वाणि भूतानि ददृशुः सर्वमानवाः   ॥09-021-015॥</td></tr>
<tr><td>धार्तराष्ट्रास्तु राजेन्द्र यात्वा तु स्वल्पमन्तरम्। <br>अपश्यमाना राजानं पर्यवर्तन्त दंशिताः   ॥09-021-016॥</td></tr>
<tr><td>तेषामापततां घोरस्तुमुलः समजायत। <br>क्षुब्धस्य हि समुद्रस्य प्रावृट्काले यथा निशि   ॥09-021-017॥</td></tr>
<tr><td>समासाद्य रणे ते तु राजानमपराजितम्। <br>प्रत्युद्ययुर्महेष्वासाः पाण्डवानाततायिनः   ॥09-021-018॥</td></tr>
<tr><td>भीमसेनं रणे क्रुद्धं द्रोणपुत्रो न्यवारयत्। <br>ततो बाणैर्महाराज प्रमुक्तैः सर्वतोदिशम्। <br>नाज्ञायन्त रणे वीरा न दिशः प्रदिशस्तथा   ॥09-021-019॥</td></tr>
<tr><td>तावुभौ क्रूरकर्माणावुभौ भारत दुःसहौ। <br>घोररूपमयुध्येतां कृतप्रतिकृतैषिणौ। <br>त्रासयन्तौ जगत्सर्वं ज्याक्षेपविहतत्वचौ   ॥09-021-020॥</td></tr>
<tr><td>शकुनिस्तु रणे वीरो युधिष्ठिरमपीडयत्। <br>तस्याश्वांश्चतुरो हत्वा सुबलस्य सुतो विभुः। <br>नादं चकार बलवान्सर्वसैन्यानि कम्पयन्   ॥09-021-021॥</td></tr>
<tr><td>एतस्मिन्नन्तरे वीरं राजानमपराजितम्। <br>अपोवाह रथेनाजौ सहदेवः प्रतापवान्   ॥09-021-022॥</td></tr>
<tr><td>अथान्यं रथमास्थाय धर्मराजो युधिष्ठिरः। <br>शकुनिं नवभिर्विद्ध्वा पुनर्विव्याध पञ्चभिः। <br>ननाद च महानादं प्रवरः सर्वधन्विनाम्   ॥09-021-023॥</td></tr>
<tr><td>तद्युद्धमभवच्चित्रं घोररूपं च मारिष। <br>ईक्षितृप्रीतिजननं सिद्धचारणसेवितम्   ॥09-021-024॥</td></tr>
<tr><td>उलूकस्तु महेष्वासं नकुलं युद्धदुर्मदम्। <br>अभ्यद्रवदमेयात्मा शरवर्षैः समन्ततः   ॥09-021-025॥</td></tr>
<tr><td>तथैव नकुलः शूरः सौबलस्य सुतं रणे। <br>शरवर्षेण महता समन्तात्पर्यवारयत्   ॥09-021-026॥</td></tr>
<tr><td>तौ तत्र समरे वीरौ कुलपुत्रौ महारथौ। <br>योधयन्तावपश्येतां परस्परकृतागसौ   ॥09-021-027॥</td></tr>
<tr><td>तथैव कृतवर्मा तु शैनेयं शत्रुतापनम्। <br>योधयञ्शुशुभे राजन्बलं शक्र इवाहवे   ॥09-021-028॥</td></tr>
<tr><td>दुर्योधनो धनुश्छित्त्वा धृष्टद्युम्नस्य संयुगे। <br>अथैनं छिन्नधन्वानं विव्याध निशितैः शरैः   ॥09-021-029॥</td></tr>
<tr><td>धृष्टद्युम्नोऽपि समरे प्रगृह्य परमायुधम्। <br>राजानं योधयामास पश्यतां सर्वधन्विनाम्   ॥09-021-030॥</td></tr>
<tr><td>तयोर्युद्धं महच्चासीत्संग्रामे भरतर्षभ। <br>प्रभिन्नयोर्यथा सक्तं मत्तयोर्वरहस्तिनोः   ॥09-021-031॥</td></tr>
<tr><td>गौतमस्तु रणे क्रुद्धो द्रौपदेयान्महाबलान्। <br>विव्याध बहुभिः शूरः शरैः संनतपर्वभिः   ॥09-021-032॥</td></tr>
<tr><td>तस्य तैरभवद्युद्धमिन्द्रियैरिव देहिनः। <br>घोररूपमसंवार्यं निर्मर्यादमतीव च   ॥09-021-033॥</td></tr>
<tr><td>ते च तं पीडयामासुरिन्द्रियाणीव बालिशम्। <br>स च तान्प्रतिसंरब्धः प्रत्ययोधयदाहवे   ॥09-021-034॥</td></tr>
<tr><td>एवं चित्रमभूद्युद्धं तस्य तैः सह भारत। <br>उत्थायोत्थाय हि यथा देहिनामिन्द्रियैर्विभो   ॥09-021-035॥</td></tr>
<tr><td>नराश्चैव नरैः सार्धं दन्तिनो दन्तिभिस्तथा। <br>हया हयैः समासक्ता रथिनो रथिभिस्तथा। <br>संकुलं चाभवद्भूयो घोररूपं विशां पते   ॥09-021-036॥</td></tr>
<tr><td>इदं चित्रमिदं घोरमिदं रौद्रमिति प्रभो। <br>युद्धान्यासन्महाराज घोराणि च बहूनि च   ॥09-021-037॥</td></tr>
<tr><td>ते समासाद्य समरे परस्परमरिंदमाः। <br>विव्यधुश्चैव जघ्नुश्च समासाद्य महाहवे   ॥09-021-038॥</td></tr>
<tr><td>तेषां शस्त्रसमुद्भूतं रजस्तीव्रमदृश्यत। <br>प्रवातेनोद्धतं राजन्धावद्भिश्चाश्वसादिभिः   ॥09-021-039॥</td></tr>
<tr><td>रथनेमिसमुद्भूतं निःश्वासैश्चापि दन्तिनाम्। <br>रजः संध्याभ्रकपिलं दिवाकरपथं ययौ   ॥09-021-040॥</td></tr>
<tr><td>रजसा तेन संपृक्ते भास्करे निष्प्रभीकृते। <br>संछादिताभवद्भूमिस्ते च शूरा महारथाः   ॥09-021-041॥</td></tr>
<tr><td>मुहूर्तादिव संवृत्तं नीरजस्कं समन्ततः। <br>वीरशोणितसिक्तायां भूमौ भरतसत्तम। <br>उपाशाम्यत्ततस्तीव्रं तद्रजो घोरदर्शनम्   ॥09-021-042॥</td></tr>
<tr><td>ततोऽपश्यं महाराज द्वंद्वयुद्धानि भारत। <br>यथाप्राग्र्यं यथाज्येष्ठं मध्याह्ने वै सुदारुणे। <br>वर्मणां तत्र राजेन्द्र व्यदृश्यन्तोज्ज्वलाः प्रभाः   ॥09-021-043॥</td></tr>
<tr><td>शब्दः सुतुमुलः संख्ये शराणां पततामभूत्। <br>महावेणुवनस्येव दह्यमानस्य सर्वतः   ॥09-021-044॥</td></tr>
</table>
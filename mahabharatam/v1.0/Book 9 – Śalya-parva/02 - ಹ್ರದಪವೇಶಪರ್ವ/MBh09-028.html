<table border = "1"><tr><td>Verse</td></tr>
<tr><td> संजय उवाच। <br>ततः क्रुद्धा महाराज सौबलस्य पदानुगाः। <br>त्यक्त्वा जीवितमाक्रन्दे पाण्डवान्पर्यवारयन्   ॥09-028-001॥</td></tr>
<tr><td>तानर्जुनः प्रत्यगृह्णात्सहदेवजये धृतः। <br>भीमसेनश्च तेजस्वी क्रुद्धाशीविषदर्शनः   ॥09-028-002॥</td></tr>
<tr><td>शक्त्यृष्टिप्रासहस्तानां सहदेवं जिघांसताम्। <br>संकल्पमकरोन्मोघं गाण्डीवेन धनंजयः   ॥09-028-003॥</td></tr>
<tr><td>प्रगृहीतायुधान्बाहून्योधानामभिधावताम्। <br>भल्लैश्चिच्छेद बीभत्सुः शिरांस्यपि हयानपि   ॥09-028-004॥</td></tr>
<tr><td>ते हताः प्रत्यपद्यन्त वसुधां विगतासवः। <br>त्वरिता लोकवीरेण प्रहताः सव्यसाचिना   ॥09-028-005॥</td></tr>
<tr><td>ततो दुर्योधनो राजा दृष्ट्वा स्वबलसंक्षयम्। <br>हतशेषान्समानीय क्रुद्धो रथशतान्विभो   ॥09-028-006॥</td></tr>
<tr><td>कुञ्जरांश्च हयांश्चैव पादातांश्च परंतप। <br>उवाच सहितान्सर्वान्धार्तराष्ट्र इदं वचः   ॥09-028-007॥</td></tr>
<tr><td>समासाद्य रणे सर्वान्पाण्डवान्ससुहृद्गणान्। <br>पाञ्चाल्यं चापि सबलं हत्वा शीघ्रं निवर्तत   ॥09-028-008॥</td></tr>
<tr><td>तस्य ते शिरसा गृह्य वचनं युद्धदुर्मदाः। <br>प्रत्युद्ययू रणे पार्थांस्तव पुत्रस्य शासनात्   ॥09-028-009॥</td></tr>
<tr><td>तानभ्यापततः शीघ्रं हतशेषान्महारणे। <br>शरैराशीविषाकारैः पाण्डवाः समवाकिरन्   ॥09-028-010॥</td></tr>
<tr><td>तत्सैन्यं भरतश्रेष्ठ मुहूर्तेन महात्मभिः। <br>अवध्यत रणं प्राप्य त्रातारं नाभ्यविन्दत। <br>प्रतिष्ठमानं तु भयान्नावतिष्ठत दंशितम्   ॥09-028-011॥</td></tr>
<tr><td>अश्वैर्विपरिधावद्भिः सैन्येन रजसा वृते। <br>न प्राज्ञायन्त समरे दिशश्च प्रदिशस्तथा   ॥09-028-012॥</td></tr>
<tr><td>ततस्तु पाण्डवानीकान्निःसृत्य बहवो जनाः। <br>अभ्यघ्नंस्तावकान्युद्धे मुहूर्तादिव भारत। <br>ततो निःशेषमभवत्तत्सैन्यं तव भारत   ॥09-028-013॥</td></tr>
<tr><td>अक्षौहिण्यः समेतास्तु तव पुत्रस्य भारत। <br>एकादश हता युद्धे ताः प्रभो पाण्डुसृञ्जयैः   ॥09-028-014॥</td></tr>
<tr><td>तेषु राजसहस्रेषु तावकेषु महात्मसु। <br>एको दुर्योधनो राजन्नदृश्यत भृशं क्षतः   ॥09-028-015॥</td></tr>
<tr><td>ततो वीक्ष्य दिशः सर्वा दृष्ट्वा शून्यां च मेदिनीम्। <br>विहीनः सर्वयोधैश्च पाण्डवान्वीक्ष्य संयुगे   ॥09-028-016॥</td></tr>
<tr><td>मुदितान्सर्वसिद्धार्थान्नर्दमानान्समन्ततः। <br>बाणशब्दरवांश्चैव श्रुत्वा तेषां महात्मनाम्   ॥09-028-017॥</td></tr>
<tr><td>दुर्योधनो महाराज कश्मलेनाभिसंवृतः। <br>अपयाने मनश्चक्रे विहीनबलवाहनः   ॥09-028-018॥</td></tr>
<tr><td> धृतराष्ट्र उवाच। <br>निहते मामके सैन्ये निःशेषे शिबिरे कृते। <br>पाण्डवानां बलं सूत किं नु शेषमभूत्तदा। <br>एतन्मे पृच्छतो ब्रूहि कुशलो ह्यसि संजय   ॥09-028-019॥</td></tr>
<tr><td>यच्च दुर्योधनो मन्दः कृतवांस्तनयो मम। <br>बलक्षयं तथा दृष्ट्वा स एकः पृथिवीपतिः   ॥09-028-020॥</td></tr>
<tr><td> संजय उवाच। <br>रथानां द्वे सहस्रे तु सप्त नागशतानि च। <br>पञ्च चाश्वसहस्राणि पत्तीनां च शतं शताः   ॥09-028-021॥</td></tr>
<tr><td>एतच्छेषमभूद्राजन्पाण्डवानां महद्बलम्। <br>परिगृह्य हि यद्युद्धे धृष्टद्युम्नो व्यवस्थितः   ॥09-028-022॥</td></tr>
<tr><td>एकाकी भरतश्रेष्ठ ततो दुर्योधनो नृपः। <br>नापश्यत्समरे कंचित्सहायं रथिनां वरः   ॥09-028-023॥</td></tr>
<tr><td>नर्दमानान्परांश्चैव स्वबलस्य च संक्षयम्। <br>हतं स्वहयमुत्सृज्य प्राङ्मुखः प्राद्रवद्भयात्   ॥09-028-024॥</td></tr>
<tr><td>एकादशचमूभर्ता पुत्रो दुर्योधनस्तव। <br>गदामादाय तेजस्वी पदातिः प्रस्थितो ह्रदम्   ॥09-028-025॥</td></tr>
<tr><td>नातिदूरं ततो गत्वा पद्भ्यामेव नराधिपः। <br>सस्मार वचनं क्षत्तुर्धर्मशीलस्य धीमतः   ॥09-028-026॥</td></tr>
<tr><td>इदं नूनं महाप्राज्ञो विदुरो दृष्टवान्पुरा। <br>महद्वैशसमस्माकं क्षत्रियाणां च संयुगे   ॥09-028-027॥</td></tr>
<tr><td>एवं विचिन्तयानस्तु प्रविविक्षुर्ह्रदं नृपः। <br>दुःखसंतप्तहृदयो दृष्ट्वा राजन्बलक्षयम्   ॥09-028-028॥</td></tr>
<tr><td>पाण्डवाश्च महाराज धृष्टद्युम्नपुरोगमाः। <br>अभ्यधावन्त संक्रुद्धास्तव राजन्बलं प्रति   ॥09-028-029॥</td></tr>
<tr><td>शक्त्यृष्टिप्रासहस्तानां बलानामभिगर्जताम्। <br>संकल्पमकरोन्मोघं गाण्डीवेन धनंजयः   ॥09-028-030॥</td></tr>
<tr><td>तान्हत्वा निशितैर्बाणैः सामात्यान्सह बन्धुभिः। <br>रथे श्वेतहये तिष्ठन्नर्जुनो बह्वशोभत   ॥09-028-031॥</td></tr>
<tr><td>सुबलस्य हते पुत्रे सवाजिरथकुञ्जरे। <br>महावनमिव छिन्नमभवत्तावकं बलम्   ॥09-028-032॥</td></tr>
<tr><td>अनेकशतसाहस्रे बले दुर्योधनस्य ह। <br>नान्यो महारथो राजञ्जीवमानो व्यदृश्यत   ॥09-028-033॥</td></tr>
<tr><td>द्रोणपुत्रादृते वीरात्तथैव कृतवर्मणः। <br>कृपाच्च गौतमाद्राजन्पार्थिवाच्च तवात्मजात्   ॥09-028-034॥</td></tr>
<tr><td>धृष्टद्युम्नस्तु मां दृष्ट्वा हसन्सात्यकिमब्रवीत्। <br>किमनेन गृहीतेन नानेनार्थोऽस्ति जीवता   ॥09-028-035॥</td></tr>
<tr><td>धृष्टद्युम्नवचः श्रुत्वा शिनेर्नप्ता महारथः। <br>उद्यम्य निशितं खड्गं हन्तुं मामुद्यतस्तदा   ॥09-028-036॥</td></tr>
<tr><td>तमागम्य महाप्राज्ञः कृष्णद्वैपायनोऽब्रवीत्। <br>मुच्यतां संजयो जीवन्न हन्तव्यः कथंचन   ॥09-028-037॥</td></tr>
<tr><td>द्वैपायनवचः श्रुत्वा शिनेर्नप्ता कृताञ्जलिः। <br>ततो मामब्रवीन्मुक्त्वा स्वस्ति संजय साधय   ॥09-028-038॥</td></tr>
<tr><td>अनुज्ञातस्त्वहं तेन न्यस्तवर्मा निरायुधः। <br>प्रातिष्ठं येन नगरं सायाह्ने रुधिरोक्षितः   ॥09-028-039॥</td></tr>
<tr><td>क्रोशमात्रमपक्रान्तं गदापाणिमवस्थितम्। <br>एकं दुर्योधनं राजन्नपश्यं भृशविक्षतम्   ॥09-028-040॥</td></tr>
<tr><td>स तु मामश्रुपूर्णाक्षो नाशक्नोदभिवीक्षितुम्। <br>उपप्रैक्षत मां दृष्ट्वा तदा दीनमवस्थितम्   ॥09-028-041॥</td></tr>
<tr><td>तं चाहमपि शोचन्तं दृष्ट्वैकाकिनमाहवे। <br>मुहूर्तं नाशकं वक्तुं किंचिद्दुःखपरिप्लुतः   ॥09-028-042॥</td></tr>
<tr><td>ततोऽस्मै तदहं सर्वमुक्तवान्ग्रहणं तदा। <br>द्वैपायनप्रसादाच्च जीवतो मोक्षमाहवे   ॥09-028-043॥</td></tr>
<tr><td>मुहूर्तमिव च ध्यात्वा प्रतिलभ्य च चेतनाम्। <br>भ्रातॄंश्च सर्वसैन्यानि पर्यपृच्छत मां ततः   ॥09-028-044॥</td></tr>
<tr><td>तस्मै तदहमाचक्षं सर्वं प्रत्यक्षदर्शिवान्। <br>भ्रातॄंश्च निहतान्सर्वान्सैन्यं च विनिपातितम्   ॥09-028-045॥</td></tr>
<tr><td>त्रयः किल रथाः शिष्टास्तावकानां नराधिप। <br>इति प्रस्थानकाले मां कृष्णद्वैपायनोऽब्रवीत्   ॥09-028-046॥</td></tr>
<tr><td>स दीर्घमिव निःश्वस्य विप्रेक्ष्य च पुनः पुनः। <br>अंसे मां पाणिना स्पृष्ट्वा पुत्रस्ते पर्यभाषत   ॥09-028-047॥</td></tr>
<tr><td>त्वदन्यो नेह संग्रामे कश्चिज्जीवति संजय। <br>द्वितीयं नेह पश्यामि ससहायाश्च पाण्डवाः   ॥09-028-048॥</td></tr>
<tr><td>ब्रूयाः संजय राजानं प्रज्ञाचक्षुषमीश्वरम्। <br>दुर्योधनस्तव सुतः प्रविष्टो ह्रदमित्युत   ॥09-028-049॥</td></tr>
<tr><td>सुहृद्भिस्तादृशैर्हीनः पुत्रैर्भ्रातृभिरेव च। <br>पाण्डवैश्च हृते राज्ये को नु जीवति मादृशः   ॥09-028-050॥</td></tr>
<tr><td>आचक्षेथाः सर्वमिदं मां च मुक्तं महाहवात्। <br>अस्मिंस्तोयह्रदे सुप्तं जीवन्तं भृशविक्षतम्   ॥09-028-051॥</td></tr>
<tr><td>एवमुक्त्वा महाराज प्राविशत्तं ह्रदं नृपः। <br>अस्तम्भयत तोयं च मायया मनुजाधिपः   ॥09-028-052॥</td></tr>
<tr><td>तस्मिन्ह्रदं प्रविष्टे तु त्रीन्रथाञ्श्रान्तवाहनान्। <br>अपश्यं सहितानेकस्तं देशं समुपेयुषः   ॥09-028-053॥</td></tr>
<tr><td>कृपं शारद्वतं वीरं द्रौणिं च रथिनां वरम्। <br>भोजं च कृतवर्माणं सहिताञ्शरविक्षतान्   ॥09-028-054॥</td></tr>
<tr><td>ते सर्वे मामभिप्रेक्ष्य तूर्णमश्वानचोदयन्। <br>उपयाय च मामूचुर्दिष्ट्या जीवसि संजय   ॥09-028-055॥</td></tr>
<tr><td>अपृच्छंश्चैव मां सर्वे पुत्रं तव जनाधिपम्। <br>कच्चिद्दुर्योधनो राजा स नो जीवति संजय   ॥09-028-056॥</td></tr>
<tr><td>आख्यातवानहं तेभ्यस्तदा कुशलिनं नृपम्। <br>तच्चैव सर्वमाचक्षं यन्मां दुर्योधनोऽब्रवीत्। <br>ह्रदं चैवाहमाचष्ट यं प्रविष्टो नराधिपः   ॥09-028-057॥</td></tr>
<tr><td>अश्वत्थामा तु तद्राजन्निशम्य वचनं मम। <br>तं ह्रदं विपुलं प्रेक्ष्य करुणं पर्यदेवयत्   ॥09-028-058॥</td></tr>
<tr><td>अहो धिङ्न स जानाति जीवतोऽस्मान्नराधिपः। <br>पर्याप्ता हि वयं तेन सह योधयितुं परान्   ॥09-028-059॥</td></tr>
<tr><td>ते तु तत्र चिरं कालं विलप्य च महारथाः। <br>प्राद्रवन्रथिनां श्रेष्ठा दृष्ट्वा पाण्डुसुतान्रणे   ॥09-028-060॥</td></tr>
<tr><td>ते तु मां रथमारोप्य कृपस्य सुपरिष्कृतम्। <br>सेनानिवेशमाजग्मुर्हतशेषास्त्रयो रथाः   ॥09-028-061॥</td></tr>
<tr><td>तत्र गुल्माः परित्रस्ताः सूर्ये चास्तमिते सति। <br>सर्वे विचुक्रुशुः श्रुत्वा पुत्राणां तव संक्षयम्   ॥09-028-062॥</td></tr>
<tr><td>ततो वृद्धा महाराज योषितां रक्षणो नराः। <br>राजदारानुपादाय प्रययुर्नगरं प्रति   ॥09-028-063॥</td></tr>
<tr><td>तत्र विक्रोशतीनां च रुदतीनां च सर्वशः। <br>प्रादुरासीन्महाञ्शब्दः श्रुत्वा तद्बलसंक्षयम्   ॥09-028-064॥</td></tr>
<tr><td>ततस्ता योषितो राजन्क्रन्दन्त्यो वै मुहुर्मुहुः। <br>कुरर्य इव शब्देन नादयन्त्यो महीतलम्   ॥09-028-065॥</td></tr>
<tr><td>आजघ्नुः करजैश्चापि पाणिभिश्च शिरांस्युत। <br>लुलुवुश्च तदा केशान्क्रोशन्त्यस्तत्र तत्र ह   ॥09-028-066॥</td></tr>
<tr><td>हाहाकारविनादिन्यो विनिघ्नन्त्य उरांसि च। <br>क्रोशन्त्यस्तत्र रुरुदुः क्रन्दमाना विशां पते   ॥09-028-067॥</td></tr>
<tr><td>ततो दुर्योधनामात्याः साश्रुकण्ठा भृशातुराः। <br>राजदारानुपादाय प्रययुर्नगरं प्रति   ॥09-028-068॥</td></tr>
<tr><td>वेत्रजर्झरहस्ताश्च द्वाराध्यक्षा विशां पते। <br>शयनीयानि शुभ्राणि स्पर्ध्यास्तरणवन्ति च। <br>समादाय ययुस्तूर्णं नगरं दाररक्षिणः   ॥09-028-069॥</td></tr>
<tr><td>आस्थायाश्वतरीयुक्तान्स्यन्दनानपरे जनाः। <br>स्वान्स्वान्दारानुपादाय प्रययुर्नगरं प्रति   ॥09-028-070॥</td></tr>
<tr><td>अदृष्टपूर्वा या नार्यो भास्करेणापि वेश्मसु। <br>ददृशुस्ता महाराज जना यान्तीः पुरं प्रति   ॥09-028-071॥</td></tr>
<tr><td>ताः स्त्रियो भरतश्रेष्ठ सौकुमार्यसमन्विताः। <br>प्रययुर्नगरं तूर्णं हतस्वजनबान्धवाः   ॥09-028-072॥</td></tr>
<tr><td>आ गोपालाविपालेभ्यो द्रवन्तो नगरं प्रति। <br>ययुर्मनुष्याः संभ्रान्ता भीमसेनभयार्दिताः   ॥09-028-073॥</td></tr>
<tr><td>अपि चैषां भयं तीव्रं पार्थेभ्योऽभूत्सुदारुणम्। <br>प्रेक्षमाणास्तदान्योन्यमाधावन्नगरं प्रति   ॥09-028-074॥</td></tr>
<tr><td>तस्मिंस्तदा वर्तमाने विद्रवे भृशदारुणे। <br>युयुत्सुः शोकसंमूढः प्राप्तकालमचिन्तयत्   ॥09-028-075॥</td></tr>
<tr><td>जितो दुर्योधनः संख्ये पाण्डवैर्भीमविक्रमैः। <br>एकादशचमूभर्ता भ्रातरश्चास्य सूदिताः। <br>हताश्च कुरवः सर्वे भीष्मद्रोणपुरःसराः   ॥09-028-076॥</td></tr>
<tr><td>अहमेको विमुक्तस्तु भाग्ययोगाद्यदृच्छया। <br>विद्रुतानि च सर्वाणि शिबिराणि समन्ततः   ॥09-028-077॥</td></tr>
<tr><td>दुर्योधनस्य सचिवा ये केचिदवशेषिताः। <br>राजदारानुपादाय व्यधावन्नगरं प्रति   ॥09-028-078॥</td></tr>
<tr><td>प्राप्तकालमहं मन्ये प्रवेशं तैः सहाभिभो। <br>युधिष्ठिरमनुज्ञाप्य भीमसेनं तथैव च   ॥09-028-079॥</td></tr>
<tr><td>एतमर्थं महाबाहुरुभयोः स न्यवेदयत्। <br>तस्य प्रीतोऽभवद्राजा नित्यं करुणवेदिता। <br>परिष्वज्य महाबाहुर्वैश्यापुत्रं व्यसर्जयत्   ॥09-028-080॥</td></tr>
<tr><td>ततः स रथमास्थाय द्रुतमश्वानचोदयत्। <br>असंभावितवांश्चापि राजदारान्पुरं प्रति   ॥09-028-081॥</td></tr>
<tr><td>तैश्चैव सहितः क्षिप्रमस्तं गच्छति भास्करे। <br>प्रविष्टो हास्तिनपुरं बाष्पकण्ठोऽश्रुलोचनः   ॥09-028-082॥</td></tr>
<tr><td>अपश्यत महाप्राज्ञं विदुरं साश्रुलोचनम्। <br>राज्ञः समीपान्निष्क्रान्तं शोकोपहतचेतसम्   ॥09-028-083॥</td></tr>
<tr><td>तमब्रवीत्सत्यधृतिः प्रणतं त्वग्रतः स्थितम्। <br>अस्मिन्कुरुक्षये वृत्ते दिष्ट्या त्वं पुत्र जीवसि   ॥09-028-084॥</td></tr>
<tr><td>विना राज्ञः प्रवेशाद्वै किमसि त्वमिहागतः। <br>एतन्मे कारणं सर्वं विस्तरेण निवेदय   ॥09-028-085॥</td></tr>
<tr><td> युयुत्सुरुवाच। <br>निहते शकुनौ तात सज्ञातिसुतबान्धवे। <br>हतशेषपरीवारो राजा दुर्योधनस्ततः। <br>स्वकं स हयमुत्सृज्य प्राङ्मुखः प्राद्रवद्भयात्   ॥09-028-086॥</td></tr>
<tr><td>अपक्रान्ते तु नृपतौ स्कन्धावारनिवेशनात्। <br>भयव्याकुलितं सर्वं प्राद्रवन्नगरं प्रति   ॥09-028-087॥</td></tr>
<tr><td>ततो राज्ञः कलत्राणि भ्रातॄणां चास्य सर्वशः। <br>वाहनेषु समारोप्य स्त्र्यध्यक्षाः प्राद्रवन्भयात्   ॥09-028-088॥</td></tr>
<tr><td>ततोऽहं समनुज्ञाप्य राजानं सहकेशवम्। <br>प्रविष्टो हास्तिनपुरं रक्षँल्लोकाद्धि वाच्यताम्   ॥09-028-089॥</td></tr>
<tr><td>एतच्छ्रुत्वा तु वचनं वैश्यापुत्रेण भाषितम्। <br>प्राप्तकालमिति ज्ञात्वा विदुरः सर्वधर्मवित्। <br>अपूजयदमेयात्मा युयुत्सुं वाक्यकोविदम्   ॥09-028-090॥</td></tr>
<tr><td>प्राप्तकालमिदं सर्वं भवतो भरतक्षये। <br>अद्य त्वमिह विश्रान्तः श्वोऽभिगन्ता युधिष्ठिरम्   ॥09-028-091॥</td></tr>
<tr><td>एतावदुक्त्वा वचनं विदुरः सर्वधर्मवित्। <br>युयुत्सुं समनुज्ञाप्य प्रविवेश नृपक्षयम्। <br>युयुत्सुरपि तां रात्रिं स्वगृहे न्यवसत्तदा   ॥09-028-092॥</td></tr>
</table>
<table border = "1"><tr><td>Verse</td></tr>
<tr><td> संजय उवाच। <br>गजानीके हते तस्मिन्पाण्डुपुत्रेण भारत। <br>वध्यमाने बले चैव भीमसेनेन संयुगे   ॥09-025-001॥</td></tr>
<tr><td>चरन्तं च तथा दृष्ट्वा भीमसेनमरिंदमम्। <br>दण्डहस्तं यथा क्रुद्धमन्तकं प्राणहारिणम्   ॥09-025-002॥</td></tr>
<tr><td>समेत्य समरे राजन्हतशेषाः सुतास्तव। <br>अदृश्यमाने कौरव्ये पुत्रे दुर्योधने तव। <br>सोदर्याः सहिता भूत्वा भीमसेनमुपाद्रवन्   ॥09-025-003॥</td></tr>
<tr><td>दुर्मर्षणो महाराज जैत्रो भूरिबलो रविः। <br>इत्येते सहिता भूत्वा तव पुत्राः समन्ततः। <br>भीमसेनमभिद्रुत्य रुरुधुः सर्वतोदिशम्   ॥09-025-004॥</td></tr>
<tr><td>ततो भीमो महाराज स्वरथं पुनरास्थितः। <br>मुमोच निशितान्बाणान्पुत्राणां तव मर्मसु   ॥09-025-005॥</td></tr>
<tr><td>ते कीर्यमाणा भीमेन पुत्रास्तव महारणे। <br>भीमसेनमपासेधन्प्रवणादिव कुञ्जरम्   ॥09-025-006॥</td></tr>
<tr><td>ततः क्रुद्धो रणे भीमः शिरो दुर्मर्षणस्य ह। <br>क्षुरप्रेण प्रमथ्याशु पातयामास भूतले   ॥09-025-007॥</td></tr>
<tr><td>ततोऽपरेण भल्लेन सर्वावरणभेदिना। <br>श्रुतान्तमवधीद्भीमस्तव पुत्रं महारथः   ॥09-025-008॥</td></tr>
<tr><td>जयत्सेनं ततो विद्ध्वा नाराचेन हसन्निव। <br>पातयामास कौरव्यं रथोपस्थादरिंदमः। <br>स पपात रथाद्राजन्भूमौ तूर्णं ममार च   ॥09-025-009॥</td></tr>
<tr><td>श्रुतर्वा तु ततो भीमं क्रुद्धो विव्याध मारिष। <br>शतेन गृध्रवाजानां शराणां नतपर्वणाम्   ॥09-025-010॥</td></tr>
<tr><td>ततः क्रुद्धो रणे भीमो जैत्रं भूरिबलं रविम्। <br>त्रीनेतांस्त्रिभिरानर्छद्विषाग्निप्रतिमैः शरैः   ॥09-025-011॥</td></tr>
<tr><td>ते हता न्यपतन्भूमौ स्यन्दनेभ्यो महारथाः। <br>वसन्ते पुष्पशबला निकृत्ता इव किंशुकाः   ॥09-025-012॥</td></tr>
<tr><td>ततोऽपरेण तीक्ष्णेन नाराचेन परंतपः। <br>दुर्विमोचनमाहत्य प्रेषयामास मृत्यवे   ॥09-025-013॥</td></tr>
<tr><td>स हतः प्रापतद्भूमौ स्वरथाद्रथिनां वरः। <br>गिरेस्तु कूटजो भग्नो मारुतेनेव पादपः   ॥09-025-014॥</td></tr>
<tr><td>दुष्प्रधर्षं ततश्चैव सुजातं च सुतौ तव। <br>एकैकं न्यवधीत्संख्ये द्वाभ्यां द्वाभ्यां चमूमुखे। <br>तौ शिलीमुखविद्धाङ्गौ पेततू रथसत्तमौ   ॥09-025-015॥</td></tr>
<tr><td>ततो यतन्तमपरमभिवीक्ष्य सुतं तव। <br>भल्लेन युधि विव्याध भीमो दुर्विषहं रणे। <br>स पपात हतो वाहात्पश्यतां सर्वधन्विनाम्   ॥09-025-016॥</td></tr>
<tr><td>दृष्ट्वा तु निहतान्भ्रातॄन्बहूनेकेन संयुगे। <br>अमर्षवशमापन्नः श्रुतर्वा भीममभ्ययात्   ॥09-025-017॥</td></tr>
<tr><td>विक्षिपन्सुमहच्चापं कार्तस्वरविभूषितम्। <br>विसृजन्सायकांश्चैव विषाग्निप्रतिमान्बहून्   ॥09-025-018॥</td></tr>
<tr><td>स तु राजन्धनुश्छित्त्वा पाण्डवस्य महामृधे। <br>अथैनं छिन्नधन्वानं विंशत्या समवाकिरत्   ॥09-025-019॥</td></tr>
<tr><td>ततोऽन्यद्धनुरादाय भीमसेनो महारथः। <br>अवाकिरत्तव सुतं तिष्ठ तिष्ठेति चाब्रवीत्   ॥09-025-020॥</td></tr>
<tr><td>महदासीत्तयोर्युद्धं चित्ररूपं भयानकम्। <br>यादृशं समरे पूर्वं जम्भवासवयोरभूत्   ॥09-025-021॥</td></tr>
<tr><td>तयोस्तत्र शरैर्मुक्तैर्यमदण्डनिभैः शुभैः। <br>समाच्छन्ना धरा सर्वा खं च सर्वा दिशस्तथा   ॥09-025-022॥</td></tr>
<tr><td>ततः श्रुतर्वा संक्रुद्धो धनुरायम्य सायकैः। <br>भीमसेनं रणे राजन्बाह्वोरुरसि चार्पयत्   ॥09-025-023॥</td></tr>
<tr><td>सोऽतिविद्धो महाराज तव पुत्रेण धन्विना। <br>भीमः संचुक्षुभे क्रुद्धः पर्वणीव महोदधिः   ॥09-025-024॥</td></tr>
<tr><td>ततो भीमो रुषाविष्टः पुत्रस्य तव मारिष। <br>सारथिं चतुरश्चाश्वान्बाणैर्निन्ये यमक्षयम्   ॥09-025-025॥</td></tr>
<tr><td>विरथं तं समालक्ष्य विशिखैर्लोमवाहिभिः। <br>अवाकिरदमेयात्मा दर्शयन्पाणिलाघवम्   ॥09-025-026॥</td></tr>
<tr><td>श्रुतर्वा विरथो राजन्नाददे खड्गचर्मणी। <br>अथास्याददतः खड्गं शतचन्द्रं च भानुमत्। <br>क्षुरप्रेण शिरः कायात्पातयामास पाण्डवः   ॥09-025-027॥</td></tr>
<tr><td>छिन्नोत्तमाङ्गस्य ततः क्षुरप्रेण महात्मनः। <br>पपात कायः स रथाद्वसुधामनुनादयन्   ॥09-025-028॥</td></tr>
<tr><td>तस्मिन्निपतिते वीरे तावका भयमोहिताः। <br>अभ्यद्रवन्त संग्रामे भीमसेनं युयुत्सवः   ॥09-025-029॥</td></tr>
<tr><td>तानापतत एवाशु हतशेषाद्बलार्णवात्। <br>दंशितः प्रतिजग्राह भीमसेनः प्रतापवान्। <br>ते तु तं वै समासाद्य परिवव्रुः समन्ततः   ॥09-025-030॥</td></tr>
<tr><td>ततस्तु संवृतो भीमस्तावकैर्निशितैः शरैः। <br>पीडयामास तान्सर्वान्सहस्राक्ष इवासुरान्   ॥09-025-031॥</td></tr>
<tr><td>ततः पञ्चशतान्हत्वा सवरूथान्महारथान्। <br>जघान कुञ्जरानीकं पुनः सप्तशतं युधि   ॥09-025-032॥</td></tr>
<tr><td>हत्वा दश सहस्राणि पत्तीनां परमेषुभिः। <br>वाजिनां च शतान्यष्टौ पाण्डवः स्म विराजते   ॥09-025-033॥</td></tr>
<tr><td>भीमसेनस्तु कौन्तेयो हत्वा युद्धे सुतांस्तव। <br>मेने कृतार्थमात्मानं सफलं जन्म च प्रभो   ॥09-025-034॥</td></tr>
<tr><td>तं तथा युध्यमानं च विनिघ्नन्तं च तावकान्। <br>ईक्षितुं नोत्सहन्ते स्म तव सैन्यानि भारत   ॥09-025-035॥</td></tr>
<tr><td>विद्राव्य तु कुरून्सर्वांस्तांश्च हत्वा पदानुगान्। <br>दोर्भ्यां शब्दं ततश्चक्रे त्रासयानो महाद्विपान्   ॥09-025-036॥</td></tr>
<tr><td>हतभूयिष्ठयोधा तु तव सेना विशां पते। <br>किंचिच्छेषा महाराज कृपणा समपद्यत   ॥09-025-037॥</td></tr>
</table>
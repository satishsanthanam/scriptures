<table border = "1"><tr><td>Verse</td></tr>
<tr><td> वैशंपायन उवाच। <br>द्विवर्षोपनिवृत्तेषु पाण्डवेषु यदृच्छया। <br>देवर्षिर्नारदो राजन्नाजगाम युधिष्ठिरम्   ॥15-045-001॥</td></tr>
<tr><td>तमभ्यर्च्य महाबाहुः कुरुराजो युधिष्ठिरः। <br>आसीनं परिविश्वस्तं प्रोवाच वदतां वरः   ॥15-045-002॥</td></tr>
<tr><td>चिरस्य खलु पश्यामि भगवन्तमुपस्थितम्। <br>कच्चित्ते कुशलं विप्र शुभं वा प्रत्युपस्थितम्   ॥15-045-003॥</td></tr>
<tr><td>के देशाः परिदृष्टास्ते किं च कार्यं करोमि ते। <br>तद्ब्रूहि द्विजमुख्य त्वमस्माकं च प्रियोऽतिथिः   ॥15-045-004॥</td></tr>
<tr><td> नारद उवाच। <br>चिरदृष्टोऽसि मे राजन्नागतोऽस्मि तपोवनात्। <br>परिदृष्टानि तीर्थानि गङ्गा चैव मया नृप   ॥15-045-005॥</td></tr>
<tr><td> युधिष्ठिर उवाच। <br>वदन्ति पुरुषा मेऽद्य गङ्गातीरनिवासिनः। <br>धृतराष्ट्रं महात्मानमास्थितं परमं तपः   ॥15-045-006॥</td></tr>
<tr><td>अपि दृष्टस्त्वया तत्र कुशली स कुरूद्वहः। <br>गान्धारी च पृथा चैव सूतपुत्रश्च संजयः   ॥15-045-007॥</td></tr>
<tr><td>कथं च वर्तते चाद्य पिता मम स पार्थिवः। <br>श्रोतुमिच्छामि भगवन्यदि दृष्टस्त्वया नृपः   ॥15-045-008॥</td></tr>
<tr><td> नारद उवाच। <br>स्थिरीभूय महाराज शृणु सर्वं यथातथम्। <br>यथा श्रुतं च दृष्टं च मया तस्मिंस्तपोवने   ॥15-045-009॥</td></tr>
<tr><td>वनवासनिवृत्तेषु भवत्सु कुरुनन्दन। <br>कुरुक्षेत्रात्पिता तुभ्यं गङ्गाद्वारं ययौ नृप   ॥15-045-010॥</td></tr>
<tr><td>गान्धार्या सहितो धीमान्वध्वा कुन्त्या समन्वितः। <br>संजयेन च सूतेन साग्निहोत्रः सयाजकः   ॥15-045-011॥</td></tr>
<tr><td>आतस्थे स तपस्तीव्रं पिता तव तपोधनः। <br>वीटां मुखे समाधाय वायुभक्षोऽभवन्मुनिः   ॥15-045-012॥</td></tr>
<tr><td>वने स मुनिभिः सर्वैः पूज्यमानो महातपाः। <br>त्वगस्थिमात्रशेषः स षण्मासानभवन्नृपः   ॥15-045-013॥</td></tr>
<tr><td>गान्धारी तु जलाहारा कुन्ती मासोपवासिनी। <br>संजयः षष्ठभक्तेन वर्तयामास भारत   ॥15-045-014॥</td></tr>
<tr><td>अग्नींस्तु याजकास्तत्र जुहुवुर्विधिवत्प्रभो। <br>दृश्यतोऽदृश्यतश्चैव वने तस्मिन्नृपस्य ह   ॥15-045-015॥</td></tr>
<tr><td>अनिकेतोऽथ राजा स बभूव वनगोचरः। <br>ते चापि सहिते देव्यौ संजयश्च तमन्वयुः   ॥15-045-016॥</td></tr>
<tr><td>संजयो नृपतेर्नेता समेषु विषमेषु च। <br>गान्धार्यास्तु पृथा राजंश्चक्षुरासीदनिन्दिता   ॥15-045-017॥</td></tr>
<tr><td>ततः कदाचिद्गङ्गायाः कच्छे स नृपसत्तमः। <br>गङ्गायामाप्लुतो धीमानाश्रमाभिमुखोऽभवत्   ॥15-045-018॥</td></tr>
<tr><td>अथ वायुः समुद्भूतो दावाग्निरभवन्महान्। <br>ददाह तद्वनं सर्वं परिगृह्य समन्ततः   ॥15-045-019॥</td></tr>
<tr><td>दह्यत्सु मृगयूथेषु द्विजिह्वेषु समन्ततः। <br>वराहाणां च यूथेषु संश्रयत्सु जलाशयान्   ॥15-045-020॥</td></tr>
<tr><td>समाविद्धे वने तस्मिन्प्राप्ते व्यसन उत्तमे। <br>निराहारतया राजा मन्दप्राणविचेष्टितः। <br>असमर्थोऽपसरणे सुकृशौ मातरौ च ते   ॥15-045-021॥</td></tr>
<tr><td>ततः स नृपतिर्दृष्ट्वा वह्निमायान्तमन्तिकात्। <br>इदमाह ततः सूतं संजयं पृथिवीपते   ॥15-045-022॥</td></tr>
<tr><td>गच्छ संजय यत्राग्निर्न त्वां दहति कर्हिचित्। <br>वयमत्राग्निना युक्ता गमिष्यामः परां गतिम्   ॥15-045-023॥</td></tr>
<tr><td>तमुवाच किलोद्विग्नः संजयो वदतां वरः। <br>राजन्मृत्युरनिष्टोऽयं भविता ते वृथाग्निना   ॥15-045-024॥</td></tr>
<tr><td>न चोपायं प्रपश्यामि मोक्षणे जातवेदसः। <br>यदत्रानन्तरं कार्यं तद्भवान्वक्तुमर्हति   ॥15-045-025॥</td></tr>
<tr><td>इत्युक्तः संजयेनेदं पुनराह स पार्थिवः। <br>नैष मृत्युरनिष्टो नो निःसृतानां गृहात्स्वयम्   ॥15-045-026॥</td></tr>
<tr><td>जलमग्निस्तथा वायुरथ वापि विकर्शनम्। <br>तापसानां प्रशस्यन्ते गच्छ संजय माचिरम्   ॥15-045-027॥</td></tr>
<tr><td>इत्युक्त्वा संजयं राजा समाधाय मनस्तदा। <br>प्राङ्मुखः सह गान्धार्या कुन्त्या चोपाविशत्तदा   ॥15-045-028॥</td></tr>
<tr><td>संजयस्तं तथा दृष्ट्वा प्रदक्षिणमथाकरोत्। <br>उवाच चैनं मेधावी युङ्क्ष्वात्मानमिति प्रभो   ॥15-045-029॥</td></tr>
<tr><td>ऋषिपुत्रो मनीषी स राजा चक्रेऽस्य तद्वचः। <br>संनिरुध्येन्द्रियग्राममासीत्काष्ठोपमस्तदा   ॥15-045-030॥</td></tr>
<tr><td>गान्धारी च महाभागा जननी च पृथा तव। <br>दावाग्निना समायुक्ते स च राजा पिता तव   ॥15-045-031॥</td></tr>
<tr><td>संजयस्तु महामात्रस्तस्माद्दावादमुच्यत। <br>गङ्गाकूले मया दृष्टस्तापसैः परिवारितः   ॥15-045-032॥</td></tr>
<tr><td>स तानामन्त्र्य तेजस्वी निवेद्यैतच्च सर्वशः। <br>प्रययौ संजयः सूतो हिमवन्तं महीधरम्   ॥15-045-033॥</td></tr>
<tr><td>एवं स निधनं प्राप्तः कुरुराजो महामनाः। <br>गान्धारी च पृथा चैव जनन्यौ ते नराधिप   ॥15-045-034॥</td></tr>
<tr><td>यदृच्छयानुव्रजता मया राज्ञः कलेवरम्। <br>तयोश्च देव्योरुभयोर्दृष्टानि भरतर्षभ   ॥15-045-035॥</td></tr>
<tr><td>ततस्तपोवने तस्मिन्समाजग्मुस्तपोधनाः। <br>श्रुत्वा राज्ञस्तथा निष्ठां न त्वशोचन्गतिं च ते   ॥15-045-036॥</td></tr>
<tr><td>तत्राश्रौषमहं सर्वमेतत्पुरुषसत्तम। <br>यथा च नृपतिर्दग्धो देव्यौ ते चेति पाण्डव   ॥15-045-037॥</td></tr>
<tr><td>न शोचितव्यं राजेन्द्र स्वन्तः स पृथिवीपतिः। <br>प्राप्तवानग्निसंयोगं गान्धारी जननी च ते   ॥15-045-038॥</td></tr>
<tr><td> वैशंपायन उवाच। <br>एतच्छ्रुत्वा तु सर्वेषां पाण्डवानां महात्मनाम्। <br>निर्याणं धृतराष्ट्रस्य शोकः समभवन्महान्   ॥15-045-039॥</td></tr>
<tr><td>अन्तःपुराणां च तदा महानार्तस्वरोऽभवत्। <br>पौराणां च महाराज श्रुत्वा राज्ञस्तदा गतिम्   ॥15-045-040॥</td></tr>
<tr><td>अहो धिगिति राजा तु विक्रुश्य भृशदुःखितः। <br>ऊर्ध्वबाहुः स्मरन्मातुः प्ररुरोद युधिष्ठिरः। <br>भीमसेनपुरोगाश्च भ्रातरः सर्व एव ते   ॥15-045-041॥</td></tr>
<tr><td>अन्तःपुरेषु च तदा सुमहान्रुदितस्वनः। <br>प्रादुरासीन्महाराज पृथां श्रुत्वा तथागताम्   ॥15-045-042॥</td></tr>
<tr><td>तं च वृद्धं तथा दग्धं हतपुत्रं नराधिपम्। <br>अन्वशोचन्त ते सर्वे गान्धारीं च तपस्विनीम्   ॥15-045-043॥</td></tr>
<tr><td>तस्मिन्नुपरते शब्दे मुहूर्तादिव भारत। <br>निगृह्य बाष्पं धैर्येण धर्मराजोऽब्रवीदिदम्   ॥15-045-044॥</td></tr>
</table>
<table border = "1"><tr><td>Verse</td></tr>
<tr><td> नारद उवाच। <br>नासौ वृथाग्निना दग्धो यथा तत्र श्रुतं मया। <br>वैचित्रवीर्यो नृपतिस्तत्ते वक्ष्यामि भारत   ॥15-047-001॥</td></tr>
<tr><td>वनं प्रविशता तेन वायुभक्षेण धीमता। <br>अग्नयः कारयित्वेष्टिमुत्सृष्टा इति नः श्रुतम्   ॥15-047-002॥</td></tr>
<tr><td>याजकास्तु ततस्तस्य तानग्नीन्निर्जने वने। <br>समुत्सृज्य यथाकामं जग्मुर्भरतसत्तम   ॥15-047-003॥</td></tr>
<tr><td>स विवृद्धस्तदा वह्निर्वने तस्मिन्नभूत्किल। <br>तेन तद्वनमादीप्तमिति मे तापसाब्रुवन्   ॥15-047-004॥</td></tr>
<tr><td>स राजा जाह्नवीकच्छे यथा ते कथितं मया। <br>तेनाग्निना समायुक्तः स्वेनैव भरतर्षभ   ॥15-047-005॥</td></tr>
<tr><td>एवमावेदयामासुर्मुनयस्ते ममानघ। <br>ये ते भागीरथीतीरे मया दृष्टा युधिष्ठिर   ॥15-047-006॥</td></tr>
<tr><td>एवं स्वेनाग्निना राजा समायुक्तो महीपते। <br>मा शोचिथास्त्वं नृपतिं गतः स परमां गतिम्   ॥15-047-007॥</td></tr>
<tr><td>गुरुशुश्रूषया चैव जननी तव पाण्डव। <br>प्राप्ता सुमहतीं सिद्धिमिति मे नात्र संशयः   ॥15-047-008॥</td></tr>
<tr><td>कर्तुमर्हसि कौरव्य तेषां त्वमुदकक्रियाम्। <br>भ्रातृभिः सहितः सर्वैरेतदत्र विधीयताम्   ॥15-047-009॥</td></tr>
<tr><td> वैशंपायन उवाच। <br>ततः स पृथिवीपालः पाण्डवानां धुरंधरः। <br>निर्ययौ सह सोदर्यैः सदारो भरतर्षभ   ॥15-047-010॥</td></tr>
<tr><td>पौरजानपदाश्चैव राजभक्तिपुरस्कृताः। <br>गङ्गां प्रजग्मुरभितो वाससैकेन संवृताः   ॥15-047-011॥</td></tr>
<tr><td>ततोऽवगाह्य सलिलं सर्वे ते कुरुपुंगवाः। <br>युयुत्सुमग्रतः कृत्वा ददुस्तोयं महात्मने   ॥15-047-012॥</td></tr>
<tr><td>गान्धार्याश्च पृथायाश्च विधिवन्नामगोत्रतः। <br>शौचं निवर्तयन्तस्ते तत्रोषुर्नगराद्बहिः   ॥15-047-013॥</td></tr>
<tr><td>प्रेषयामास स नरान्विधिज्ञानाप्तकारिणः। <br>गङ्गाद्वारं कुरुश्रेष्ठो यत्र दग्धोऽभवन्नृपः   ॥15-047-014॥</td></tr>
<tr><td>तत्रैव तेषां कुल्यानि गङ्गाद्वारेऽन्वशात्तदा। <br>कर्तव्यानीति पुरुषान्दत्तदेयान्महीपतिः   ॥15-047-015॥</td></tr>
<tr><td>द्वादशेऽहनि तेभ्यः स कृतशौचो नराधिपः। <br>ददौ श्राद्धानि विधिवद्दक्षिणावन्ति पाण्डवः   ॥15-047-016॥</td></tr>
<tr><td>धृतराष्ट्रं समुद्दिश्य ददौ स पृथिवीपतिः। <br>सुवर्णं रजतं गाश्च शय्याश्च सुमहाधनाः   ॥15-047-017॥</td></tr>
<tr><td>गान्धार्याश्चैव तेजस्वी पृथायाश्च पृथक्पृथक्। <br>संकीर्त्य नामनी राजा ददौ दानमनुत्तमम्   ॥15-047-018॥</td></tr>
<tr><td>यो यदिच्छति यावच्च तावत्स लभते द्विजः। <br>शयनं भोजनं यानं मणिरत्नमथो धनम्   ॥15-047-019॥</td></tr>
<tr><td>यानमाच्छादनं भोगान्दासीश्च परिचारिकाः। <br>ददौ राजा समुद्दिश्य तयोर्मात्रोर्महीपतिः   ॥15-047-020॥</td></tr>
<tr><td>ततः स पृथिवीपालो दत्त्वा श्राद्धान्यनेकशः। <br>प्रविवेश पुनर्धीमान्नगरं वारणाह्वयम्   ॥15-047-021॥</td></tr>
<tr><td>ते चापि राजवचनात्पुरुषा ये गताभवन्। <br>संकल्प्य तेषां कुल्यानि पुनः प्रत्यागमंस्ततः   ॥15-047-022॥</td></tr>
<tr><td>माल्यैर्गन्धैश्च विविधैः पूजयित्वा यथाविधि। <br>कुल्यानि तेषां संयोज्य तदाचख्युर्महीपतेः   ॥15-047-023॥</td></tr>
<tr><td>समाश्वास्य च राजानं धर्मात्मानं युधिष्ठिरम्। <br>नारदोऽप्यगमद्राजन्परमर्षिर्यथेप्सितम्   ॥15-047-024॥</td></tr>
<tr><td>एवं वर्षाण्यतीतानि धृतराष्ट्रस्य धीमतः। <br>वनवासे तदा त्रीणि नगरे दश पञ्च च   ॥15-047-025॥</td></tr>
<tr><td>हतपुत्रस्य संग्रामे दानानि ददतः सदा। <br>ज्ञातिसंबन्धिमित्राणां भ्रातॄणां स्वजनस्य च   ॥15-047-026॥</td></tr>
<tr><td>युधिष्ठिरस्तु नृपतिर्नातिप्रीतमनास्तदा। <br>धारयामास तद्राज्यं निहतज्ञातिबान्धवः   ॥15-047-027॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>तथा महात्मनस्तस्य तपस्युग्रे च वर्ततः। <br>अनाथस्येव निधनं तिष्ठत्स्वस्मासु बन्धुषु   ॥15-046-001॥</td></tr>
<tr><td>दुर्विज्ञेया हि गतयः पुरुषाणां मता मम। <br>यत्र वैचित्रवीर्योऽसौ दग्ध एवं दवाग्निना   ॥15-046-002॥</td></tr>
<tr><td>यस्य पुत्रशतं श्रीमदभवद्बाहुशालिनः। <br>नागायुतबलो राजा स दग्धो हि दवाग्निना   ॥15-046-003॥</td></tr>
<tr><td>यं पुरा पर्यवीजन्त तालवृन्तैर्वरस्त्रियः। <br>तं गृध्राः पर्यवीजन्त दावाग्निपरिकालितम्   ॥15-046-004॥</td></tr>
<tr><td>सूतमागधसंघैश्च शयानो यः प्रबोध्यते। <br>धरण्यां स नृपः शेते पापस्य मम कर्मभिः   ॥15-046-005॥</td></tr>
<tr><td>न तु शोचामि गान्धारीं हतपुत्रां यशस्विनीम्। <br>पतिलोकमनुप्राप्तां तथा भर्तृव्रते स्थिताम्   ॥15-046-006॥</td></tr>
<tr><td>पृथामेव तु शोचामि या पुत्रैश्वर्यमृद्धिमत्। <br>उत्सृज्य सुमहद्दीप्तं वनवासमरोचयत्   ॥15-046-007॥</td></tr>
<tr><td>धिग्राज्यमिदमस्माकं धिग्बलं धिक्पराक्रमम्। <br>क्षत्रधर्मं च धिग्यस्मान्मृता जीवामहे वयम्   ॥15-046-008॥</td></tr>
<tr><td>सुसूक्ष्मा किल कालस्य गतिर्द्विजवरोत्तम। <br>यत्समुत्सृज्य राज्यं सा वनवासमरोचयत्   ॥15-046-009॥</td></tr>
<tr><td>युधिष्ठिरस्य जननी भीमस्य विजयस्य च। <br>अनाथवत्कथं दग्धा इति मुह्यामि चिन्तयन्   ॥15-046-010॥</td></tr>
<tr><td>वृथा संतोषितो वह्निः खाण्डवे सव्यसाचिना। <br>उपकारमजानन्स कृतघ्न इति मे मतिः   ॥15-046-011॥</td></tr>
<tr><td>यत्रादहत्स भगवान्मातरं सव्यसाचिनः। <br>कृत्वा यो ब्राह्मणच्छद्म भिक्षार्थी समुपागतः। <br>धिगग्निं धिक्च पार्थस्य विश्रुतां सत्यसंधताम्   ॥15-046-012॥</td></tr>
<tr><td>इदं कष्टतरं चान्यद्भगवन्प्रतिभाति मे। <br>वृथाग्निना समायोगो यदभूत्पृथिवीपतेः   ॥15-046-013॥</td></tr>
<tr><td>तथा तपस्विनस्तस्य राजर्षेः कौरवस्य ह। <br>कथमेवंविधो मृत्युः प्रशास्य पृथिवीमिमाम्   ॥15-046-014॥</td></tr>
<tr><td>तिष्ठत्सु मन्त्रपूतेषु तस्याग्निषु महावने। <br>वृथाग्निना समायुक्तो निष्ठां प्राप्तः पिता मम   ॥15-046-015॥</td></tr>
<tr><td>मन्ये पृथा वेपमाना कृशा धमनिसंतता। <br>हा तात धर्मराजेति समाक्रन्दन्महाभये   ॥15-046-016॥</td></tr>
<tr><td>भीम पर्याप्नुहि भयादिति चैवाभिवाशती। <br>समन्ततः परिक्षिप्ता माता मेऽभूद्दवाग्निना   ॥15-046-017॥</td></tr>
<tr><td>सहदेवः प्रियस्तस्याः पुत्रेभ्योऽधिक एव तु। <br>न चैनां मोक्षयामास वीरो माद्रवतीसुतः   ॥15-046-018॥</td></tr>
<tr><td>तच्छ्रुत्वा रुरुदुः सर्वे समालिङ्ग्य परस्परम्। <br>पाण्डवाः पञ्च दुःखार्ता भूतानीव युगक्षये   ॥15-046-019॥</td></tr>
<tr><td>तेषां तु पुरुषेन्द्राणां रुदतां रुदितस्वनः। <br>प्रासादाभोगसंरुद्धो अन्वरौत्सीत्स रोदसी   ॥15-046-020॥</td></tr>
</table>
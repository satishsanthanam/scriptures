<table border = "1"><tr><td>Verse</td></tr>
<tr><td> सूत उवाच। <br>एतच्छ्रुत्वा नृपो विद्वान्हृष्टोऽभूज्जनमेजयः। <br>पितामहानां सर्वेषां गमनागमनं तदा   ॥15-042-001॥</td></tr>
<tr><td>अब्रवीच्च मुदा युक्तः पुनरागमनं प्रति। <br>कथं नु त्यक्तदेहानां पुनस्तद्रूपदर्शनम्   ॥15-042-002॥</td></tr>
<tr><td>इत्युक्तः स द्विजश्रेष्ठो व्यासशिष्यः प्रतापवान्। <br>प्रोवाच वदतां श्रेष्ठस्तं नृपं जनमेजयम्   ॥15-042-003॥</td></tr>
<tr><td>अविप्रणाशः सर्वेषां कर्मणामिति निश्चयः। <br>कर्मजानि शरीराणि तथैवाकृतयो नृप   ॥15-042-004॥</td></tr>
<tr><td>महाभूतानि नित्यानि भूताधिपतिसंश्रयात्। <br>तेषां च नित्यसंवासो न विनाशो वियुज्यताम्   ॥15-042-005॥</td></tr>
<tr><td>अनाशाय कृतं कर्म तस्य चेष्टः फलागमः। <br>आत्मा चैभिः समायुक्तः सुखदुःखमुपाश्नुते   ॥15-042-006॥</td></tr>
<tr><td>अविनाशी तथा नित्यं क्षेत्रज्ञ इति निश्चयः। <br>भूतानामात्मभावो यो ध्रुवोऽसौ संविजानताम्   ॥15-042-007॥</td></tr>
<tr><td>यावन्न क्षीयते कर्म तावदस्य स्वरूपता। <br>संक्षीणकर्मा पुरुषो रूपान्यत्वं नियच्छति   ॥15-042-008॥</td></tr>
<tr><td>नानाभावास्तथैकत्वं शरीरं प्राप्य संहताः। <br>भवन्ति ते तथा नित्याः पृथग्भावं विजानताम्   ॥15-042-009॥</td></tr>
<tr><td>अश्वमेधे श्रुतिश्चेयमश्वसंज्ञपनं प्रति। <br>लोकान्तरगता नित्यं प्राणा नित्या हि वाजिनः   ॥15-042-010॥</td></tr>
<tr><td>अहं हितं वदाम्येतत्प्रियं चेत्तव पार्थिव। <br>देवयाना हि पन्थानः श्रुतास्ते यज्ञसंस्तरे   ॥15-042-011॥</td></tr>
<tr><td>सुकृतो यत्र ते यज्ञस्तत्र देवा हितास्तव। <br>यदा समन्विता देवाः पशूनां गमनेश्वराः। <br>गतिमन्तश्च तेनेष्ट्वा नान्ये नित्या भवन्ति ते   ॥15-042-012॥</td></tr>
<tr><td>नित्येऽस्मिन्पञ्चके वर्गे नित्ये चात्मनि यो नरः। <br>अस्य नानासमायोगं यः पश्यति वृथामतिः। <br>वियोगे शोचतेऽत्यर्थं स बाल इति मे मतिः   ॥15-042-013॥</td></tr>
<tr><td>वियोगे दोषदर्शी यः संयोगमिह वर्जयेत्। <br>असङ्गे संगमो नास्ति दुःखं भुवि वियोगजम्   ॥15-042-014॥</td></tr>
<tr><td>परापरज्ञस्तु नरो नाभिमानादुदीरितः। <br>अपरज्ञः परां बुद्धिं स्पृष्ट्वा मोहाद्विमुच्यते   ॥15-042-015॥</td></tr>
<tr><td>अदर्शनादापतितः पुनश्चादर्शनं गतः। <br>नाहं तं वेद्मि नासौ मां न च मेऽस्ति विरागता   ॥15-042-016॥</td></tr>
<tr><td>येन येन शरीरेण करोत्ययमनीश्वरः। <br>तेन तेन शरीरेण तदवश्यमुपाश्नुते। <br>मानसं मनसाप्नोति शारीरं च शरीरवान्   ॥15-042-017॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तच्छ्रुत्वा विविधं तस्य राजर्षेः परिदेवितम्। <br>पुनर्नवीकृतः शोको गान्धार्या जनमेजय   ॥15-037-001॥</td></tr>
<tr><td>कुन्त्या द्रुपदपुत्र्याश्च सुभद्रायास्तथैव च। <br>तासां च वरनारीणां वधूनां कौरवस्य ह   ॥15-037-002॥</td></tr>
<tr><td>पुत्रशोकसमाविष्टा गान्धारी त्विदमब्रवीत्। <br>श्वशुरं बद्धनयना देवी प्राञ्जलिरुत्थिता   ॥15-037-003॥</td></tr>
<tr><td>षोडशेमानि वर्षाणि गतानि मुनिपुंगव। <br>अस्य राज्ञो हतान्पुत्राञ्शोचतो न शमो विभो   ॥15-037-004॥</td></tr>
<tr><td>पुत्रशोकसमाविष्टो निःश्वसन्ह्येष भूमिपः। <br>न शेते वसतीः सर्वा धृतराष्ट्रो महामुने   ॥15-037-005॥</td></tr>
<tr><td>लोकानन्यान्समर्थोऽसि स्रष्टुं सर्वांस्तपोबलात्। <br>किमु लोकान्तरगतान्राज्ञो दर्शयितुं सुतान्   ॥15-037-006॥</td></tr>
<tr><td>इयं च द्रौपदी कृष्णा हतज्ञातिसुता भृशम्। <br>शोचत्यतीव साध्वी ते स्नुषाणां दयिता स्नुषा   ॥15-037-007॥</td></tr>
<tr><td>तथा कृष्णस्य भगिनी सुभद्रा भद्रभाषिणी। <br>सौभद्रवधसंतप्ता भृशं शोचति भामिनी   ॥15-037-008॥</td></tr>
<tr><td>इयं च भूरिश्रवसो भार्या परमदुःखिता। <br>भर्तृव्यसनशोकार्ता न शेते वसतीः प्रभो   ॥15-037-009॥</td></tr>
<tr><td>यस्यास्तु श्वशुरो धीमान्बाह्लीकः स कुरूद्वहः। <br>निहतः सोमदत्तश्च पित्रा सह महारणे   ॥15-037-010॥</td></tr>
<tr><td>श्रीमच्चास्य महाबुद्धेः संग्रामेष्वपलायिनः। <br>पुत्रस्य ते पुत्रशतं निहतं यद्रणाजिरे   ॥15-037-011॥</td></tr>
<tr><td>तस्य भार्याशतमिदं पुत्रशोकसमाहतम्। <br>पुनः पुनर्वर्धयानं शोकं राज्ञो ममैव च। <br>तेनारम्भेण महता मामुपास्ते महामुने   ॥15-037-012॥</td></tr>
<tr><td>ये च शूरा महात्मानः श्वशुरा मे महारथाः। <br>सोमदत्तप्रभृतयः का नु तेषां गतिः प्रभो   ॥15-037-013॥</td></tr>
<tr><td>तव प्रसादाद्भगवन्विशोकोऽयं महीपतिः। <br>कुर्यात्कालमहं चैव कुन्ती चेयं वधूस्तव   ॥15-037-014॥</td></tr>
<tr><td>इत्युक्तवत्यां गान्धार्यां कुन्ती व्रतकृशानना। <br>प्रच्छन्नजातं पुत्रं तं सस्मारादित्यसंभवम्   ॥15-037-015॥</td></tr>
<tr><td>तामृषिर्वरदो व्यासो दूरश्रवणदर्शनः। <br>अपश्यद्दुःखितां देवीं मातरं सव्यसाचिनः   ॥15-037-016॥</td></tr>
<tr><td>तामुवाच ततो व्यासो यत्ते कार्यं विवक्षितम्। <br>तद्ब्रूहि त्वं महाप्राज्ञे यत्ते मनसि वर्तते   ॥15-037-017॥</td></tr>
<tr><td>ततः कुन्ती श्वशुरयोः प्रणम्य शिरसा तदा। <br>उवाच वाक्यं सव्रीडं विवृण्वाना पुरातनम्   ॥15-037-018॥</td></tr>
</table>
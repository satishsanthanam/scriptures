<table border = "1"><tr><td>Verse</td></tr>
<tr><td> व्यास उवाच। <br>भद्रे द्रक्ष्यसि गान्धारि पुत्रान्भ्रातॄन्सखींस्तथा। <br>वधूश्च पतिभिः सार्धं निशि सुप्तोत्थिता इव   ॥15-039-001॥</td></tr>
<tr><td>कर्णं द्रक्ष्यति कुन्ती च सौभद्रं चापि यादवी। <br>द्रौपदी पञ्च पुत्रांश्च पितॄन्भ्रातॄंस्तथैव च   ॥15-039-002॥</td></tr>
<tr><td>पूर्वमेवैष हृदये व्यवसायोऽभवन्मम। <br>यथास्मि चोदितो राज्ञा भवत्या पृथयैव च   ॥15-039-003॥</td></tr>
<tr><td>न ते शोच्या महात्मानः सर्व एव नरर्षभाः। <br>क्षत्रधर्मपराः सन्तस्तथा हि निधनं गताः   ॥15-039-004॥</td></tr>
<tr><td>भवितव्यमवश्यं तत्सुरकार्यमनिन्दिते। <br>अवतेरुस्ततः सर्वे देवभागैर्महीतलम्   ॥15-039-005॥</td></tr>
<tr><td>गन्धर्वाप्सरसश्चैव पिशाचा गुह्यराक्षसाः। <br>तथा पुण्यजनाश्चैव सिद्धा देवर्षयोऽपि च   ॥15-039-006॥</td></tr>
<tr><td>देवाश्च दानवाश्चैव तथा ब्रह्मर्षयोऽमलाः। <br>त एते निधनं प्राप्ताः कुरुक्षेत्रे रणाजिरे   ॥15-039-007॥</td></tr>
<tr><td>गन्धर्वराजो यो धीमान्धृतराष्ट्र इति श्रुतः। <br>स एव मानुषे लोके धृतराष्ट्रः पतिस्तव   ॥15-039-008॥</td></tr>
<tr><td>पाण्डुं मरुद्गणं विद्धि विशिष्टतममच्युतम्। <br>धर्मस्यांशोऽभवत्क्षत्ता राजा चायं युधिष्ठिरः   ॥15-039-009॥</td></tr>
<tr><td>कलिं दुर्योधनं विद्धि शकुनिं द्वापरं तथा। <br>दुःशासनादीन्विद्धि त्वं राक्षसाञ्शुभदर्शने   ॥15-039-010॥</td></tr>
<tr><td>मरुद्गणाद्भीमसेनं बलवन्तमरिंदमम्। <br>विद्धि च त्वं नरमृषिमिमं पार्थं धनंजयम्। <br>नारायणं हृषीकेशमश्विनौ यमजावुभौ   ॥15-039-011॥</td></tr>
<tr><td>द्विधा कृत्वात्मनो देहमादित्यं तपतां वरम्। <br>लोकांश्च तापयानं वै विद्धि कर्णं च शोभने। <br>यश्च वैरार्थमुद्भूतः संघर्षजननस्तथा   ॥15-039-012॥</td></tr>
<tr><td>यश्च पाण्डवदायादो हतः षड्भिर्महारथैः। <br>स सोम इह सौभद्रो योगादेवाभवद्द्विधा   ॥15-039-013॥</td></tr>
<tr><td>द्रौपद्या सह संभूतं धृष्टद्युम्नं च पावकात्। <br>अग्नेर्भागं शुभं विद्धि राक्षसं तु शिखण्डिनम्   ॥15-039-014॥</td></tr>
<tr><td>द्रोणं बृहस्पतेर्भागं विद्धि द्रौणिं च रुद्रजम्। <br>भीष्मं च विद्धि गाङ्गेयं वसुं मानुषतां गतम्   ॥15-039-015॥</td></tr>
<tr><td>एवमेते महाप्राज्ञे देवा मानुष्यमेत्य हि। <br>ततः पुनर्गताः स्वर्गं कृते कर्मणि शोभने   ॥15-039-016॥</td></tr>
<tr><td>यच्च वो हृदि सर्वेषां दुःखमेनच्चिरं स्थितम्। <br>तदद्य व्यपनेष्यामि परलोककृताद्भयात्   ॥15-039-017॥</td></tr>
<tr><td>सर्वे भवन्तो गच्छन्तु नदीं भागीरथीं प्रति। <br>तत्र द्रक्ष्यथ तान्सर्वान्ये हतास्मिन्रणाजिरे   ॥15-039-018॥</td></tr>
<tr><td> वैशंपायन उवाच। <br>इति व्यासस्य वचनं श्रुत्वा सर्वो जनस्तदा। <br>महता सिंहनादेन गङ्गामभिमुखो ययौ   ॥15-039-019॥</td></tr>
<tr><td>धृतराष्ट्रश्च सामात्यः प्रययौ सह पाण्डवैः। <br>सहितो मुनिशार्दूलैर्गन्धर्वैश्च समागतैः   ॥15-039-020॥</td></tr>
<tr><td>ततो गङ्गां समासाद्य क्रमेण स जनार्णवः। <br>निवासमकरोत्सर्वो यथाप्रीति यथासुखम्   ॥15-039-021॥</td></tr>
<tr><td>राजा च पाण्डवैः सार्धमिष्टे देशे सहानुगः। <br>निवासमकरोद्धीमान्सस्त्रीवृद्धपुरःसरः   ॥15-039-022॥</td></tr>
<tr><td>जगाम तदहश्चापि तेषां वर्षशतं यथा। <br>निशां प्रतीक्षमाणानां दिदृक्षूणां मृतान्नृपान्   ॥15-039-023॥</td></tr>
<tr><td>अथ पुण्यं गिरिवरमस्तमभ्यगमद्रविः। <br>ततः कृताभिषेकास्ते नैशं कर्म समाचरन्   ॥15-039-024॥</td></tr>
</table>
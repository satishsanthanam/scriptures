<table border = "1"><tr><td>Verse</td></tr>
<tr><td> जनमेजय उवाच। <br>वनवासं गते विप्र धृतराष्ट्रे महीपतौ। <br>सभार्ये नृपशार्दूले वध्वा कुन्त्या समन्विते   ॥15-036-001॥</td></tr>
<tr><td>विदुरे चापि संसिद्धे धर्मराजं व्यपाश्रिते। <br>वसत्सु पाण्डुपुत्रेषु सर्वेष्वाश्रममण्डले   ॥15-036-002॥</td></tr>
<tr><td>यत्तदाश्चर्यमिति वै करिष्यामीत्युवाच ह। <br>व्यासः परमतेजस्वी महर्षिस्तद्वदस्व मे   ॥15-036-003॥</td></tr>
<tr><td>वनवासे च कौरव्यः कियन्तं कालमच्युतः। <br>युधिष्ठिरो नरपतिर्न्यवसत्सजनो द्विज   ॥15-036-004॥</td></tr>
<tr><td>किमाहाराश्च ते तत्र ससैन्या न्यवसन्प्रभो। <br>सान्तःपुरा महात्मान इति तद्ब्रूहि मेऽनघ   ॥15-036-005॥</td></tr>
<tr><td> वैशंपायन उवाच। <br>तेऽनुज्ञातास्तदा राजन्कुरुराजेन पाण्डवाः। <br>विविधान्यन्नपानानि विश्राम्यानुभवन्ति ते   ॥15-036-006॥</td></tr>
<tr><td>मासमेकं विजह्रुस्ते ससैन्यान्तःपुरा वने। <br>अथ तत्रागमद्व्यासो यथोक्तं ते मयानघ   ॥15-036-007॥</td></tr>
<tr><td>तथा तु तेषां सर्वेषां कथाभिर्नृपसंनिधौ। <br>व्यासमन्वासतां राजन्नाजग्मुर्मुनयोऽपरे   ॥15-036-008॥</td></tr>
<tr><td>नारदः पर्वतश्चैव देवलश्च महातपाः। <br>विश्वावसुस्तुम्बुरुश्च चित्रसेनश्च भारत   ॥15-036-009॥</td></tr>
<tr><td>तेषामपि यथान्यायं पूजां चक्रे महामनाः। <br>धृतराष्ट्राभ्यनुज्ञातः कुरुराजो युधिष्ठिरः   ॥15-036-010॥</td></tr>
<tr><td>निषेदुस्ते ततः सर्वे पूजां प्राप्य युधिष्ठिरात्। <br>आसनेष्वथ पुण्येषु बर्हिष्केषु वरेषु च   ॥15-036-011॥</td></tr>
<tr><td>तेषु तत्रोपविष्टेषु स तु राजा महामतिः। <br>पाण्डुपुत्रैः परिवृतो निषसाद कुरूद्वहः   ॥15-036-012॥</td></tr>
<tr><td>गान्धारी चैव कुन्ती च द्रौपदी सात्वती तथा। <br>स्त्रियश्चान्यास्तथान्याभिः सहोपविविशुस्ततः   ॥15-036-013॥</td></tr>
<tr><td>तेषां तत्र कथा दिव्या धर्मिष्ठाश्चाभवन्नृप। <br>ऋषीणां च पुराणानां देवासुरविमिश्रिताः   ॥15-036-014॥</td></tr>
<tr><td>ततः कथान्ते व्यासस्तं प्रज्ञाचक्षुषमीश्वरम्। <br>प्रोवाच वदतां श्रेष्ठः पुनरेव स तद्वचः। <br>प्रीयमाणो महातेजाः सर्ववेदविदां वरः   ॥15-036-015॥</td></tr>
<tr><td>विदितं मम राजेन्द्र यत्ते हृदि विवक्षितम्। <br>दह्यमानस्य शोकेन तव पुत्रकृतेन वै   ॥15-036-016॥</td></tr>
<tr><td>गान्धार्याश्चैव यद्दुःखं हृदि तिष्ठति पार्थिव। <br>कुन्त्याश्च यन्महाराज द्रौपद्याश्च हृदि स्थितम्   ॥15-036-017॥</td></tr>
<tr><td>यच्च धारयते तीव्रं दुःखं पुत्रविनाशजम्। <br>सुभद्रा कृष्णभगिनी तच्चापि विदितं मम   ॥15-036-018॥</td></tr>
<tr><td>श्रुत्वा समागममिमं सर्वेषां वस्ततो नृप। <br>संशयच्छेदनायाहं प्राप्तः कौरवनन्दन   ॥15-036-019॥</td></tr>
<tr><td>इमे च देवगन्धर्वाः सर्वे चैव महर्षयः। <br>पश्यन्तु तपसो वीर्यमद्य मे चिरसंभृतम्   ॥15-036-020॥</td></tr>
<tr><td>तदुच्यतां महाबाहो कं कामं प्रदिशामि ते। <br>प्रवणोऽस्मि वरं दातुं पश्य मे तपसो बलम्   ॥15-036-021॥</td></tr>
<tr><td>एवमुक्तः स राजेन्द्रो व्यासेनामितबुद्धिना। <br>मुहूर्तमिव संचिन्त्य वचनायोपचक्रमे   ॥15-036-022॥</td></tr>
<tr><td>धन्योऽस्म्यनुगृहीतोऽस्मि सफलं जीवितं च मे। <br>यन्मे समागमोऽद्येह भवद्भिः सह साधुभिः   ॥15-036-023॥</td></tr>
<tr><td>अद्य चाप्यवगच्छामि गतिमिष्टामिहात्मनः। <br>भवद्भिर्ब्रह्मकल्पैर्यत्समेतोऽहं तपोधनाः   ॥15-036-024॥</td></tr>
<tr><td>दर्शनादेव भवतां पूतोऽहं नात्र संशयः। <br>विद्यते न भयं चापि परलोकान्ममानघाः   ॥15-036-025॥</td></tr>
<tr><td>किं तु तस्य सुदुर्बुद्धेर्मन्दस्यापनयैर्भृशम्। <br>दूयते मे मनो नित्यं स्मरतः पुत्रगृद्धिनः   ॥15-036-026॥</td></tr>
<tr><td>अपापाः पाण्डवा येन निकृताः पापबुद्धिना। <br>घातिता पृथिवी चेयं सहसा सनरद्विपा   ॥15-036-027॥</td></tr>
<tr><td>राजानश्च महात्मानो नानाजनपदेश्वराः। <br>आगम्य मम पुत्रार्थे सर्वे मृत्युवशं गताः   ॥15-036-028॥</td></tr>
<tr><td>ये ते पुत्रांश्च दाराश्च प्राणांश्च मनसः प्रियान्। <br>परित्यज्य गताः शूराः प्रेतराजनिवेशनम्   ॥15-036-029॥</td></tr>
<tr><td>का नु तेषां गतिर्ब्रह्मन्मित्रार्थे ये हता मृधे। <br>तथैव पुत्रपौत्राणां मम ये निहता युधि   ॥15-036-030॥</td></tr>
<tr><td>दूयते मे मनोऽभीक्ष्णं घातयित्वा महाबलम्। <br>भीष्मं शांतनवं वृद्धं द्रोणं च द्विजसत्तमम्   ॥15-036-031॥</td></tr>
<tr><td>मम पुत्रेण मूढेन पापेन सुहृदद्विषा। <br>क्षयं नीतं कुलं दीप्तं पृथिवीराज्यमिच्छता   ॥15-036-032॥</td></tr>
<tr><td>एतत्सर्वमनुस्मृत्य दह्यमानो दिवानिशम्। <br>न शान्तिमधिगच्छामि दुःखशोकसमाहतः। <br>इति मे चिन्तयानस्य पितः शर्म न विद्यते   ॥15-036-033॥</td></tr>
</table>
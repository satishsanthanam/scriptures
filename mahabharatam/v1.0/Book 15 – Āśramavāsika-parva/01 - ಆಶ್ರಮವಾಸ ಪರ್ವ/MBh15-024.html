<table border = "1"><tr><td>Verse</td></tr>
<tr><td> वैशंपायन उवाच। <br>कुन्त्यास्तु वचनं श्रुत्वा पाण्डवा राजसत्तम। <br>व्रीडिताः संन्यवर्तन्त पाञ्चाल्या सहितानघाः   ॥15-024-001॥</td></tr>
<tr><td>ततः शब्दो महानासीत्सर्वेषामेव भारत। <br>अन्तःपुराणां रुदतां दृष्ट्वा कुन्तीं तथागताम्   ॥15-024-002॥</td></tr>
<tr><td>प्रदक्षिणमथावृत्य राजानं पाण्डवास्तदा। <br>अभिवाद्य न्यवर्तन्त पृथां तामनिवर्त्य वै   ॥15-024-003॥</td></tr>
<tr><td>ततोऽब्रवीन्महाराजो धृतराष्ट्रोऽम्बिकासुतः। <br>गान्धारीं विदुरं चैव समाभाष्य निगृह्य च   ॥15-024-004॥</td></tr>
<tr><td>युधिष्ठिरस्य जननी देवी साधु निवर्त्यताम्। <br>यथा युधिष्ठिरः प्राह तत्सर्वं सत्यमेव हि   ॥15-024-005॥</td></tr>
<tr><td>पुत्रैश्वर्यं महदिदमपास्य च महाफलम्। <br>का नु गच्छेद्वनं दुर्गं पुत्रानुत्सृज्य मूढवत्   ॥15-024-006॥</td></tr>
<tr><td>राज्यस्थया तपस्तप्तं दानं दत्तं व्रतं कृतम्। <br>अनया शक्यमद्येह श्रूयतां च वचो मम   ॥15-024-007॥</td></tr>
<tr><td>गान्धारि परितुष्टोऽस्मि वध्वाः शुश्रूषणेन वै। <br>तस्मात्त्वमेनां धर्मज्ञे समनुज्ञातुमर्हसि   ॥15-024-008॥</td></tr>
<tr><td>इत्युक्ता सौबलेयी तु राज्ञा कुन्तीमुवाच ह। <br>तत्सर्वं राजवचनं स्वं च वाक्यं विशेषवत्   ॥15-024-009॥</td></tr>
<tr><td>न च सा वनवासाय देवीं कृतमतिं तदा। <br>शक्नोत्युपावर्तयितुं कुन्तीं धर्मपरां सतीम्   ॥15-024-010॥</td></tr>
<tr><td>तस्यास्तु तं स्थिरं ज्ञात्वा व्यवसायं कुरुस्त्रियः। <br>निवृत्तांश्च कुरुश्रेष्ठान्दृष्ट्वा प्ररुरुदुस्तदा   ॥15-024-011॥</td></tr>
<tr><td>उपावृत्तेषु पार्थेषु सर्वेष्वन्तःपुरेषु च। <br>ययौ राजा महाप्राज्ञो धृतराष्ट्रो वनं तदा   ॥15-024-012॥</td></tr>
<tr><td>पाण्डवा अपि दीनास्ते दुःखशोकपरायणाः। <br>यानैः स्त्रीसहिताः सर्वे पुरं प्रविविशुस्तदा   ॥15-024-013॥</td></tr>
<tr><td>तदहृष्टमिवाकूजं गतोत्सवमिवाभवत्। <br>नगरं हास्तिनपुरं सस्त्रीवृद्धकुमारकम्   ॥15-024-014॥</td></tr>
<tr><td>सर्वे चासन्निरुत्साहाः पाण्डवा जातमन्यवः। <br>कुन्त्या हीनाः सुदुःखार्ता वत्सा इव विनाकृताः   ॥15-024-015॥</td></tr>
<tr><td>धृतराष्ट्रस्तु तेनाह्ना गत्वा सुमहदन्तरम्। <br>ततो भागीरथीतीरे निवासमकरोत्प्रभुः   ॥15-024-016॥</td></tr>
<tr><td>प्रादुष्कृता यथान्यायमग्नयो वेदपारगैः। <br>व्यराजन्त द्विजश्रेष्ठैस्तत्र तत्र तपोधनैः। <br>प्रादुष्कृताग्निरभवत्स च वृद्धो नराधिपः   ॥15-024-017॥</td></tr>
<tr><td>स राजाग्नीन्पर्युपास्य हुत्वा च विधिवत्तदा। <br>संध्यागतं सहस्रांशुमुपातिष्ठत भारत   ॥15-024-018॥</td></tr>
<tr><td>विदुरः संजयश्चैव राज्ञः शय्यां कुशैस्ततः। <br>चक्रतुः कुरुवीरस्य गान्धार्याश्चाविदूरतः   ॥15-024-019॥</td></tr>
<tr><td>गान्धार्याः संनिकर्षे तु निषसाद कुशेष्वथ। <br>युधिष्ठिरस्य जननी कुन्ती साधुव्रते स्थिता   ॥15-024-020॥</td></tr>
<tr><td>तेषां संश्रवणे चापि निषेदुर्विदुरादयः। <br>याजकाश्च यथोद्देशं द्विजा ये चानुयायिनः   ॥15-024-021॥</td></tr>
<tr><td>प्राधीतद्विजमुख्या सा संप्रज्वालितपावका। <br>बभूव तेषां रजनी ब्राह्मीव प्रीतिवर्धनी   ॥15-024-022॥</td></tr>
<tr><td>ततो रात्र्यां व्यतीतायां कृतपूर्वाह्णिकक्रियाः। <br>हुत्वाग्निं विधिवत्सर्वे प्रययुस्ते यथाक्रमम्। <br>उदङ्मुखा निरीक्षन्त उपवासपरायणाः   ॥15-024-023॥</td></tr>
<tr><td>स तेषामतिदुःखोऽभून्निवासः प्रथमेऽहनि। <br>शोचतां शोच्यमानानां पौरजानपदैर्जनैः   ॥15-024-024॥</td></tr>
</table>
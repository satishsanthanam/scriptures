<table border = "1"><tr><td>Verse</td></tr>
<tr><td> वैशंपायन उवाच। <br>ततः प्रभाते राजा स धृतराष्ट्रोऽम्बिकासुतः। <br>आहूय पाण्डवान्वीरान्वनवासकृतक्षणः   ॥15-021-001॥</td></tr>
<tr><td>गान्धारीसहितो धीमानभिनन्द्य यथाविधि। <br>कार्त्तिक्यां कारयित्वेष्टिं ब्राह्मणैर्वेदपारगैः   ॥15-021-002॥</td></tr>
<tr><td>अग्निहोत्रं पुरस्कृत्य वल्कलाजिनसंवृतः। <br>वधूपरिवृतो राजा निर्ययौ भवनात्ततः   ॥15-021-003॥</td></tr>
<tr><td>ततः स्त्रियः कौरवपाण्डवानां; याश्चाप्यन्याः कौरवराजवंश्याः। <br>तासां नादः प्रादुरासीत्तदानीं; वैचित्रवीर्ये नृपतौ प्रयाते   ॥15-021-004॥</td></tr>
<tr><td>ततो लाजैः सुमनोभिश्च राजा; विचित्राभिस्तद्गृहं पूजयित्वा। <br>संयोज्यार्थैर्भृत्यजनं च सर्वं; ततः समुत्सृज्य ययौ नरेन्द्रः   ॥15-021-005॥</td></tr>
<tr><td>ततो राजा प्राञ्जलिर्वेपमानो; युधिष्ठिरः सस्वनं बाष्पकण्ठः। <br>विलप्योच्चैर्हा महाराज साधो; क्व गन्तासीत्यपतत्तात भूमौ   ॥15-021-006॥</td></tr>
<tr><td>तथार्जुनस्तीव्रदुःखाभितप्तो; मुहुर्मुहुर्निःश्वसन्भारताग्र्यः। <br>युधिष्ठिरं मैवमित्येवमुक्त्वा; निगृह्याथोदीधरत्सीदमानः   ॥15-021-007॥</td></tr>
<tr><td>वृकोदरः फल्गुनश्चैव वीरौ; माद्रीपुत्रौ विदुरः संजयश्च। <br>वैश्यापुत्रः सहितो गौतमेन; धौम्यो विप्राश्चान्वयुर्बाष्पकण्ठाः   ॥15-021-008॥</td></tr>
<tr><td>कुन्ती गान्धारीं बद्धनेत्रां व्रजन्तीं; स्कन्धासक्तं हस्तमथोद्वहन्ती। <br>राजा गान्धार्याः स्कन्धदेशेऽवसज्य; पाणिं ययौ धृतराष्ट्रः प्रतीतः   ॥15-021-009॥</td></tr>
<tr><td>तथा कृष्णा द्रौपदी यादवी च; बालापत्या चोत्तरा कौरवी च। <br>चित्राङ्गदा याश्च काश्चित्स्त्रियोऽन्याः; सार्धं राज्ञा प्रस्थितास्ता वधूभिः   ॥15-021-010॥</td></tr>
<tr><td>तासां नादो रुदतीनां तदासी;द्राजन्दुःखात्कुररीणामिवोच्चैः। <br>ततो निष्पेतुर्ब्राह्मणक्षत्रियाणां; विट्शूद्राणां चैव नार्यः समन्तात्   ॥15-021-011॥</td></tr>
<tr><td>तन्निर्याणे दुःखितः पौरवर्गो; गजाह्वयेऽतीव बभूव राजन्। <br>यथा पूर्वं गच्छतां पाण्डवानां; द्यूते राजन्कौरवाणां सभायाम्   ॥15-021-012॥</td></tr>
<tr><td>या नापश्यच्चन्द्रमा नैव सूर्यो; रामाः कदाचिदपि तस्मिन्नरेन्द्रे। <br>महावनं गच्छति कौरवेन्द्रे; शोकेनार्ता राजमार्गं प्रपेदुः   ॥15-021-013॥</td></tr>
</table>
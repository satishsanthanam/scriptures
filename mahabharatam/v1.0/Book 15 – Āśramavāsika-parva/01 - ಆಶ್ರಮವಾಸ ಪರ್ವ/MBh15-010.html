<table border = "1"><tr><td>Verse</td></tr>
<tr><td> धृतराष्ट्र उवाच। <br>व्यवहाराश्च ते तात नित्यमाप्तैरधिष्ठिताः। <br>योज्यास्तुष्टैर्हितै राजन्नित्यं चारैरनुष्ठिताः   ॥15-010-001॥</td></tr>
<tr><td>परिमाणं विदित्वा च दण्डं दण्ड्येषु भारत। <br>प्रणयेयुर्यथान्यायं पुरुषास्ते युधिष्ठिर   ॥15-010-002॥</td></tr>
<tr><td>आदानरुचयश्चैव परदाराभिमर्शकाः। <br>उग्रदण्डप्रधानाश्च मिथ्या व्याहारिणस्तथा   ॥15-010-003॥</td></tr>
<tr><td>आक्रोष्टारश्च लुब्धाश्च हन्तारः साहसप्रियाः। <br>सभाविहारभेत्तारो वर्णानां च प्रदूषकाः। <br>हिरण्यदण्ड्या वध्याश्च कर्तव्या देशकालतः   ॥15-010-004॥</td></tr>
<tr><td>प्रातरेव हि पश्येथा ये कुर्युर्व्ययकर्म ते। <br>अलंकारमथो भोज्यमत ऊर्ध्वं समाचरेः   ॥15-010-005॥</td></tr>
<tr><td>पश्येथाश्च ततो योधान्सदा त्वं परिहर्षयन्। <br>दूतानां च चराणां च प्रदोषस्ते सदा भवेत्   ॥15-010-006॥</td></tr>
<tr><td>सदा चापररात्रं ते भवेत्कार्यार्थनिर्णये। <br>मध्यरात्रे विहारस्ते मध्याह्ने च सदा भवेत्   ॥15-010-007॥</td></tr>
<tr><td>सर्वे त्वात्ययिकाः कालाः कार्याणां भरतर्षभ। <br>तथैवालंकृतः काले तिष्ठेथा भूरिदक्षिणः। <br>चक्रवत्कर्मणां तात पर्यायो ह्येष नित्यशः   ॥15-010-008॥</td></tr>
<tr><td>कोशस्य संचये यत्नं कुर्वीथा न्यायतः सदा। <br>द्विविधस्य महाराज विपरीतं विवर्जयेः   ॥15-010-009॥</td></tr>
<tr><td>चारैर्विदित्वा शत्रूंश्च ये ते राज्यान्तरायिणः। <br>तानाप्तैः पुरुषैर्दूराद्घातयेथाः परस्परम्   ॥15-010-010॥</td></tr>
<tr><td>कर्मदृष्ट्याथ भृत्यांस्त्वं वरयेथाः कुरूद्वह। <br>कारयेथाश्च कर्माणि युक्तायुक्तैरधिष्ठितैः   ॥15-010-011॥</td></tr>
<tr><td>सेनाप्रणेता च भवेत्तव तात दृढव्रतः। <br>शूरः क्लेशसहश्चैव प्रियश्च तव मानवः   ॥15-010-012॥</td></tr>
<tr><td>सर्वे जानपदाश्चैव तव कर्माणि पाण्डव। <br>पौरोगवाश्च सभ्याश्च कुर्युर्ये व्यवहारिणः   ॥15-010-013॥</td></tr>
<tr><td>स्वरन्ध्रं पररन्ध्रं च स्वेषु चैव परेषु च। <br>उपलक्षयितव्यं ते नित्यमेव युधिष्ठिर   ॥15-010-014॥</td></tr>
<tr><td>देशान्तरस्थाश्च नरा विक्रान्ताः सर्वकर्मसु। <br>मात्राभिरनुरूपाभिरनुग्राह्या हितास्त्वया   ॥15-010-015॥</td></tr>
<tr><td>गुणार्थिनां गुणः कार्यो विदुषां ते जनाधिप। <br>अविचाल्याश्च ते ते स्युर्यथा मेरुर्महागिरिः   ॥15-010-016॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तस्तु राज्ञा स विदुरो बुद्धिसत्तमः। <br>धृतराष्ट्रमुपेत्येदं वाक्यमाह महार्थवत्   ॥15-019-001॥</td></tr>
<tr><td>उक्तो युधिष्ठिरो राजा भवद्वचनमादितः। <br>स च संश्रुत्य वाक्यं ते प्रशशंस महाद्युतिः   ॥15-019-002॥</td></tr>
<tr><td>बीभत्सुश्च महातेजा निवेदयति ते गृहान्। <br>वसु तस्य गृहे यच्च प्राणानपि च केवलान्   ॥15-019-003॥</td></tr>
<tr><td>धर्मराजश्च पुत्रस्ते राज्यं प्राणान्धनानि च। <br>अनुजानाति राजर्षे यच्चान्यदपि किंचन   ॥15-019-004॥</td></tr>
<tr><td>भीमस्तु सर्वदुःखानि संस्मृत्य बहुलान्युत। <br>कृच्छ्रादिव महाबाहुरनुमन्ये विनिःश्वसन्   ॥15-019-005॥</td></tr>
<tr><td>स राज्ञा धर्मशीलेन भ्रात्रा बीभत्सुना तथा। <br>अनुनीतो महाबाहुः सौहृदे स्थापितोऽपि च   ॥15-019-006॥</td></tr>
<tr><td>न च मन्युस्त्वया कार्य इति त्वां प्राह धर्मराट्। <br>संस्मृत्य भीमस्तद्वैरं यदन्यायवदाचरेत्   ॥15-019-007॥</td></tr>
<tr><td>एवंप्रायो हि धर्मोऽयं क्षत्रियाणां नराधिप। <br>युद्धे क्षत्रियधर्मे च निरतोऽयं वृकोदरः   ॥15-019-008॥</td></tr>
<tr><td>वृकोदरकृते चाहमर्जुनश्च पुनः पुनः। <br>प्रसादयाव नृपते भवान्प्रभुरिहास्ति यत्   ॥15-019-009॥</td></tr>
<tr><td>प्रददातु भवान्वित्तं यावदिच्छसि पार्थिव। <br>त्वमीश्वरो नो राज्यस्य प्राणानां चेति भारत   ॥15-019-010॥</td></tr>
<tr><td>ब्रह्मदेयाग्रहारांश्च पुत्राणां चौर्ध्वदेहिकम्। <br>इतो रत्नानि गाश्चैव दासीदासमजाविकम्   ॥15-019-011॥</td></tr>
<tr><td>आनयित्वा कुरुश्रेष्ठो ब्राह्मणेभ्यः प्रयच्छतु। <br>दीनान्धकृपणेभ्यश्च तत्र तत्र नृपाज्ञया   ॥15-019-012॥</td></tr>
<tr><td>बह्वन्नरसपानाढ्याः सभा विदुर कारय। <br>गवां निपानान्यन्यच्च विविधं पुण्यकर्म यत्   ॥15-019-013॥</td></tr>
<tr><td>इति मामब्रवीद्राजा पार्थश्चैव धनंजयः। <br>यदत्रानन्तरं कार्यं तद्भवान्वक्तुमर्हति   ॥15-019-014॥</td></tr>
<tr><td>इत्युक्तो विदुरेणाथ धृतराष्ट्रोऽभिनन्द्य तत्। <br>मनश्चक्रे महादाने कार्त्तिक्यां जनमेजय   ॥15-019-015॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततो राज्ञाभ्यनुज्ञातो धृतराष्ट्रः प्रतापवान्। <br>ययौ स्वभवनं राजा गान्धार्यानुगतस्तदा   ॥15-009-001॥</td></tr>
<tr><td>मन्दप्राणगतिर्धीमान्कृच्छ्रादिव समुद्धरन्। <br>पदातिः स महीपालो जीर्णो गजपतिर्यथा   ॥15-009-002॥</td></tr>
<tr><td>तमन्वगच्छद्विदुरो विद्वान्सूतश्च संजयः। <br>स चापि परमेष्वासः कृपः शारद्वतस्तथा   ॥15-009-003॥</td></tr>
<tr><td>स प्रविश्य गृहं राजा कृतपूर्वाह्णिकक्रियः। <br>तर्पयित्वा द्विजश्रेष्ठानाहारमकरोत्तदा   ॥15-009-004॥</td></tr>
<tr><td>गान्धारी चैव धर्मज्ञा कुन्त्या सह मनस्विनी। <br>वधूभिरुपचारेण पूजिताभुङ्क्त भारत   ॥15-009-005॥</td></tr>
<tr><td>कृताहारं कृताहाराः सर्वे ते विदुरादयः। <br>पाण्डवाश्च कुरुश्रेष्ठमुपातिष्ठन्त तं नृपम्   ॥15-009-006॥</td></tr>
<tr><td>ततोऽब्रवीन्महाराज कुन्तीपुत्रमुपह्वरे। <br>निषण्णं पाणिना पृष्ठे संस्पृशन्नम्बिकासुतः   ॥15-009-007॥</td></tr>
<tr><td>अप्रमादस्त्वया कार्यः सर्वथा कुरुनन्दन। <br>अष्टाङ्गे राजशार्दूल राज्ये धर्मपुरस्कृते   ॥15-009-008॥</td></tr>
<tr><td>तत्तु शक्यं यथा तात रक्षितुं पाण्डुनन्दन। <br>राज्यं धर्मं च कौन्तेय विद्वानसि निबोध तत्   ॥15-009-009॥</td></tr>
<tr><td>विद्यावृद्धान्सदैव त्वमुपासीथा युधिष्ठिर। <br>शृणुयास्ते च यद्ब्रूयुः कुर्याश्चैवाविचारयन्   ॥15-009-010॥</td></tr>
<tr><td>प्रातरुत्थाय तान्राजन्पूजयित्वा यथाविधि। <br>कृत्यकाले समुत्पन्ने पृच्छेथाः कार्यमात्मनः   ॥15-009-011॥</td></tr>
<tr><td>ते तु संमानिता राजंस्त्वया राज्यहितार्थिना। <br>प्रवक्ष्यन्ति हितं तात सर्वं कौरवनन्दन   ॥15-009-012॥</td></tr>
<tr><td>इन्द्रियाणि च सर्वाणि वाजिवत्परिपालय। <br>हिताय वै भविष्यन्ति रक्षितं द्रविणं यथा   ॥15-009-013॥</td></tr>
<tr><td>अमात्यानुपधातीतान्पितृपैतामहाञ्शुचीन्। <br>दान्तान्कर्मसु सर्वेषु मुख्यान्मुख्येषु योजयेः   ॥15-009-014॥</td></tr>
<tr><td>चारयेथाश्च सततं चारैरविदितैः परान्। <br>परीक्षितैर्बहुविधं स्वराष्ट्रेषु परेषु च   ॥15-009-015॥</td></tr>
<tr><td>पुरं च ते सुगुप्तं स्याद्दृढप्राकारतोरणम्। <br>अट्टाट्टालकसंबाधं षट्पथं सर्वतोदिशम्   ॥15-009-016॥</td></tr>
<tr><td>तस्य द्वाराणि कार्याणि पर्याप्तानि बृहन्ति च। <br>सर्वतः सुविभक्तानि यन्त्रैरारक्षितानि च   ॥15-009-017॥</td></tr>
<tr><td>पुरुषैरलमर्थज्ञैर्विदितैः कुलशीलतः। <br>आत्मा च रक्ष्यः सततं भोजनादिषु भारत   ॥15-009-018॥</td></tr>
<tr><td>विहाराहारकालेषु माल्यशय्यासनेषु च। <br>स्त्रियश्च ते सुगुप्ताः स्युर्वृद्धैराप्तैरधिष्ठिताः। <br>शीलवद्भिः कुलीनैश्च विद्वद्भिश्च युधिष्ठिर   ॥15-009-019॥</td></tr>
<tr><td>मन्त्रिणश्चैव कुर्वीथा द्विजान्विद्याविशारदान्। <br>विनीतांश्च कुलीनांश्च धर्मार्थकुशलानृजून्   ॥15-009-020॥</td></tr>
<tr><td>तैः सार्धं मन्त्रयेथास्त्वं नात्यर्थं बहुभिः सह। <br>समस्तैरपि च व्यस्तैर्व्यपदेशेन केनचित्   ॥15-009-021॥</td></tr>
<tr><td>सुसंवृतं मन्त्रगृहं स्थलं चारुह्य मन्त्रयेः। <br>अरण्ये निःशलाके वा न च रात्रौ कथंचन   ॥15-009-022॥</td></tr>
<tr><td>वानराः पक्षिणश्चैव ये मनुष्यानुकारिणः। <br>सर्वे मन्त्रगृहे वर्ज्या ये चापि जडपङ्गुकाः   ॥15-009-023॥</td></tr>
<tr><td>मन्त्रभेदे हि ये दोषा भवन्ति पृथिवीक्षिताम्। <br>न ते शक्याः समाधातुं कथंचिदिति मे मतिः   ॥15-009-024॥</td></tr>
<tr><td>दोषांश्च मन्त्रभेदेषु ब्रूयास्त्वं मन्त्रिमण्डले। <br>अभेदे च गुणान्राजन्पुनः पुनररिंदम   ॥15-009-025॥</td></tr>
<tr><td>पौरजानपदानां च शौचाशौचं युधिष्ठिर। <br>यथा स्याद्विदितं राजंस्तथा कार्यमरिंदम   ॥15-009-026॥</td></tr>
</table>
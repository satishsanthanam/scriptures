<table border = "1"><tr><td>Verse</td></tr>
<tr><td> अर्जुन उवाच। <br>भीम ज्येष्ठो गुरुर्मे त्वं नातोऽन्यद्वक्तुमुत्सहे। <br>धृतराष्ट्रो हि राजर्षिः सर्वथा मानमर्हति   ॥15-018-001॥</td></tr>
<tr><td>न स्मरन्त्यपराद्धानि स्मरन्ति सुकृतानि च। <br>असंभिन्नार्थमर्यादाः साधवः पुरुषोत्तमाः   ॥15-018-002॥</td></tr>
<tr><td>इदं मद्वचनात्क्षत्तः कौरवं ब्रूहि पार्थिवम्। <br>यावदिच्छति पुत्राणां दातुं तावद्ददाम्यहम्   ॥15-018-003॥</td></tr>
<tr><td>भीष्मादीनां च सर्वेषां सुहृदामुपकारिणाम्। <br>मम कोशादिति विभो मा भूद्भीमः सुदुर्मनाः   ॥15-018-004॥</td></tr>
<tr><td> वैशंपायन उवाच। <br>इत्युक्ते धर्मराजस्तमर्जुनं प्रत्यपूजयत्। <br>भीमसेनः कटाक्षेण वीक्षां चक्रे धनंजयम्   ॥15-018-005॥</td></tr>
<tr><td>ततः स विदुरं धीमान्वाक्यमाह युधिष्ठिरः। <br>न भीमसेने कोपं स नृपतिः कर्तुमर्हति   ॥15-018-006॥</td></tr>
<tr><td>परिक्लिष्टो हि भीमोऽयं हिमवृष्ट्यातपादिभिः। <br>दुःखैर्बहुविधैर्धीमानरण्ये विदितं तव   ॥15-018-007॥</td></tr>
<tr><td>किं तु मद्वचनाद्ब्रूहि राजानं भरतर्षभम्। <br>यद्यदिच्छसि यावच्च गृह्यतां मद्गृहादिति   ॥15-018-008॥</td></tr>
<tr><td>यन्मात्सर्यमयं भीमः करोति भृशदुःखितः। <br>न तन्मनसि कर्तव्यमिति वाच्यः स पार्थिवः   ॥15-018-009॥</td></tr>
<tr><td>यन्ममास्ति धनं किंचिदर्जुनस्य च वेश्मनि। <br>तस्य स्वामी महाराज इति वाच्यः स पार्थिवः   ॥15-018-010॥</td></tr>
<tr><td>ददातु राजा विप्रेभ्यो यथेष्टं क्रियतां व्ययः। <br>पुत्राणां सुहृदां चैव गच्छत्वानृण्यमद्य सः   ॥15-018-011॥</td></tr>
<tr><td>इदं चापि शरीरं मे तवायत्तं जनाधिप। <br>धनानि चेति विद्धि त्वं क्षत्तर्नास्त्यत्र संशयः   ॥15-018-012॥</td></tr>
</table>
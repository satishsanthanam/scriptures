<table border = "1"><tr><td>Verse</td></tr>
<tr><td> युधिष्ठिर उवाच। <br>न मां प्रीणयते राज्यं त्वय्येवं दुःखिते नृप। <br>धिङ्मामस्तु सुदुर्बुद्धिं राज्यसक्तं प्रमादिनम्   ॥15-006-001॥</td></tr>
<tr><td>योऽहं भवन्तं दुःखार्तमुपवासकृशं नृप। <br>यताहारं क्षितिशयं नाविन्दं भ्रातृभिः सह   ॥15-006-002॥</td></tr>
<tr><td>अहोऽस्मि वञ्चितो मूढो भवता गूढबुद्धिना। <br>विश्वासयित्वा पूर्वं मां यदिदं दुःखमश्नुथाः   ॥15-006-003॥</td></tr>
<tr><td>किं मे राज्येन भोगैर्वा किं यज्ञैः किं सुखेन वा। <br>यस्य मे त्वं महीपाल दुःखान्येतान्यवाप्तवान्   ॥15-006-004॥</td></tr>
<tr><td>पीडितं चापि जानामि राज्यमात्मानमेव च। <br>अनेन वचसा तुभ्यं दुःखितस्य जनेश्वर   ॥15-006-005॥</td></tr>
<tr><td>भवान्पिता भवान्माता भवान्नः परमो गुरुः। <br>भवता विप्रहीणा हि क्व नु तिष्ठामहे वयम्   ॥15-006-006॥</td></tr>
<tr><td>औरसो भवतः पुत्रो युयुत्सुर्नृपसत्तम। <br>अस्तु राजा महाराज यं चान्यं मन्यते भवान्   ॥15-006-007॥</td></tr>
<tr><td>अहं वनं गमिष्यामि भवान्राज्यं प्रशास्त्विदम्। <br>न मामयशसा दग्धं भूयस्त्वं दग्धुमर्हसि   ॥15-006-008॥</td></tr>
<tr><td>नाहं राजा भवान्राजा भवता परवानहम्। <br>कथं गुरुं त्वां धर्मज्ञमनुज्ञातुमिहोत्सहे   ॥15-006-009॥</td></tr>
<tr><td>न मन्युर्हृदि नः कश्चिद्दुर्योधनकृतेऽनघ। <br>भवितव्यं तथा तद्धि वयं ते चैव मोहिताः   ॥15-006-010॥</td></tr>
<tr><td>वयं हि पुत्रा भवतो यथा दुर्योधनादयः। <br>गान्धारी चैव कुन्ती च निर्विशेषे मते मम   ॥15-006-011॥</td></tr>
<tr><td>स मां त्वं यदि राजेन्द्र परित्यज्य गमिष्यसि। <br>पृष्ठतस्त्वानुयास्यामि सत्येनात्मानमालभे   ॥15-006-012॥</td></tr>
<tr><td>इयं हि वसुसंपूर्णा मही सागरमेखला। <br>भवता विप्रहीणस्य न मे प्रीतिकरी भवेत्   ॥15-006-013॥</td></tr>
<tr><td>भवदीयमिदं सर्वं शिरसा त्वां प्रसादये। <br>त्वदधीनाः स्म राजेन्द्र व्येतु ते मानसो ज्वरः   ॥15-006-014॥</td></tr>
<tr><td>भवितव्यमनुप्राप्तं मन्ये त्वां तज्जनाधिप। <br>दिष्ट्या शुश्रूषमाणस्त्वां मोक्ष्यामि मनसो ज्वरम्   ॥15-006-015॥</td></tr>
<tr><td> धृतराष्ट्र उवाच। <br>तापस्ये मे मनस्तात वर्तते कुरुनन्दन। <br>उचितं हि कुलेऽस्माकमरण्यगमनं प्रभो   ॥15-006-016॥</td></tr>
<tr><td>चिरमस्म्युषितः पुत्र चिरं शुश्रूषितस्त्वया। <br>वृद्धं मामभ्यनुज्ञातुं त्वमर्हसि जनाधिप   ॥15-006-017॥</td></tr>
<tr><td> वैशंपायन उवाच। <br>इत्युक्त्वा धर्मराजानं वेपमानः कृताञ्जलिम्। <br>उवाच वचनं राजा धृतराष्ट्रोऽम्बिकासुतः   ॥15-006-018॥</td></tr>
<tr><td>संजयं च महामात्रं कृपं चापि महारथम्। <br>अनुनेतुमिहेच्छामि भवद्भिः पृथिवीपतिम्   ॥15-006-019॥</td></tr>
<tr><td>ग्लायते मे मनो हीदं मुखं च परिशुष्यति। <br>वयसा च प्रकृष्टेन वाग्व्यायामेन चैव हि   ॥15-006-020॥</td></tr>
<tr><td>इत्युक्त्वा स तु धर्मात्मा वृद्धो राजा कुरूद्वहः। <br>गान्धारीं शिश्रिये धीमान्सहसैव गतासुवत्   ॥15-006-021॥</td></tr>
<tr><td>तं तु दृष्ट्वा तथासीनं निश्चेष्टं कुरुपार्थिवम्। <br>आर्तिं राजा ययौ तूर्णं कौन्तेयः परवीरहा   ॥15-006-022॥</td></tr>
<tr><td> युधिष्ठिर उवाच। <br>यस्य नागसहस्रेण दशसंख्येन वै बलम्। <br>सोऽयं नारीमुपाश्रित्य शेते राजा गतासुवत्   ॥15-006-023॥</td></tr>
<tr><td>आयसी प्रतिमा येन भीमसेनस्य वै पुरा। <br>चूर्णीकृता बलवता स बलार्थी श्रितः स्त्रियम्   ॥15-006-024॥</td></tr>
<tr><td>धिगस्तु मामधर्मज्ञं धिग्बुद्धिं धिक्च मे श्रुतम्। <br>यत्कृते पृथिवीपालः शेतेऽयमतथोचितः   ॥15-006-025॥</td></tr>
<tr><td>अहमप्युपवत्स्यामि यथैवायं गुरुर्मम। <br>यदि राजा न भुङ्क्तेऽयं गान्धारी च यशस्विनी   ॥15-006-026॥</td></tr>
<tr><td> वैशंपायन उवाच। <br>ततोऽस्य पाणिना राजा जलशीतेन पाण्डवः। <br>उरो मुखं च शनकैः पर्यमार्जत धर्मवित्   ॥15-006-027॥</td></tr>
<tr><td>तेन रत्नौषधिमता पुण्येन च सुगन्धिना। <br>पाणिस्पर्शेन राज्ञस्तु राजा संज्ञामवाप ह   ॥15-006-028॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>एवं संपूजितो राजा पाण्डवैरम्बिकासुतः। <br>विजहार यथापूर्वमृषिभिः पर्युपासितः   ॥15-002-001॥</td></tr>
<tr><td>ब्रह्मदेयाग्रहारांश्च प्रददौ स कुरूद्वहः। <br>तच्च कुन्तीसुतो राजा सर्वमेवान्वमोदत   ॥15-002-002॥</td></tr>
<tr><td>आनृशंस्यपरो राजा प्रीयमाणो युधिष्ठिरः। <br>उवाच स तदा भ्रातॄनमात्यांश्च महीपतिः   ॥15-002-003॥</td></tr>
<tr><td>मया चैव भवद्भिश्च मान्य एष नराधिपः। <br>निदेशे धृतराष्ट्रस्य यः स्थास्यति स मे सुहृत्। <br>विपरीतश्च मे शत्रुर्निरस्यश्च भवेन्नरः   ॥15-002-004॥</td></tr>
<tr><td>परिदृष्टेषु चाहःसु पुत्राणां श्राद्धकर्मणि। <br>ददातु राजा सर्वेषां यावदस्य चिकीर्षितम्   ॥15-002-005॥</td></tr>
<tr><td>ततः स राजा कौरव्यो धृतराष्ट्रो महामनाः। <br>ब्राह्मणेभ्यो महार्हेभ्यो ददौ वित्तान्यनेकशः   ॥15-002-006॥</td></tr>
<tr><td>धर्मराजश्च भीमश्च सव्यसाची यमावपि। <br>तत्सर्वमन्ववर्तन्त धृतराष्ट्रव्यपेक्षया   ॥15-002-007॥</td></tr>
<tr><td>कथं नु राजा वृद्धः सन्पुत्रशोकसमाहतः। <br>शोकमस्मत्कृतं प्राप्य न म्रियेतेति चिन्त्यते   ॥15-002-008॥</td></tr>
<tr><td>यावद्धि कुरुमुख्यस्य जीवत्पुत्रस्य वै सुखम्। <br>बभूव तदवाप्नोतु भोगांश्चेति व्यवस्थिताः   ॥15-002-009॥</td></tr>
<tr><td>ततस्ते सहिताः सर्वे भ्रातरः पञ्च पाण्डवाः। <br>तथाशीलाः समातस्थुर्धृतराष्ट्रस्य शासने   ॥15-002-010॥</td></tr>
<tr><td>धृतराष्ट्रश्च तान्वीरान्विनीतान्विनये स्थितान्। <br>शिष्यवृत्तौ स्थितान्नित्यं गुरुवत्पर्यपश्यत   ॥15-002-011॥</td></tr>
<tr><td>गान्धारी चैव पुत्राणां विविधैः श्राद्धकर्मभिः। <br>आनृण्यमगमत्कामान्विप्रेभ्यः प्रतिपाद्य वै   ॥15-002-012॥</td></tr>
<tr><td>एवं धर्मभृतां श्रेष्ठो धर्मराजो युधिष्ठिरः। <br>भ्रातृभिः सहितो धीमान्पूजयामास तं नृपम्   ॥15-002-013॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>मण्डलानि च बुध्येथाः परेषामात्मनस्तथा। <br>उदासीनगुणानां च मध्यमानां तथैव च   ॥15-011-001॥</td></tr>
<tr><td>चतुर्णां शत्रुजातानां सर्वेषामाततायिनाम्। <br>मित्रं चामित्रमित्रं च बोद्धव्यं तेऽरिकर्शन   ॥15-011-002॥</td></tr>
<tr><td>तथामात्या जनपदा दुर्गाणि विषमाणि च। <br>बलानि च कुरुश्रेष्ठ भवन्त्येषां यथेच्छकम्   ॥15-011-003॥</td></tr>
<tr><td>ते च द्वादश कौन्तेय राज्ञां वै विविधात्मकाः। <br>मन्त्रिप्रधानाश्च गुणाः षष्टिर्द्वादश च प्रभो   ॥15-011-004॥</td></tr>
<tr><td>एतन्मण्डलमित्याहुराचार्या नीतिकोविदाः। <br>अत्र षाड्गुण्यमायत्तं युधिष्ठिर निबोध तत्   ॥15-011-005॥</td></tr>
<tr><td>वृद्धिक्षयौ च विज्ञेयौ स्थानं च कुरुनन्दन। <br>द्विसप्तत्या महाबाहो ततः षाड्गुण्यचारिणः   ॥15-011-006॥</td></tr>
<tr><td>यदा स्वपक्षो बलवान्परपक्षस्तथाबलः। <br>विगृह्य शत्रून्कौन्तेय यायात्क्षितिपतिस्तदा। <br>यदा स्वपक्षोऽबलवांस्तदा संधिं समाश्रयेत्   ॥15-011-007॥</td></tr>
<tr><td>द्रव्याणां संचयश्चैव कर्तव्यः स्यान्महांस्तथा। <br>यदा समर्थो यानाय नचिरेणैव भारत   ॥15-011-008॥</td></tr>
<tr><td>तदा सर्वं विधेयं स्यात्स्थानं च न विभाजयेत्। <br>भूमिरल्पफला देया विपरीतस्य भारत   ॥15-011-009॥</td></tr>
<tr><td>हिरण्यं कुप्यभूयिष्ठं मित्रं क्षीणमकोशवत्। <br>विपरीतान्न गृह्णीयात्स्वयं संधिविशारदः   ॥15-011-010॥</td></tr>
<tr><td>संध्यर्थं राजपुत्रं च लिप्सेथा भरतर्षभ। <br>विपरीतस्तु तेऽदेयः पुत्र कस्यांचिदापदि। <br>तस्य प्रमोक्षे यत्नं च कुर्याः सोपायमन्त्रवित्   ॥15-011-011॥</td></tr>
<tr><td>प्रकृतीनां च कौन्तेय राजा दीनां विभावयेत्। <br>क्रमेण युगपद्द्वंद्वं व्यसनानां बलाबलम्   ॥15-011-012॥</td></tr>
<tr><td>पीडनं स्तम्भनं चैव कोशभङ्गस्तथैव च। <br>कार्यं यत्नेन शत्रूणां स्वराष्ट्रं रक्षता स्वयम्   ॥15-011-013॥</td></tr>
<tr><td>न च हिंस्योऽभ्युपगतः सामन्तो वृद्धिमिच्छता। <br>कौन्तेय तं न हिंसेत यो महीं विजिगीषते   ॥15-011-014॥</td></tr>
<tr><td>गणानां भेदने योगं गच्छेथाः सह मन्त्रिभिः। <br>साधुसंग्रहणाच्चैव पापनिग्रहणात्तथा   ॥15-011-015॥</td></tr>
<tr><td>दुर्बलाश्चापि सततं नावष्टभ्या बलीयसा। <br>तिष्ठेथा राजशार्दूल वैतसीं वृत्तिमास्थितः   ॥15-011-016॥</td></tr>
<tr><td>यद्येवमभियायाच्च दुर्बलं बलवान्नृपः। <br>सामादिभिरुपायैस्तं क्रमेण विनिवर्तयेत्   ॥15-011-017॥</td></tr>
<tr><td>अशक्नुवंस्तु युद्धाय निष्पतेत्सह मन्त्रिभिः। <br>कोशेन पौरैर्दण्डेन ये चान्ये प्रियकारिणः   ॥15-011-018॥</td></tr>
<tr><td>असंभवे तु सर्वस्य यथामुख्येन निष्पतेत्। <br>क्रमेणानेन मोक्षः स्याच्छरीरमपि केवलम्   ॥15-011-019॥</td></tr>
</table>
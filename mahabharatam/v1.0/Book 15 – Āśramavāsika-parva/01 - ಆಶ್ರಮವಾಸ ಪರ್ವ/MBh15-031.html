<table border = "1"><tr><td>Verse</td></tr>
<tr><td> वैशंपायन उवाच। <br>ततस्ते पाण्डवा दूरादवतीर्य पदातयः। <br>अभिजग्मुर्नरपतेराश्रमं विनयानताः   ॥15-031-001॥</td></tr>
<tr><td>स च पौरजनः सर्वो ये च राष्ट्रनिवासिनः। <br>स्त्रियश्च कुरुमुख्यानां पद्भिरेवान्वयुस्तदा   ॥15-031-002॥</td></tr>
<tr><td>आश्रमं ते ततो जग्मुर्धृतराष्ट्रस्य पाण्डवाः। <br>शून्यं मृगगणाकीर्णं कदलीवनशोभितम्   ॥15-031-003॥</td></tr>
<tr><td>ततस्तत्र समाजग्मुस्तापसा विविधव्रताः। <br>पाण्डवानागतान्द्रष्टुं कौतूहलसमन्विताः   ॥15-031-004॥</td></tr>
<tr><td>तानपृच्छत्ततो राजा क्वासौ कौरववंशभृत्। <br>पिता ज्येष्ठो गतोऽस्माकमिति बाष्पपरिप्लुतः   ॥15-031-005॥</td></tr>
<tr><td>तमूचुस्ते ततो वाक्यं यमुनामवगाहितुम्। <br>पुष्पाणामुदकुम्भस्य चार्थे गत इति प्रभो   ॥15-031-006॥</td></tr>
<tr><td>तैराख्यातेन मार्गेण ततस्ते प्रययुस्तदा। <br>ददृशुश्चाविदूरे तान्सर्वानथ पदातयः   ॥15-031-007॥</td></tr>
<tr><td>ततस्ते सत्वरा जग्मुः पितुर्दर्शनकाङ्क्षिणः। <br>सहदेवस्तु वेगेन प्राधावद्येन सा पृथा   ॥15-031-008॥</td></tr>
<tr><td>सस्वनं प्ररुदन्धीमान्मातुः पादावुपस्पृशन्। <br>सा च बाष्पाविलमुखी प्रददर्श प्रियं सुतम्   ॥15-031-009॥</td></tr>
<tr><td>बाहुभ्यां संपरिष्वज्य समुन्नाम्य च पुत्रकम्। <br>गान्धार्याः कथयामास सहदेवमुपस्थितम्   ॥15-031-010॥</td></tr>
<tr><td>अनन्तरं च राजानं भीमसेनमथार्जुनम्। <br>नकुलं च पृथा दृष्ट्वा त्वरमाणोपचक्रमे   ॥15-031-011॥</td></tr>
<tr><td>सा ह्यग्रेऽगच्छत तयोर्दंपत्योर्हतपुत्रयोः। <br>कर्षन्ती तौ ततस्ते तां दृष्ट्वा संन्यपतन्भुवि   ॥15-031-012॥</td></tr>
<tr><td>तान्राजा स्वरयोगेन स्पर्शेन च महामनाः। <br>प्रत्यभिज्ञाय मेधावी समाश्वासयत प्रभुः   ॥15-031-013॥</td></tr>
<tr><td>ततस्ते बाष्पमुत्सृज्य गान्धारीसहितं नृपम्। <br>उपतस्थुर्महात्मानो मातरं च यथाविधि   ॥15-031-014॥</td></tr>
<tr><td>सर्वेषां तोयकलशाञ्जगृहुस्ते स्वयं तदा। <br>पाण्डवा लब्धसंज्ञास्ते मात्रा चाश्वासिताः पुनः   ॥15-031-015॥</td></tr>
<tr><td>ततो नार्यो नृसिंहानां स च योधजनस्तदा। <br>पौरजानपदाश्चैव ददृशुस्तं नराधिपम्   ॥15-031-016॥</td></tr>
<tr><td>निवेदयामास तदा जनं तं नामगोत्रतः। <br>युधिष्ठिरो नरपतिः स चैनान्प्रत्यपूजयत्   ॥15-031-017॥</td></tr>
<tr><td>स तैः परिवृतो मेने हर्षबाष्पाविलेक्षणः। <br>राजात्मानं गृहगतं पुरेव गजसाह्वये   ॥15-031-018॥</td></tr>
<tr><td>अभिवादितो वधूभिश्च कृष्णाद्याभिः स पार्थिवः। <br>गान्धार्या सहितो धीमान्कुन्त्या च प्रत्यनन्दत   ॥15-031-019॥</td></tr>
<tr><td>ततश्चाश्रममागच्छत्सिद्धचारणसेवितम्। <br>दिदृक्षुभिः समाकीर्णं नभस्तारागणैरिव   ॥15-031-020॥</td></tr>
</table>
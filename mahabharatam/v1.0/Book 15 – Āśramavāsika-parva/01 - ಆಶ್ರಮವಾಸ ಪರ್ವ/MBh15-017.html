<table border = "1"><tr><td>Verse</td></tr>
<tr><td> वैशंपायन उवाच। <br>व्युषितायां रजन्यां तु धृतराष्ट्रोऽम्बिकासुतः। <br>विदुरं प्रेषयामास युधिष्ठिरनिवेशनम्   ॥15-017-001॥</td></tr>
<tr><td>स गत्वा राजवचनादुवाचाच्युतमीश्वरम्। <br>युधिष्ठिरं महातेजाः सर्वबुद्धिमतां वरः   ॥15-017-002॥</td></tr>
<tr><td>धृतराष्ट्रो महाराज वनवासाय दीक्षितः। <br>गमिष्यति वनं राजन्कार्त्तिकीमागतामिमाम्   ॥15-017-003॥</td></tr>
<tr><td>स त्वा कुरुकुलश्रेष्ठ किंचिदर्थमभीप्सति। <br>श्राद्धमिच्छति दातुं स गाङ्गेयस्य महात्मनः   ॥15-017-004॥</td></tr>
<tr><td>द्रोणस्य सोमदत्तस्य बाह्लीकस्य च धीमतः। <br>पुत्राणां चैव सर्वेषां ये चास्य सुहृदो हताः। <br>यदि चाभ्यनुजानीषे सैन्धवापसदस्य च   ॥15-017-005॥</td></tr>
<tr><td>एतच्छ्रुत्वा तु वचनं विदुरस्य युधिष्ठिरः। <br>हृष्टः संपूजयामास गुडाकेशश्च पाण्डवः   ॥15-017-006॥</td></tr>
<tr><td>न तु भीमो दृढक्रोधस्तद्वचो जगृहे तदा। <br>विदुरस्य महातेजा दुर्योधनकृतं स्मरन्   ॥15-017-007॥</td></tr>
<tr><td>अभिप्रायं विदित्वा तु भीमसेनस्य फल्गुनः। <br>किरीटी किंचिदानम्य भीमं वचनमब्रवीत्   ॥15-017-008॥</td></tr>
<tr><td>भीम राजा पिता वृद्धो वनवासाय दीक्षितः। <br>दातुमिच्छति सर्वेषां सुहृदामौर्ध्वदेहिकम्   ॥15-017-009॥</td></tr>
<tr><td>भवता निर्जितं वित्तं दातुमिच्छति कौरवः। <br>भीष्मादीनां महाबाहो तदनुज्ञातुमर्हसि   ॥15-017-010॥</td></tr>
<tr><td>दिष्ट्या त्वद्य महाबाहो धृतराष्ट्रः प्रयाचति। <br>याचितो यः पुरास्माभिः पश्य कालस्य पर्ययम्   ॥15-017-011॥</td></tr>
<tr><td>योऽसौ पृथिव्याः कृत्स्नाया भर्ता भूत्वा नराधिपः। <br>परैर्विनिहतापत्यो वनं गन्तुमभीप्सति   ॥15-017-012॥</td></tr>
<tr><td>मा तेऽन्यत्पुरुषव्याघ्र दानाद्भवतु दर्शनम्। <br>अयशस्यमतोऽन्यत्स्यादधर्म्यं च महाभुज   ॥15-017-013॥</td></tr>
<tr><td>राजानमुपतिष्ठस्व ज्येष्ठं भ्रातरमीश्वरम्। <br>अर्हस्त्वमसि दातुं वै नादातुं भरतर्षभ। <br>एवं ब्रुवाणं कौन्तेयं धर्मराजोऽभ्यपूजयत्   ॥15-017-014॥</td></tr>
<tr><td>भीमसेनस्तु सक्रोधः प्रोवाचेदं वचस्तदा। <br>वयं भीष्मस्य कुर्मेह प्रेतकार्याणि फल्गुन   ॥15-017-015॥</td></tr>
<tr><td>सोमदत्तस्य नृपतेर्भूरिश्रवस एव च। <br>बाह्लीकस्य च राजर्षेर्द्रोणस्य च महात्मनः   ॥15-017-016॥</td></tr>
<tr><td>अन्येषां चैव सुहृदां कुन्ती कर्णाय दास्यति। <br>श्राद्धानि पुरुषव्याघ्र मादात्कौरवको नृपः   ॥15-017-017॥</td></tr>
<tr><td>इति मे वर्तते बुद्धिर्मा वो नन्दन्तु शत्रवः। <br>कष्टात्कष्टतरं यान्तु सर्वे दुर्योधनादयः। <br>यैरियं पृथिवी सर्वा घातिता कुलपांसनैः   ॥15-017-018॥</td></tr>
<tr><td>कुतस्त्वमद्य विस्मृत्य वैरं द्वादशवार्षिकम्। <br>अज्ञातवासगमनं द्रौपदीशोकवर्धनम्। <br>क्व तदा धृतराष्ट्रस्य स्नेहोऽस्मास्वभवत्तदा   ॥15-017-019॥</td></tr>
<tr><td>कृष्णाजिनोपसंवीतो हृताभरणभूषणः। <br>सार्धं पाञ्चालपुत्र्या त्वं राजानमुपजग्मिवान्। <br>क्व तदा द्रोणभीष्मौ तौ सोमदत्तोऽपि वाभवत्   ॥15-017-020॥</td></tr>
<tr><td>यत्र त्रयोदश समा वने वन्येन जीवसि। <br>न तदा त्वा पिता ज्येष्ठः पितृत्वेनाभिवीक्षते   ॥15-017-021॥</td></tr>
<tr><td>किं ते तद्विस्मृतं पार्थ यदेष कुलपांसनः। <br>दुर्वृत्तो विदुरं प्राह द्यूते किं जितमित्युत   ॥15-017-022॥</td></tr>
<tr><td>तमेवंवादिनं राजा कुन्तीपुत्रो युधिष्ठिरः। <br>उवाच भ्रातरं धीमाञ्जोषमास्वेति भर्त्सयन्   ॥15-017-023॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>आज्ञापयामास ततः सेनां भरतसत्तमः। <br>अर्जुनप्रमुखैर्गुप्तां लोकपालोपमैर्नरैः   ॥15-030-001॥</td></tr>
<tr><td>योगो योग इति प्रीत्या ततः शब्दो महानभूत्। <br>क्रोशतां सादिनां तत्र युज्यतां युज्यतामिति   ॥15-030-002॥</td></tr>
<tr><td>केचिद्यानैर्नरा जग्मुः केचिदश्वैर्मनोजवैः। <br>रथैश्च नगराकारैः प्रदीप्तज्वलनोपमैः   ॥15-030-003॥</td></tr>
<tr><td>गजेन्द्रैश्च तथैवान्ये केचिदुष्ट्रैर्नराधिप। <br>पदातिनस्तथैवान्ये नखरप्रासयोधिनः   ॥15-030-004॥</td></tr>
<tr><td>पौरजानपदाश्चैव यानैर्बहुविधैस्तथा। <br>अन्वयुः कुरुराजानं धृतराष्ट्रदिदृक्षया   ॥15-030-005॥</td></tr>
<tr><td>स चापि राजवचनादाचार्यो गौतमः कृपः। <br>सेनामादाय सेनानी प्रययावाश्रमं प्रति   ॥15-030-006॥</td></tr>
<tr><td>ततो द्विजैर्वृतः श्रीमान्कुरुराजो युधिष्ठिरः। <br>संस्तूयमानो बहुभिः सूतमागधबन्दिभिः   ॥15-030-007॥</td></tr>
<tr><td>पाण्डुरेणातपत्रेण ध्रियमाणेन मूर्धनि। <br>रथानीकेन महता निर्ययौ कुरुनन्दनः   ॥15-030-008॥</td></tr>
<tr><td>गजैश्चाचलसंकाशैर्भीमकर्मा वृकोदरः। <br>सज्जयन्त्रायुधोपेतैः प्रययौ मारुतात्मजः   ॥15-030-009॥</td></tr>
<tr><td>माद्रीपुत्रावपि तथा हयारोहैः सुसंवृतौ। <br>जग्मतुः प्रीतिजननौ संनद्धकवचध्वजौ   ॥15-030-010॥</td></tr>
<tr><td>अर्जुनश्च महातेजा रथेनादित्यवर्चसा। <br>वशी श्वेतैर्हयैर्दिव्यैर्युक्तेनान्वगमन्नृपम्   ॥15-030-011॥</td></tr>
<tr><td>द्रौपदीप्रमुखाश्चापि स्त्रीसंघाः शिबिकागताः। <br>स्त्र्यध्यक्षयुक्ताः प्रययुर्विसृजन्तोऽमितं वसु   ॥15-030-012॥</td></tr>
<tr><td>समृद्धनरनागाश्वं वेणुवीणानिनादितम्। <br>शुशुभे पाण्डवं सैन्यं तत्तदा भरतर्षभ   ॥15-030-013॥</td></tr>
<tr><td>नदीतीरेषु रम्येषु सरत्सु च विशां पते। <br>वासान्कृत्वा क्रमेणाथ जग्मुस्ते कुरुपुंगवाः   ॥15-030-014॥</td></tr>
<tr><td>युयुत्सुश्च महातेजा धौम्यश्चैव पुरोहितः। <br>युधिष्ठिरस्य वचनात्पुरगुप्तिं प्रचक्रतुः   ॥15-030-015॥</td></tr>
<tr><td>ततो युधिष्ठिरो राजा कुरुक्षेत्रमवातरत्। <br>क्रमेणोत्तीर्य यमुनां नदीं परमपावनीम्   ॥15-030-016॥</td></tr>
<tr><td>स ददर्शाश्रमं दूराद्राजर्षेस्तस्य धीमतः। <br>शतयूपस्य कौरव्य धृतराष्ट्रस्य चैव ह   ॥15-030-017॥</td></tr>
<tr><td>ततः प्रमुदितः सर्वो जनस्तद्वनमञ्जसा। <br>विवेश सुमहानादैरापूर्य भरतर्षभ   ॥15-030-018॥</td></tr>
</table>
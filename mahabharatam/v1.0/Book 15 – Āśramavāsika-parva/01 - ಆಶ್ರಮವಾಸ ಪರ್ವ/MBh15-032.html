<table border = "1"><tr><td>Verse</td></tr>
<tr><td> वैशंपायन उवाच। <br>स तैः सह नरव्याघ्रैर्भ्रातृभिर्भरतर्षभ। <br>राजा रुचिरपद्माक्षैरासां चक्रे तदाश्रमे   ॥15-032-001॥</td></tr>
<tr><td>तापसैश्च महाभागैर्नानादेशसमागतैः। <br>द्रष्टुं कुरुपतेः पुत्रान्पाण्डवान्पृथुवक्षसः   ॥15-032-002॥</td></tr>
<tr><td>तेऽब्रुवञ्ज्ञातुमिच्छामः कतमोऽत्र युधिष्ठिरः। <br>भीमार्जुनयमाश्चैव द्रौपदी च यशस्विनी   ॥15-032-003॥</td></tr>
<tr><td>तानाचख्यौ तदा सूतः सर्वान्नामाभिनामतः। <br>संजयो द्रौपदीं चैव सर्वाश्चान्याः कुरुस्त्रियः   ॥15-032-004॥</td></tr>
<tr><td>य एष जाम्बूनदशुद्धगौर;तनुर्महासिंह इव प्रवृद्धः। <br>प्रचण्डघोणः पृथुदीर्घनेत्र;स्ताम्रायतास्यः कुरुराज एषः   ॥15-032-005॥</td></tr>
<tr><td>अयं पुनर्मत्तगजेन्द्रगामी; प्रतप्तचामीकरशुद्धगौरः। <br>पृथ्वायतांसः पृथुदीर्घबाहु;र्वृकोदरः पश्यत पश्यतैनम्   ॥15-032-006॥</td></tr>
<tr><td>यस्त्वेष पार्श्वेऽस्य महाधनुष्मा;ञ्श्यामो युवा वारणयूथपाभः। <br>सिंहोन्नतांसो गजखेलगामी; पद्मायताक्षोऽर्जुन एष वीरः   ॥15-032-007॥</td></tr>
<tr><td>कुन्तीसमीपे पुरुषोत्तमौ तु; यमाविमौ विष्णुमहेन्द्रकल्पौ। <br>मनुष्यलोके सकले समोऽस्ति; ययोर्न रूपे न बले न शीले   ॥15-032-008॥</td></tr>
<tr><td>इयं पुनः पद्मदलायताक्षी; मध्यं वयः किंचिदिव स्पृशन्ती। <br>नीलोत्पलाभा पुरदेवतेव; कृष्णा स्थिता मूर्तिमतीव लक्ष्मीः   ॥15-032-009॥</td></tr>
<tr><td>अस्यास्तु पार्श्वे कनकोत्तमाभा; यैषा प्रभा मूर्तिमतीव गौरी। <br>मध्ये स्थितैषा भगिनी द्विजाग्र्या; चक्रायुधस्याप्रतिमस्य तस्य   ॥15-032-010॥</td></tr>
<tr><td>इयं स्वसा राजचमूपतेस्तु; प्रवृद्धनीलोत्पलदामवर्णा। <br>पस्पर्ध कृष्णेन नृपः सदा यो; वृकोदरस्यैष परिग्रहोऽग्र्यः   ॥15-032-011॥</td></tr>
<tr><td>इयं च राज्ञो मगधाधिपस्य; सुता जरासंध इति श्रुतस्य। <br>यवीयसो माद्रवतीसुतस्य; भार्या मता चम्पकदामगौरी   ॥15-032-012॥</td></tr>
<tr><td>इन्दीवरश्यामतनुः स्थिता तु; यैषापरासन्नमहीतले च। <br>भार्या मता माद्रवतीसुतस्य; ज्येष्ठस्य सेयं कमलायताक्षी   ॥15-032-013॥</td></tr>
<tr><td>इयं तु निष्टप्तसुवर्णगौरी; राज्ञो विराटस्य सुता सपुत्रा। <br>भार्याभिमन्योर्निहतो रणे यो; द्रोणादिभिस्तैर्विरथो रथस्थैः   ॥15-032-014॥</td></tr>
<tr><td>एतास्तु सीमन्तशिरोरुहा याः; शुक्लोत्तरीया नरराजपत्न्यः। <br>राज्ञोऽस्य वृद्धस्य परंशताख्याः; स्नुषा विवीरा हतपुत्रनाथाः   ॥15-032-015॥</td></tr>
<tr><td>एता यथामुख्यमुदाहृता वो; ब्राह्मण्यभावादृजुबुद्धिसत्त्वाः। <br>सर्वा भवद्भिः परिपृच्छ्यमाना; नरेन्द्रपत्न्यः सुविशुद्धसत्त्वाः   ॥15-032-016॥</td></tr>
<tr><td>एवं स राजा कुरुवृद्धवर्यः; समागतस्तैर्नरदेवपुत्रैः। <br>पप्रच्छ सर्वान्कुशलं तदानीं; गतेषु सर्वेष्वथ तापसेषु   ॥15-032-017॥</td></tr>
<tr><td>योधेषु चाप्याश्रममण्डलं तं; मुक्त्वा निविष्टेषु विमुच्य पत्रम्। <br>स्त्रीवृद्धबाले च सुसंनिविष्टे; यथार्हतः कुशलं पर्यपृच्छत्   ॥15-032-018॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>स्पृश मां पाणिना भूयः परिष्वज च पाण्डव। <br>जीवामीव हि संस्पर्शात्तव राजीवलोचन   ॥15-007-001॥</td></tr>
<tr><td>मूर्धानं च तवाघ्रातुमिच्छामि मनुजाधिप। <br>पाणिभ्यां च परिस्प्रष्टुं प्राणा हि न जहुर्मम   ॥15-007-002॥</td></tr>
<tr><td>अष्टमो ह्यद्य कालोऽयमाहारस्य कृतस्य मे। <br>येनाहं कुरुशार्दूल न शक्नोमि विचेष्टितुम्   ॥15-007-003॥</td></tr>
<tr><td>व्यायामश्चायमत्यर्थं कृतस्त्वामभियाचता। <br>ततो ग्लानमनास्तात नष्टसंज्ञ इवाभवम्   ॥15-007-004॥</td></tr>
<tr><td>तवामृतसमस्पर्शं हस्तस्पर्शमिमं विभो। <br>लब्ध्वा संजीवितोऽस्मीति मन्ये कुरुकुलोद्वह   ॥15-007-005॥</td></tr>
<tr><td> वैशंपायन उवाच। <br>एवमुक्तस्तु कौन्तेयः पित्रा ज्येष्ठेन भारत। <br>पस्पर्श सर्वगात्रेषु सौहार्दात्तं शनैस्तदा   ॥15-007-006॥</td></tr>
<tr><td>उपलभ्य ततः प्राणान्धृतराष्ट्रो महीपतिः। <br>बाहुभ्यां संपरिष्वज्य मूर्ध्न्याजिघ्रत पाण्डवम्   ॥15-007-007॥</td></tr>
<tr><td>विदुरादयश्च ते सर्वे रुरुदुर्दुःखिता भृशम्। <br>अतिदुःखाच्च राजानं नोचुः किंचन पाण्डवाः   ॥15-007-008॥</td></tr>
<tr><td>गान्धारी त्वेव धर्मज्ञा मनसोद्वहती भृशम्। <br>दुःखान्यवारयद्राजन्मैवमित्येव चाब्रवीत्   ॥15-007-009॥</td></tr>
<tr><td>इतरास्तु स्त्रियः सर्वाः कुन्त्या सह सुदुःखिताः। <br>नेत्रैरागतविक्लेदैः परिवार्य स्थिताभवन्   ॥15-007-010॥</td></tr>
<tr><td>अथाब्रवीत्पुनर्वाक्यं धृतराष्ट्रो युधिष्ठिरम्। <br>अनुजानीहि मां राजंस्तापस्ये भरतर्षभ   ॥15-007-011॥</td></tr>
<tr><td>ग्लायते मे मनस्तात भूयो भूयः प्रजल्पतः। <br>न मामतः परं पुत्र परिक्लेष्टुमिहार्हसि   ॥15-007-012॥</td></tr>
<tr><td>तस्मिंस्तु कौरवेन्द्रे तं तथा ब्रुवति पाण्डवम्। <br>सर्वेषामवरोधानामार्तनादो महानभूत्   ॥15-007-013॥</td></tr>
<tr><td>दृष्ट्वा कृशं विवर्णं च राजानमतथोचितम्। <br>उपवासपरिश्रान्तं त्वगस्थिपरिवारितम्   ॥15-007-014॥</td></tr>
<tr><td>धर्मपुत्रः स पितरं परिष्वज्य महाभुजः। <br>शोकजं बाष्पमुत्सृज्य पुनर्वचनमब्रवीत्   ॥15-007-015॥</td></tr>
<tr><td>न कामये नरश्रेष्ठ जीवितं पृथिवीं तथा। <br>यथा तव प्रियं राजंश्चिकीर्षामि परंतप   ॥15-007-016॥</td></tr>
<tr><td>यदि त्वहमनुग्राह्यो भवतो दयितोऽपि वा। <br>क्रियतां तावदाहारस्ततो वेत्स्यामहे वयम्   ॥15-007-017॥</td></tr>
<tr><td>ततोऽब्रवीन्महातेजा धर्मपुत्रं स पार्थिवः। <br>अनुज्ञातस्त्वया पुत्र भुञ्जीयामिति कामये   ॥15-007-018॥</td></tr>
<tr><td>इति ब्रुवति राजेन्द्रे धृतराष्ट्रे युधिष्ठिरम्। <br>ऋषिः सत्यवतीपुत्रो व्यासोऽभ्येत्य वचोऽब्रवीत्   ॥15-007-019॥</td></tr>
</table>
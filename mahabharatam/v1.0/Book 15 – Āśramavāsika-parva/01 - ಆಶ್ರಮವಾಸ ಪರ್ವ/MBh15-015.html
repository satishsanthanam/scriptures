<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तास्तु ते तेन पौरजानपदा जनाः। <br>वृद्धेन राज्ञा कौरव्य नष्टसंज्ञा इवाभवन्   ॥15-015-001॥</td></tr>
<tr><td>तूष्णींभूतांस्ततस्तांस्तु बाष्पकण्ठान्महीपतिः। <br>धृतराष्ट्रो महीपालः पुनरेवाभ्यभाषत   ॥15-015-002॥</td></tr>
<tr><td>वृद्धं मां हतपुत्रं च धर्मपत्न्या सहानया। <br>विलपन्तं बहुविधं कृपणं चैव सत्तमाः   ॥15-015-003॥</td></tr>
<tr><td>पित्रा स्वयमनुज्ञातं कृष्णद्वैपायनेन वै। <br>वनवासाय धर्मज्ञा धर्मज्ञेन नृपेण च   ॥15-015-004॥</td></tr>
<tr><td>सोऽहं पुनः पुनर्याचे शिरसावनतोऽनघाः। <br>गान्धार्या सहितं तन्मां समनुज्ञातुमर्हथ   ॥15-015-005॥</td></tr>
<tr><td>श्रुत्वा तु कुरुराजस्य वाक्यानि करुणानि ते। <br>रुरुदुः सर्वतो राजन्समेताः कुरुजाङ्गलाः   ॥15-015-006॥</td></tr>
<tr><td>उत्तरीयैः करैश्चापि संछाद्य वदनानि ते। <br>रुरुदुः शोकसंतप्ता मुहूर्तं पितृमातृवत्   ॥15-015-007॥</td></tr>
<tr><td>हृदयैः शून्यभूतैस्ते धृतराष्ट्रप्रवासजम्। <br>दुःखं संधारयन्तः स्म नष्टसंज्ञा इवाभवन्   ॥15-015-008॥</td></tr>
<tr><td>ते विनीय तमायासं कुरुराजवियोगजम्। <br>शनैः शनैस्तदान्योन्यमब्रुवन्स्वमतान्युत   ॥15-015-009॥</td></tr>
<tr><td>ततः संधाय ते सर्वे वाक्यान्यथ समासतः। <br>एकस्मिन्ब्राह्मणे राजन्नावेश्योचुर्नराधिपम्   ॥15-015-010॥</td></tr>
<tr><td>ततः स्वचरणे वृद्धः संमतोऽर्थविशारदः। <br>साम्बाख्यो बह्वृचो राजन्वक्तुं समुपचक्रमे   ॥15-015-011॥</td></tr>
<tr><td>अनुमान्य महाराजं तत्सदः संप्रभाष्य च। <br>विप्रः प्रगल्भो मेधावी स राजानमुवाच ह   ॥15-015-012॥</td></tr>
<tr><td>राजन्वाक्यं जनस्यास्य मयि सर्वं समर्पितम्। <br>वक्ष्यामि तदहं वीर तज्जुषस्व नराधिप   ॥15-015-013॥</td></tr>
<tr><td>यथा वदसि राजेन्द्र सर्वमेतत्तथा विभो। <br>नात्र मिथ्या वचः किंचित्सुहृत्त्वं नः परस्परम्   ॥15-015-014॥</td></tr>
<tr><td>न जात्वस्य तु वंशस्य राज्ञां कश्चित्कदाचन। <br>राजासीद्यः प्रजापालः प्रजानामप्रियो भवेत्   ॥15-015-015॥</td></tr>
<tr><td>पितृवद्भ्रातृवच्चैव भवन्तः पालयन्ति नः। <br>न च दुर्योधनः किंचिदयुक्तं कृतवान्नृप   ॥15-015-016॥</td></tr>
<tr><td>यथा ब्रवीति धर्मज्ञो मुनिः सत्यवतीसुतः। <br>तथा कुरु महाराज स हि नः परमो गुरुः   ॥15-015-017॥</td></tr>
<tr><td>त्यक्ता वयं तु भवता दुःखशोकपरायणाः। <br>भविष्यामश्चिरं राजन्भवद्गुणशतैर्हृताः   ॥15-015-018॥</td></tr>
<tr><td>यथा शंतनुना गुप्ता राज्ञा चित्राङ्गदेन च। <br>भीष्मवीर्योपगूढेन पित्रा च तव पार्थिव   ॥15-015-019॥</td></tr>
<tr><td>भवद्बुद्धियुजा चैव पाण्डुना पृथिवीक्षिता। <br>तथा दुर्योधनेनापि राज्ञा सुपरिपालिताः   ॥15-015-020॥</td></tr>
<tr><td>न स्वल्पमपि पुत्रस्ते व्यलीकं कृतवान्नृप। <br>पितरीव सुविश्वस्तास्तस्मिन्नपि नराधिपे। <br>वयमास्म यथा सम्यग्भवतो विदितं तथा   ॥15-015-021॥</td></tr>
<tr><td>तथा वर्षसहस्राय कुन्तीपुत्रेण धीमता। <br>पाल्यमाना धृतिमता सुखं विन्दामहे नृप   ॥15-015-022॥</td></tr>
<tr><td>राजर्षीणां पुराणानां भवतां वंशधारिणाम्। <br>कुरुसंवरणादीनां भरतस्य च धीमतः   ॥15-015-023॥</td></tr>
<tr><td>वृत्तं समनुयात्येष धर्मात्मा भूरिदक्षिणः। <br>नात्र वाच्यं महाराज सुसूक्ष्ममपि विद्यते   ॥15-015-024॥</td></tr>
<tr><td>उषिताः स्म सुखं नित्यं भवता परिपालिताः। <br>सुसूक्ष्मं च व्यलीकं ते सपुत्रस्य न विद्यते   ॥15-015-025॥</td></tr>
<tr><td>यत्तु ज्ञातिविमर्देऽस्मिन्नात्थ दुर्योधनं प्रति। <br>भवन्तमनुनेष्यामि तत्रापि कुरुनन्दन   ॥15-015-026॥</td></tr>
</table>
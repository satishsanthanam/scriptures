<table border = "1"><tr><td>Verse</td></tr>
<tr><td> वैशंपायन उवाच। <br>सहदेवोऽपि गोपानां कृत्वा वेषमनुत्तमम्। <br>भाषां चैषां समास्थाय विराटमुपयादथ   ॥04-009-001॥</td></tr>
<tr><td>तमायान्तमभिप्रेक्ष्य भ्राजमानं नरर्षभम्। <br>समुपस्थाय वै राजा पप्रच्छ कुरुनन्दनम्   ॥04-009-002॥</td></tr>
<tr><td>कस्य वा त्वं कुतो वा त्वं किं वा तात चिकीर्षसि। <br>न हि मे दृष्टपूर्वस्त्वं तत्त्वं ब्रूहि नरर्षभ   ॥04-009-003॥</td></tr>
<tr><td>स प्राप्य राजानममित्रतापन;स्ततोऽब्रवीन्मेघमहौघनिःस्वनः। <br>वैश्योऽस्मि नाम्नाहमरिष्टनेमि;र्गोसंख्य आसं कुरुपुंगवानाम्   ॥04-009-004॥</td></tr>
<tr><td>वस्तुं त्वयीच्छामि विशां वरिष्ठ; तान्राजसिंहान्न हि वेद्मि पार्थान्। <br>न शक्यते जीवितुमन्यकर्मणा; न च त्वदन्यो मम रोचते नृपः   ॥04-009-005॥</td></tr>
<tr><td> विराट उवाच। <br>त्वं ब्राह्मणो यदि वा क्षत्रियोऽसि; समुद्रनेमीश्वररूपवानसि। <br>आचक्ष्व मे तत्त्वममित्रकर्शन; न वैश्यकर्म त्वयि विद्यते समम्   ॥04-009-006॥</td></tr>
<tr><td>कस्यासि राज्ञो विषयादिहागतः; किं चापि शिल्पं तव विद्यते कृतम्। <br>कथं त्वमस्मासु निवत्स्यसे सदा; वदस्व किं चापि तवेह वेतनम्   ॥04-009-007॥</td></tr>
<tr><td> सहदेव उवाच। <br>पञ्चानां पाण्डुपुत्राणां ज्येष्ठो राजा युधिष्ठिरः। <br>तस्याष्टशतसाहस्रा गवां वर्गाः शतं शताः   ॥04-009-008॥</td></tr>
<tr><td>अपरे दशसाहस्रा द्विस्तावन्तस्तथापरे। <br>तेषां गोसंख्य आसं वै तन्तिपालेति मां विदुः   ॥04-009-009॥</td></tr>
<tr><td>भूतं भव्यं भविष्यच्च यच्च संख्यागतं क्वचित्। <br>न मेऽस्त्यविदितं किंचित्समन्ताद्दशयोजनम्   ॥04-009-010॥</td></tr>
<tr><td>गुणाः सुविदिता ह्यासन्मम तस्य महात्मनः। <br>आसीच्च स मया तुष्टः कुरुराजो युधिष्ठिरः   ॥04-009-011॥</td></tr>
<tr><td>क्षिप्रं हि गावो बहुला भवन्ति; न तासु रोगो भवतीह कश्चित्। <br>तैस्तैरुपायैर्विदितं मयैत;देतानि शिल्पानि मयि स्थितानि   ॥04-009-012॥</td></tr>
<tr><td>वृषभांश्चापि जानामि राजन्पूजितलक्षणान्। <br>येषां मूत्रमुपाघ्राय अपि वन्ध्या प्रसूयते   ॥04-009-013॥</td></tr>
<tr><td> विराट उवाच। <br>शतं सहस्राणि समाहितानि; वर्णस्य वर्णस्य विनिश्चिता गुणैः। <br>पशून्सपालान्भवते ददाम्यहं; त्वदाश्रया मे पशवो भवन्त्विह   ॥04-009-014॥</td></tr>
<tr><td> वैशंपायन उवाच। <br>तथा स राज्ञोऽविदितो विशां पते; उवास तत्रैव सुखं नरेश्वरः। <br>न चैनमन्येऽपि विदुः कथंचन; प्रादाच्च तस्मै भरणं यथेप्सितम्   ॥04-009-015॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>अथापरो भीमबलः श्रिया ज्वल;न्नुपाययौ सिंहविलासविक्रमः। <br>खजं च दर्वीं च करेण धारय;न्नसिं च कालाङ्गमकोशमव्रणम्   ॥04-007-001॥</td></tr>
<tr><td>स सूदरूपः परमेण वर्चसा; रविर्यथा लोकमिमं प्रभासयन्। <br>सुकृष्णवासा गिरिराजसारवा;न्स मत्स्यराजं समुपेत्य तस्थिवान्   ॥04-007-002॥</td></tr>
<tr><td>तं प्रेक्ष्य राजा वरयन्नुपागतं; ततोऽब्रवीज्जानपदान्समागतान्। <br>सिंहोन्नतांसोऽयमतीव रूपवा;न्प्रदृश्यते को नु नरर्षभो युवा   ॥04-007-003॥</td></tr>
<tr><td>अदृष्टपूर्वः पुरुषो रविर्यथा; वितर्कयन्नास्य लभामि संपदम्। <br>तथास्य चित्तं ह्यपि संवितर्कय;न्नरर्षभस्याद्य न यामि तत्त्वतः   ॥04-007-004॥</td></tr>
<tr><td>ततो विराटं समुपेत्य पाण्डवः; सुदीनरूपो वचनं महामनाः। <br>उवाच सूदोऽस्मि नरेन्द्र बल्लवो; भजस्व मां व्यञ्जनकारमुत्तमम्   ॥04-007-005॥</td></tr>
<tr><td> विराट उवाच। <br>न सूदतां मानद श्रद्दधामि ते; सहस्रनेत्रप्रतिमो हि दृश्यसे। <br>श्रिया च रूपेण च विक्रमेण च; प्रभासि तातानवरो नरेष्विह   ॥04-007-006॥</td></tr>
<tr><td> भीम उवाच। <br>नरेन्द्र सूदः परिचारकोऽस्मि ते; जानामि सूपान्प्रथमेन केवलान्। <br>आस्वादिता ये नृपते पुराभव;न्युधिष्ठिरेणापि नृपेण सर्वशः   ॥04-007-007॥</td></tr>
<tr><td>बलेन तुल्यश्च न विद्यते मया; नियुद्धशीलश्च सदैव पार्थिव। <br>गजैश्च सिंहैश्च समेयिवानहं; सदा करिष्यामि तवानघ प्रियम्   ॥04-007-008॥</td></tr>
<tr><td> विराट उवाच। <br>ददामि ते हन्त वरं महानसे; तथा च कुर्याः कुशलं हि भाषसे। <br>न चैव मन्ये तव कर्म तत्समं; समुद्रनेमिं पृथिवीं त्वमर्हसि   ॥04-007-009॥</td></tr>
<tr><td>यथा हि कामस्तव तत्तथा कृतं; महानसे त्वं भव मे पुरस्कृतः। <br>नराश्च ये तत्र ममोचिताः पुरा; भवस्व तेषामधिपो मया कृतः   ॥04-007-010॥</td></tr>
<tr><td> वैशंपायन उवाच। <br>तथा स भीमो विहितो महानसे; विराटराज्ञो दयितोऽभवद्दृढम्। <br>उवास राजन्न च तं पृथग्जनो; बुबोध तत्रानुचरश्च कश्चन   ॥04-007-011॥</td></tr>
</table>
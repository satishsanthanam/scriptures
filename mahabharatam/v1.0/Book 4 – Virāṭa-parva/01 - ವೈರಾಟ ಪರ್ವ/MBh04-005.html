<table border = "1"><tr><td>Verse</td></tr>
<tr><td> वैशंपायन उवाच। <br>ते वीरा बद्धनिस्त्रिंशास्ततायुधकलापिनः। <br>बद्धगोधाङ्गुलित्राणाः कालिन्दीमभितो ययुः   ॥04-005-001॥</td></tr>
<tr><td>ततस्ते दक्षिणं तीरमन्वगच्छन्पदातयः। <br>वसन्तो गिरिदुर्गेषु वनदुर्गेषु धन्विनः   ॥04-005-002॥</td></tr>
<tr><td>विध्यन्तो मृगजातानि महेष्वासा महाबलाः। <br>उत्तरेण दशार्णांस्ते पाञ्चालान्दक्षिणेन तु   ॥04-005-003॥</td></tr>
<tr><td>अन्तरेण यकृल्लोमाञ्शूरसेनांश्च पाण्डवाः। <br>लुब्धा ब्रुवाणा मत्स्यस्य विषयं प्राविशन्वनात्   ॥04-005-004॥</td></tr>
<tr><td>ततो जनपदं प्राप्य कृष्णा राजानमब्रवीत्। <br>पश्यैकपद्यो दृश्यन्ते क्षेत्राणि विविधानि च   ॥04-005-005॥</td></tr>
<tr><td>व्यक्तं दूरे विराटस्य राजधानी भविष्यति। <br>वसामेह परां रात्रिं बलवान्मे परिश्रमः   ॥04-005-006॥</td></tr>
<tr><td> युधिष्ठिर उवाच। <br>धनंजय समुद्यम्य पाञ्चालीं वह भारत। <br>राजधान्यां निवत्स्यामो विमुक्ताश्च वनादितः   ॥04-005-007॥</td></tr>
<tr><td> वैशंपायन उवाच। <br>तामादायार्जुनस्तूर्णं द्रौपदीं गजराडिव। <br>संप्राप्य नगराभ्याशमवतारयदर्जुनः   ॥04-005-008॥</td></tr>
<tr><td>स राजधानीं संप्राप्य कौन्तेयोऽर्जुनमब्रवीत्। <br>क्वायुधानि समासज्य प्रवेक्ष्यामः पुरं वयम्   ॥04-005-009॥</td></tr>
<tr><td>सायुधाश्च वयं तात प्रवेक्ष्यामः पुरं यदि। <br>समुद्वेगं जनस्यास्य करिष्यामो न संशयः   ॥04-005-010॥</td></tr>
<tr><td>ततो द्वादश वर्षाणि प्रवेष्टव्यं वनं पुनः। <br>एकस्मिन्नपि विज्ञाते प्रतिज्ञातं हि नस्तथा   ॥04-005-011॥</td></tr>
<tr><td> अर्जुन उवाच। <br>इयं कूटे मनुष्येन्द्र गहना महती शमी। <br>भीमशाखा दुरारोहा श्मशानस्य समीपतः   ॥04-005-012॥</td></tr>
<tr><td>न चापि विद्यते कश्चिन्मनुष्य इह पार्थिव। <br>उत्पथे हि वने जाता मृगव्यालनिषेविते   ॥04-005-013॥</td></tr>
<tr><td>समासज्यायुधान्यस्यां गच्छामो नगरं प्रति। <br>एवमत्र यथाजोषं विहरिष्याम भारत   ॥04-005-014॥</td></tr>
<tr><td> वैशंपायन उवाच। <br>एवमुक्त्वा स राजानं धर्मात्मानं युधिष्ठिरम्। <br>प्रचक्रमे निधानाय शस्त्राणां भरतर्षभ   ॥04-005-015॥</td></tr>
<tr><td>येन देवान्मनुष्यांश्च सर्पांश्चैकरथोऽजयत्। <br>स्फीताञ्जनपदांश्चान्यानजयत्कुरुनन्दनः   ॥04-005-016॥</td></tr>
<tr><td>तदुदारं महाघोषं सपत्नगणसूदनम्। <br>अपज्यमकरोत्पार्थो गाण्डीवमभयंकरम्   ॥04-005-017॥</td></tr>
<tr><td>येन वीरः कुरुक्षेत्रमभ्यरक्षत्परंतपः। <br>अमुञ्चद्धनुषस्तस्य ज्यामक्षय्यां युधिष्ठिरः   ॥04-005-018॥</td></tr>
<tr><td>पाञ्चालान्येन संग्रामे भीमसेनोऽजयत्प्रभुः। <br>प्रत्यषेधद्बहूनेकः सपत्नांश्चैव दिग्जये   ॥04-005-019॥</td></tr>
<tr><td>निशम्य यस्य विस्फारं व्यद्रवन्त रणे परे। <br>पर्वतस्येव दीर्णस्य विस्फोटमशनेरिव   ॥04-005-020॥</td></tr>
<tr><td>सैन्धवं येन राजानं परामृषत चानघ। <br>ज्यापाशं धनुषस्तस्य भीमसेनोऽवतारयत्   ॥04-005-021॥</td></tr>
<tr><td>अजयत्पश्चिमामाशां धनुषा येन पाण्डवः। <br>तस्य मौर्वीमपाकर्षच्छूरः संक्रन्दनो युधि   ॥04-005-022॥</td></tr>
<tr><td>दक्षिणां दक्षिणाचारो दिशं येनाजयत्प्रभुः। <br>अपज्यमकरोद्वीरः सहदेवस्तदायुधम्   ॥04-005-023॥</td></tr>
<tr><td>खड्गांश्च पीतान्दीर्घांश्च कलापांश्च महाधनान्। <br>विपाठान्क्षुरधारांश्च धनुर्भिर्निदधुः सह   ॥04-005-024॥</td></tr>
<tr><td>तामुपारुह्य नकुलो धनूंषि निदधत्स्वयम्। <br>यानि तस्यावकाशानि दृढरूपाण्यमन्यत   ॥04-005-025॥</td></tr>
<tr><td>यत्र चापश्यत स वै तिरो वर्षाणि वर्षति। <br>तत्र तानि दृढैः पाशैः सुगाढं पर्यबन्धत   ॥04-005-026॥</td></tr>
<tr><td>शरीरं च मृतस्यैकं समबध्नन्त पाण्डवाः। <br>विवर्जयिष्यन्ति नरा दूरादेव शमीमिमाम्। <br>आबद्धं शवमत्रेति गन्धमाघ्राय पूतिकम्   ॥04-005-027॥</td></tr>
<tr><td>अशीतिशतवर्षेयं माता न इति वादिनः। <br>कुलधर्मोऽयमस्माकं पूर्वैराचरितोऽपि च। <br>समासजाना वृक्षेऽस्मिन्निति वै व्याहरन्ति ते   ॥04-005-028॥</td></tr>
<tr><td>आ गोपालाविपालेभ्य आचक्षाणाः परंतपाः। <br>आजग्मुर्नगराभ्याशं पार्थाः शत्रुनिबर्हणाः   ॥04-005-029॥</td></tr>
<tr><td>जयो जयन्तो विजयो जयत्सेनो जयद्बलः। <br>इति गुह्यानि नामानि चक्रे तेषां युधिष्ठिरः   ॥04-005-030॥</td></tr>
<tr><td>ततो यथाप्रतिज्ञाभिः प्राविशन्नगरं महत्। <br>अज्ञातचर्यां वत्स्यन्तो राष्ट्रे वर्षं त्रयोदशम्   ॥04-005-031॥</td></tr>
</table>
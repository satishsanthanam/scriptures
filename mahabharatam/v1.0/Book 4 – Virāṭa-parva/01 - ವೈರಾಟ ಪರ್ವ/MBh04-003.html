<table border = "1"><tr><td>Verse</td></tr>
<tr><td> युधिष्ठिर उवाच। <br>किं त्वं नकुल कुर्वाणस्तत्र तात चरिष्यसि। <br>सुकुमारश्च शूरश्च दर्शनीयः सुखोचितः   ॥04-003-001॥</td></tr>
<tr><td> नकुल उवाच। <br>अश्वबन्धो भविष्यामि विराटनृपतेरहम्। <br>ग्रन्थिको नाम नाम्नाहं कर्मैतत्सुप्रियं मम   ॥04-003-002॥</td></tr>
<tr><td>कुशलोऽस्म्यश्वशिक्षायां तथैवाश्वचिकित्सिते। <br>प्रियाश्च सततं मेऽश्वाः कुरुराज यथा तव   ॥04-003-003॥</td></tr>
<tr><td>ये मामामन्त्रयिष्यन्ति विराटनगरे जनाः। <br>तेभ्य एवं प्रवक्ष्यामि विहरिष्याम्यहं यथा   ॥04-003-004॥</td></tr>
<tr><td> युधिष्ठिर उवाच। <br>सहदेव कथं तस्य समीपे विहरिष्यसि। <br>किं वा त्वं तात कुर्वाणः प्रच्छन्नो विचरिष्यसि   ॥04-003-005॥</td></tr>
<tr><td> सहदेव उवाच। <br>गोसंख्याता भविष्यामि विराटस्य महीपतेः। <br>प्रतिषेद्धा च दोग्धा च संख्याने कुशलो गवाम्   ॥04-003-006॥</td></tr>
<tr><td>तन्तिपाल इति ख्यातो नाम्ना विदितमस्तु ते। <br>निपुणं च चरिष्यामि व्येतु ते मानसो ज्वरः   ॥04-003-007॥</td></tr>
<tr><td>अहं हि भवता गोषु सततं प्रकृतः पुरा। <br>तत्र मे कौशलं कर्म अवबुद्धं विशां पते   ॥04-003-008॥</td></tr>
<tr><td>लक्षणं चरितं चापि गवां यच्चापि मङ्गलम्। <br>तत्सर्वं मे सुविदितमन्यच्चापि महीपते   ॥04-003-009॥</td></tr>
<tr><td>वृषभानपि जानामि राजन्पूजितलक्षणान्। <br>येषां मूत्रमुपाघ्राय अपि वन्ध्या प्रसूयते   ॥04-003-010॥</td></tr>
<tr><td>सोऽहमेवं चरिष्यामि प्रीतिरत्र हि मे सदा। <br>न च मां वेत्स्यति परस्तत्ते रोचतु पार्थिव   ॥04-003-011॥</td></tr>
<tr><td> युधिष्ठिर उवाच। <br>इयं तु नः प्रिया भार्या प्राणेभ्योऽपि गरीयसी। <br>मातेव परिपाल्या च पूज्या ज्येष्ठेव च स्वसा   ॥04-003-012॥</td></tr>
<tr><td>केन स्म कर्मणा कृष्णा द्रौपदी विचरिष्यति। <br>न हि किंचिद्विजानाति कर्म कर्तुं यथा स्त्रियः   ॥04-003-013॥</td></tr>
<tr><td>सुकुमारी च बाला च राजपुत्री यशस्विनी। <br>पतिव्रता महाभागा कथं नु विचरिष्यति   ॥04-003-014॥</td></tr>
<tr><td>माल्यगन्धानलंकारान्वस्त्राणि विविधानि च। <br>एतान्येवाभिजानाति यतो जाता हि भामिनी   ॥04-003-015॥</td></tr>
<tr><td> द्रौपद्युवाच। <br>सैरन्ध्र्योऽरक्षिता लोके भुजिष्याः सन्ति भारत। <br>नैवमन्याः स्त्रियो यान्ति इति लोकस्य निश्चयः   ॥04-003-016॥</td></tr>
<tr><td>साहं ब्रुवाणा सैरन्ध्री कुशला केशकर्मणि। <br>आत्मगुप्ता चरिष्यामि यन्मां त्वमनुपृच्छसि   ॥04-003-017॥</td></tr>
<tr><td>सुदेष्णां प्रत्युपस्थास्ये राजभार्यां यशस्विनीम्। <br>सा रक्षिष्यति मां प्राप्तां मा ते भूद्दुःखमीदृशम्   ॥04-003-018॥</td></tr>
<tr><td> युधिष्ठिर उवाच। <br>कल्याणं भाषसे कृष्णे कुले जाता यथा वदेत्। <br>न पापमभिजानासि साधु साध्वीव्रते स्थिता   ॥04-003-019॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>अथापरोऽदृश्यत रूपसंपदा; स्त्रीणामलंकारधरो बृहत्पुमान्। <br>प्राकारवप्रे प्रतिमुच्य कुण्डले; दीर्घे च कम्बू परिहाटके शुभे   ॥04-010-001॥</td></tr>
<tr><td>बहूंश्च दीर्घांश्च विकीर्य मूर्धजा;न्महाभुजो वारणमत्तविक्रमः। <br>गतेन भूमिमभिकम्पयंस्तदा; विराटमासाद्य सभासमीपतः   ॥04-010-002॥</td></tr>
<tr><td>तं प्रेक्ष्य राजोपगतं सभातले; सत्रप्रतिच्छन्नमरिप्रमाथिनम्। <br>विराजमानं परमेण वर्चसा; सुतं महेन्द्रस्य गजेन्द्रविक्रमम्   ॥04-010-003॥</td></tr>
<tr><td>सर्वानपृच्छच्च समीपचारिणः; कुतोऽयमायाति न मे पुरा श्रुतः। <br>न चैनमूचुर्विदितं तदा नराः; सविस्मितं वाक्यमिदं नृपोऽब्रवीत्   ॥04-010-004॥</td></tr>
<tr><td>सर्वोपपन्नः पुरुषो मनोरमः; श्यामो युवा वारणयूथपोपमः। <br>विमुच्य कम्बू परिहाटके शुभे; विमुच्य वेणीमपिनह्य कुण्डले   ॥04-010-005॥</td></tr>
<tr><td>शिखी सुकेशः परिधाय चान्यथा; भवस्व धन्वी कवची शरी तथा। <br>आरुह्य यानं परिधावतां भवा;न्सुतैः समो मे भव वा मया समः   ॥04-010-006॥</td></tr>
<tr><td>वृद्धो ह्यहं वै परिहारकामः; सर्वान्मत्स्यांस्तरसा पालयस्व। <br>नैवंविधाः क्लीबरूपा भवन्ति; कथंचनेति प्रतिभाति मे मनः   ॥04-010-007॥</td></tr>
<tr><td> अर्जुन उवाच। <br>गायामि नृत्याम्यथ वादयामि; भद्रोऽस्मि नृत्ते कुशलोऽस्मि गीते। <br>त्वमुत्तरायाः परिदत्स्व मां स्वयं; भवामि देव्या नरदेव नर्तकः   ॥04-010-008॥</td></tr>
<tr><td>इदं तु रूपं मम येन किं नु त;त्प्रकीर्तयित्वा भृशशोकवर्धनम्। <br>बृहन्नडां वै नरदेव विद्धि मां; सुतं सुतां वा पितृमातृवर्जिताम्   ॥04-010-009॥</td></tr>
<tr><td> विराट उवाच। <br>ददामि ते हन्त वरं बृहन्नडे; सुतां च मे नर्तय याश्च तादृशीः। <br>इदं तु ते कर्म समं न मे मतं; समुद्रनेमिं पृथिवीं त्वमर्हसि   ॥04-010-010॥</td></tr>
<tr><td> वैशंपायन उवाच। <br>बृहन्नडां तामभिवीक्ष्य मत्स्यरा;ट्कलासु नृत्ते च तथैव वादिते। <br>अपुंस्त्वमप्यस्य निशम्य च स्थिरं; ततः कुमारीपुरमुत्ससर्ज तम्   ॥04-010-011॥</td></tr>
<tr><td>स शिक्षयामास च गीतवादितं; सुतां विराटस्य धनंजयः प्रभुः। <br>सखीश्च तस्याः परिचारिकास्तथा; प्रियश्च तासां स बभूव पाण्डवः   ॥04-010-012॥</td></tr>
<tr><td>तथा स सत्रेण धनंजयोऽवस;त्प्रियाणि कुर्वन्सह ताभिरात्मवान्। <br>तथागतं तत्र न जज्ञिरे जना; बहिश्चरा वाप्यथ वान्तरेचराः   ॥04-010-013॥</td></tr>
</table>
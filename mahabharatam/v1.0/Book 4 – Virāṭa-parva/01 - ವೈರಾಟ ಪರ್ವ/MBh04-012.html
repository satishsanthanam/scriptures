<table border = "1"><tr><td>Verse</td></tr>
<tr><td> जनमेजय उवाच। <br>एवं मत्स्यस्य नगरे वसन्तस्तत्र पाण्डवाः। <br>अत ऊर्ध्वं महावीर्याः किमकुर्वन्त वै द्विज   ॥04-012-001॥</td></tr>
<tr><td> वैशंपायन उवाच। <br>एवं ते न्यवसंस्तत्र प्रच्छन्नाः कुरुनन्दनाः। <br>आराधयन्तो राजानं यदकुर्वन्त तच्छृणु   ॥04-012-002॥</td></tr>
<tr><td>युधिष्ठिरः सभास्तारः सभ्यानामभवत्प्रियः। <br>तथैव च विराटस्य सपुत्रस्य विशां पते   ॥04-012-003॥</td></tr>
<tr><td>स ह्यक्षहृदयज्ञस्तान्क्रीडयामास पाण्डवः। <br>अक्षवत्यां यथाकामं सूत्रबद्धानिव द्विजान्   ॥04-012-004॥</td></tr>
<tr><td>अज्ञातं च विराटस्य विजित्य वसु धर्मराट्। <br>भ्रातृभ्यः पुरुषव्याघ्रो यथार्हं स्म प्रयच्छति   ॥04-012-005॥</td></tr>
<tr><td>भीमसेनोऽपि मांसानि भक्ष्याणि विविधानि च। <br>अतिसृष्टानि मत्स्येन विक्रीणाति युधिष्ठिरे   ॥04-012-006॥</td></tr>
<tr><td>वासांसि परिजीर्णानि लब्धान्यन्तःपुरेऽर्जुनः। <br>विक्रीणानश्च सर्वेभ्यः पाण्डवेभ्यः प्रयच्छति   ॥04-012-007॥</td></tr>
<tr><td>सहदेवोऽपि गोपानां वेषमास्थाय पाण्डवः। <br>दधि क्षीरं घृतं चैव पाण्डवेभ्यः प्रयच्छति   ॥04-012-008॥</td></tr>
<tr><td>नकुलोऽपि धनं लब्ध्वा कृते कर्मणि वाजिनाम्। <br>तुष्टे तस्मिन्नरपतौ पाण्डवेभ्यः प्रयच्छति   ॥04-012-009॥</td></tr>
<tr><td>कृष्णापि सर्वान्भ्रातॄंस्तान्निरीक्षन्ती तपस्विनी। <br>यथा पुनरविज्ञाता तथा चरति भामिनी   ॥04-012-010॥</td></tr>
<tr><td>एवं संपादयन्तस्ते तथान्योन्यं महारथाः। <br>प्रेक्षमाणास्तदा कृष्णामूषुश्छन्ना नराधिप   ॥04-012-011॥</td></tr>
<tr><td>अथ मासे चतुर्थे तु ब्रह्मणः सुमहोत्सवः। <br>आसीत्समृद्धो मत्स्येषु पुरुषाणां सुसंमतः   ॥04-012-012॥</td></tr>
<tr><td>तत्र मल्लाः समापेतुर्दिग्भ्यो राजन्सहस्रशः। <br>महाकाया महावीर्याः कालखञ्जा इवासुराः   ॥04-012-013॥</td></tr>
<tr><td>वीर्योन्नद्धा बलोदग्रा राज्ञा समभिपूजिताः। <br>सिंहस्कन्धकटिग्रीवाः स्ववदाता मनस्विनः। <br>असकृल्लब्धलक्षास्ते रङ्गे पार्थिवसंनिधौ   ॥04-012-014॥</td></tr>
<tr><td>तेषामेको महानासीत्सर्वमल्लान्समाह्वयत्। <br>आवल्गमानं तं रङ्गे नोपतिष्ठति कश्चन   ॥04-012-015॥</td></tr>
<tr><td>यदा सर्वे विमनसस्ते मल्ला हतचेतसः। <br>अथ सूदेन तं मल्लं योधयामास मत्स्यराट्   ॥04-012-016॥</td></tr>
<tr><td>चोद्यमानस्ततो भीमो दुःखेनैवाकरोन्मतिम्। <br>न हि शक्नोति विवृते प्रत्याख्यातुं नराधिपम्   ॥04-012-017॥</td></tr>
<tr><td>ततः स पुरुषव्याघ्रः शार्दूलशिथिलं चरन्। <br>प्रविवेश महारङ्गं विराटमभिहर्षयन्   ॥04-012-018॥</td></tr>
<tr><td>बबन्ध कक्ष्यां कौन्तेयस्ततस्तं हर्षयञ्जनम्। <br>ततस्तं वृत्रसंकाशं भीमो मल्लं समाह्वयत्   ॥04-012-019॥</td></tr>
<tr><td>तावुभौ सुमहोत्साहावुभौ तीव्रपराक्रमौ। <br>मत्ताविव महाकायौ वारणौ षष्टिहायनौ   ॥04-012-020॥</td></tr>
<tr><td>चकर्ष दोर्भ्यामुत्पाट्य भीमो मल्लममित्रहा। <br>विनदन्तमभिक्रोशञ्शार्दूल इव वारणम्   ॥04-012-021॥</td></tr>
<tr><td>तमुद्यम्य महाबाहुर्भ्रामयामास वीर्यवान्। <br>ततो मल्लाश्च मत्स्याश्च विस्मयं चक्रिरे परम्   ॥04-012-022॥</td></tr>
<tr><td>भ्रामयित्वा शतगुणं गतसत्त्वमचेतनम्। <br>प्रत्यपिंषन्महाबाहुर्मल्लं भुवि वृकोदरः   ॥04-012-023॥</td></tr>
<tr><td>तस्मिन्विनिहते मल्ले जीमूते लोकविश्रुते। <br>विराटः परमं हर्षमगच्छद्बान्धवैः सह   ॥04-012-024॥</td></tr>
<tr><td>संहर्षात्प्रददौ वित्तं बहु राजा महामनाः। <br>बल्लवाय महारङ्गे यथा वैश्रवणस्तथा   ॥04-012-025॥</td></tr>
<tr><td>एवं स सुबहून्मल्लान्पुरुषांश्च महाबलान्। <br>विनिघ्नन्मत्स्यराजस्य प्रीतिमावहदुत्तमाम्   ॥04-012-026॥</td></tr>
<tr><td>यदास्य तुल्यः पुरुषो न कश्चित्तत्र विद्यते। <br>ततो व्याघ्रैश्च सिंहैश्च द्विरदैश्चाप्ययोधयत्   ॥04-012-027॥</td></tr>
<tr><td>पुनरन्तःपुरगतः स्त्रीणां मध्ये वृकोदरः। <br>योध्यते स्म विराटेन सिंहैर्मत्तैर्महाबलैः   ॥04-012-028॥</td></tr>
<tr><td>बीभत्सुरपि गीतेन सुनृत्तेन च पाण्डवः। <br>विराटं तोषयामास सर्वाश्चान्तःपुरस्त्रियः   ॥04-012-029॥</td></tr>
<tr><td>अश्वैर्विनीतैर्जवनैस्तत्र तत्र समागतैः। <br>तोषयामास नकुलो राजानं राजसत्तम   ॥04-012-030॥</td></tr>
<tr><td>तस्मै प्रदेयं प्रायच्छत्प्रीतो राजा धनं बहु। <br>विनीतान्वृषभान्दृष्ट्वा सहदेवस्य चाभिभो   ॥04-012-031॥</td></tr>
<tr><td>एवं ते न्यवसंस्तत्र प्रच्छन्नाः पुरुषर्षभाः। <br>कर्माणि तस्य कुर्वाणा विराटनृपतेस्तदा   ॥04-012-032॥</td></tr>
</table>
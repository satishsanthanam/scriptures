<table border = "1"><tr><td>Verse</td></tr>
<tr><td> वैशंपायन उवाच। <br>ततो विजित्य संग्रामे कुरून्गोवृषभेक्षणः। <br>समानयामास तदा विराटस्य धनं महत्   ॥04-062-001॥</td></tr>
<tr><td>गतेषु च प्रभग्नेषु धार्तराष्ट्रेषु सर्वशः। <br>वनान्निष्क्रम्य गहनाद्बहवः कुरुसैनिकाः   ॥04-062-002॥</td></tr>
<tr><td>भयात्संत्रस्तमनसः समाजग्मुस्ततस्ततः। <br>मुक्तकेशा व्यदृश्यन्त स्थिताः प्राञ्जलयस्तदा   ॥04-062-003॥</td></tr>
<tr><td>क्षुत्पिपासापरिश्रान्ता विदेशस्था विचेतसः। <br>ऊचुः प्रणम्य संभ्रान्ताः पार्थ किं करवाम ते   ॥04-062-004॥</td></tr>
<tr><td> अर्जुन उवाच। <br>स्वस्ति व्रजत भद्रं वो न भेतव्यं कथंचन। <br>नाहमार्ताञ्जिघांसामि भृशमाश्वासयामि वः   ॥04-062-005॥</td></tr>
<tr><td> वैशंपायन उवाच। <br>तस्य तामभयां वाचं श्रुत्वा योधाः समागताः। <br>आयुःकीर्तियशोदाभिस्तमाशिर्भिरनन्दयन्   ॥04-062-006॥</td></tr>
<tr><td>ततो निवृत्ताः कुरवः प्रभग्ना वशमास्थिताः। <br>पन्थानमुपसंगम्य फल्गुनो वाक्यमब्रवीत्   ॥04-062-007॥</td></tr>
<tr><td>राजपुत्र प्रत्यवेक्ष समानीतानि सर्वशः। <br>गोकुलानि महाबाहो वीर गोपालकैः सह   ॥04-062-008॥</td></tr>
<tr><td>ततोऽपराह्णे यास्यामो विराटनगरं प्रति। <br>आश्वास्य पाययित्वा च परिप्लाव्य च वाजिनः   ॥04-062-009॥</td></tr>
<tr><td>गच्छन्तु त्वरिताश्चैव गोपालाः प्रेषितास्त्वया। <br>नगरे प्रियमाख्यातुं घोषयन्तु च ते जयम्   ॥04-062-010॥</td></tr>
<tr><td> वैशंपायन उवाच। <br>उत्तरस्त्वरमाणोऽथ दूतानाज्ञापयत्ततः। <br>वचनादर्जुनस्यैव आचक्षध्वं जयं मम   ॥04-062-011॥</td></tr>
</table>
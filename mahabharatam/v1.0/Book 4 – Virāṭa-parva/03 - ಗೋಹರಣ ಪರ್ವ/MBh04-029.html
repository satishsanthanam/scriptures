<table border = "1"><tr><td>Verse</td></tr>
<tr><td> वैशंपायन उवाच। <br>अथ राजा त्रिगर्तानां सुशर्मा रथयूथपः। <br>प्राप्तकालमिदं वाक्यमुवाच त्वरितो भृशम्   ॥04-029-001॥</td></tr>
<tr><td>असकृन्निकृतः पूर्वं मत्स्यैः साल्वेयकैः सह। <br>सूतेन चैव मत्स्यस्य कीचकेन पुनः पुनः   ॥04-029-002॥</td></tr>
<tr><td>बाधितो बन्धुभिः सार्धं बलाद्बलवता विभो। <br>स कर्णमभ्युदीक्ष्याथ दुर्योधनमभाषत   ॥04-029-003॥</td></tr>
<tr><td>असकृन्मत्स्यराज्ञा मे राष्ट्रं बाधितमोजसा। <br>प्रणेता कीचकश्चास्य बलवानभवत्पुरा   ॥04-029-004॥</td></tr>
<tr><td>क्रूरोऽमर्षी स दुष्टात्मा भुवि प्रख्यातविक्रमः। <br>निहतस्तत्र गन्धर्वैः पापकर्मा नृशंसवान्   ॥04-029-005॥</td></tr>
<tr><td>तस्मिंश्च निहते राजन्हीनदर्पो निराश्रयः। <br>भविष्यति निरुत्साहो विराट इति मे मतिः   ॥04-029-006॥</td></tr>
<tr><td>तत्र यात्रा मम मता यदि ते रोचतेऽनघ। <br>कौरवाणां च सर्वेषां कर्णस्य च महात्मनः   ॥04-029-007॥</td></tr>
<tr><td>एतत्प्राप्तमहं मन्ये कार्यमात्ययिकं हितम्। <br>राष्ट्रं तस्याभियात्वाशु बहुधान्यसमाकुलम्   ॥04-029-008॥</td></tr>
<tr><td>आददामोऽस्य रत्नानि विविधानि वसूनि च। <br>ग्रामान्राष्ट्राणि वा तस्य हरिष्यामो विभागशः   ॥04-029-009॥</td></tr>
<tr><td>अथ वा गोसहस्राणि बहूनि च शुभानि च। <br>विविधानि हरिष्यामः प्रतिपीड्य पुरं बलात्   ॥04-029-010॥</td></tr>
<tr><td>कौरवैः सह संगम्य त्रिगर्तैश्च विशां पते। <br>गास्तस्यापहरामाशु सह सर्वैः सुसंहताः   ॥04-029-011॥</td></tr>
<tr><td>संधिं वा तेन कृत्वा तु निबध्नीमोऽस्य पौरुषम्। <br>हत्वा चास्य चमूं कृत्स्नां वशमन्वानयामहे   ॥04-029-012॥</td></tr>
<tr><td>तं वशे न्यायतः कृत्वा सुखं वत्स्यामहे वयम्। <br>भवतो बलवृद्धिश्च भविष्यति न संशयः   ॥04-029-013॥</td></tr>
<tr><td>तच्छ्रुत्वा वचनं तस्य कर्णो राजानमब्रवीत्। <br>सूक्तं सुशर्मणा वाक्यं प्राप्तकालं हितं च नः   ॥04-029-014॥</td></tr>
<tr><td>तस्मात्क्षिप्रं विनिर्यामो योजयित्वा वरूथिनीम्। <br>विभज्य चाप्यनीकानि यथा वा मन्यसेऽनघ   ॥04-029-015॥</td></tr>
<tr><td>प्रज्ञावान्कुरुवृद्धोऽयं सर्वेषां नः पितामहः। <br>आचार्यश्च तथा द्रोणः कृपः शारद्वतस्तथा   ॥04-029-016॥</td></tr>
<tr><td>मन्यन्ते ते यथा सर्वे तथा यात्रा विधीयताम्। <br>संमन्त्र्य चाशु गच्छामः साधनार्थं महीपतेः   ॥04-029-017॥</td></tr>
<tr><td>किं च नः पाण्डवैः कार्यं हीनार्थबलपौरुषैः। <br>अत्यर्थं वा प्रनष्टास्ते प्राप्ता वापि यमक्षयम्   ॥04-029-018॥</td></tr>
<tr><td>यामो राजन्ननुद्विग्ना विराटविषयं वयम्। <br>आदास्यामो हि गास्तस्य विविधानि वसूनि च   ॥04-029-019॥</td></tr>
<tr><td>ततो दुर्योधनो राजा वाक्यमादाय तस्य तत्। <br>वैकर्तनस्य कर्णस्य क्षिप्रमाज्ञापयत्स्वयम्   ॥04-029-020॥</td></tr>
<tr><td>शासने नित्यसंयुक्तं दुःशासनमनन्तरम्। <br>सह वृद्धैस्तु संमन्त्र्य क्षिप्रं योजय वाहिनीम्   ॥04-029-021॥</td></tr>
<tr><td>यथोद्देशं च गच्छामः सहिताः सर्वकौरवैः। <br>सुशर्मा तु यथोद्दिष्टं देशं यातु महारथः   ॥04-029-022॥</td></tr>
<tr><td>त्रिगर्तैः सहितो राजा समग्रबलवाहनः। <br>प्रागेव हि सुसंवीतो मत्स्यस्य विषयं प्रति   ॥04-029-023॥</td></tr>
<tr><td>जघन्यतो वयं तत्र यास्यामो दिवसान्तरम्। <br>विषयं मत्स्यराजस्य सुसमृद्धं सुसंहताः   ॥04-029-024॥</td></tr>
<tr><td>ते यात्वा सहसा तत्र विराटनगरं प्रति। <br>क्षिप्रं गोपान्समासाद्य गृह्णन्तु विपुलं धनम्   ॥04-029-025॥</td></tr>
<tr><td>गवां शतसहस्राणि श्रीमन्ति गुणवन्ति च। <br>वयमपि निगृह्णीमो द्विधा कृत्वा वरूथिनीम्   ॥04-029-026॥</td></tr>
<tr><td>स स्म गत्वा यथोद्दिष्टां दिशं वह्नेर्महीपतिः। <br>आदत्त गाः सुशर्माथ घर्मपक्षस्य सप्तमीम्   ॥04-029-027॥</td></tr>
<tr><td>अपरं दिवसं सर्वे राजन्संभूय कौरवाः। <br>अष्टम्यां तान्यगृह्णन्त गोकुलानि सहस्रशः   ॥04-029-028॥</td></tr>
</table>
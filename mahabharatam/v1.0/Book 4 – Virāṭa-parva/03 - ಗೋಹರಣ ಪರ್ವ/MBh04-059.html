<table border = "1"><tr><td>Verse</td></tr>
<tr><td> वैशंपायन उवाच। <br>ततः शांतनवो भीष्मो दुराधर्षः प्रतापवान्। <br>वध्यमानेषु योधेषु धनंजयमुपाद्रवत्   ॥04-059-001॥</td></tr>
<tr><td>प्रगृह्य कार्मुकश्रेष्ठं जातरूपपरिष्कृतम्। <br>शरानादाय तीक्ष्णाग्रान्मर्मभेदप्रमाथिनः   ॥04-059-002॥</td></tr>
<tr><td>पाण्डुरेणातपत्रेण ध्रियमाणेन मूर्धनि। <br>शुशुभे स नरव्याघ्रो गिरिः सूर्योदये यथा   ॥04-059-003॥</td></tr>
<tr><td>प्रध्माय शङ्खं गाङ्गेयो धार्तराष्ट्रान्प्रहर्षयन्। <br>प्रदक्षिणमुपावृत्य बीभत्सुं समवारयत्   ॥04-059-004॥</td></tr>
<tr><td>तमुद्वीक्ष्य तथायान्तं कौन्तेयः परवीरहा। <br>प्रत्यगृह्णात्प्रहृष्टात्मा धाराधरमिवाचलः   ॥04-059-005॥</td></tr>
<tr><td>ततो भीष्मः शरानष्टौ ध्वजे पार्थस्य वीर्यवान्। <br>समपर्यन्महावेगाञ्श्वसमानानिवोरगान्   ॥04-059-006॥</td></tr>
<tr><td>ते ध्वजं पाण्डुपुत्रस्य समासाद्य पतत्रिणः। <br>ज्वलन्तः कपिमाजघ्नुर्ध्वजाग्रनिलयांश्च तान्   ॥04-059-007॥</td></tr>
<tr><td>ततो भल्लेन महता पृथुधारेण पाण्डवः। <br>छत्रं चिच्छेद भीष्मस्य तूर्णं तदपतद्भुवि   ॥04-059-008॥</td></tr>
<tr><td>ध्वजं चैवास्य कौन्तेयः शरैरभ्यहनद्दृढम्। <br>शीघ्रकृद्रथवाहांश्च तथोभौ पार्ष्णिसारथी   ॥04-059-009॥</td></tr>
<tr><td>तयोस्तदभवद्युद्धं तुमुलं लोमहर्षणम्। <br>भीष्मस्य सह पार्थेन बलिवासवयोरिव   ॥04-059-010॥</td></tr>
<tr><td>भल्लैर्भल्लाः समागम्य भीष्मपाण्डवयोर्युधि। <br>अन्तरिक्षे व्यराजन्त खद्योताः प्रावृषीव हि   ॥04-059-011॥</td></tr>
<tr><td>अग्निचक्रमिवाविद्धं सव्यदक्षिणमस्यतः। <br>गाण्डीवमभवद्राजन्पार्थस्य सृजतः शरान्   ॥04-059-012॥</td></tr>
<tr><td>स तैः संछादयामास भीष्मं शरशतैः शितैः। <br>पर्वतं वारिधाराभिश्छादयन्निव तोयदः   ॥04-059-013॥</td></tr>
<tr><td>तां स वेलामिवोद्धूतां शरवृष्टिं समुत्थिताम्। <br>व्यधमत्सायकैर्भीष्मो अर्जुनं संनिवारयत्   ॥04-059-014॥</td></tr>
<tr><td>ततस्तानि निकृत्तानि शरजालानि भागशः। <br>समरेऽभिव्यशीर्यन्त फल्गुनस्य रथं प्रति   ॥04-059-015॥</td></tr>
<tr><td>ततः कनकपुङ्खानां शरवृष्टिं समुत्थिताम्। <br>पाण्डवस्य रथात्तूर्णं शलभानामिवायतिम्। <br>व्यधमत्तां पुनस्तस्य भीष्मः शरशतैः शितैः   ॥04-059-016॥</td></tr>
<tr><td>ततस्ते कुरवः सर्वे साधु साध्विति चाब्रुवन्। <br>दुष्करं कृतवान्भीष्मो यदर्जुनमयोधयत्   ॥04-059-017॥</td></tr>
<tr><td>बलवांस्तरुणो दक्षः क्षिप्रकारी च पाण्डवः। <br>कोऽन्यः समर्थः पार्थस्य वेगं धारयितुं रणे   ॥04-059-018॥</td></tr>
<tr><td>ऋते शांतनवाद्भीष्मात्कृष्णाद्वा देवकीसुतात्। <br>आचार्यप्रवराद्वापि भारद्वाजान्महाबलात्   ॥04-059-019॥</td></tr>
<tr><td>अस्त्रैरस्त्राणि संवार्य क्रीडतः पुरुषर्षभौ। <br>चक्षूंषि सर्वभूतानां मोहयन्तौ महाबलौ   ॥04-059-020॥</td></tr>
<tr><td>प्राजापत्यं तथैवैन्द्रमाग्नेयं च सुदारुणम्। <br>कौबेरं वारुणं चैव याम्यं वायव्यमेव च। <br>प्रयुञ्जानौ महात्मानौ समरे तौ विचेरतुः   ॥04-059-021॥</td></tr>
<tr><td>विस्मितान्यथ भूतानि तौ दृष्ट्वा संयुगे तदा। <br>साधु पार्थ महाबाहो साधु भीष्मेति चाब्रुवन्   ॥04-059-022॥</td></tr>
<tr><td>नेदं युक्तं मनुष्येषु योऽयं संदृश्यते महान्। <br>महास्त्राणां संप्रयोगः समरे भीष्मपार्थयोः   ॥04-059-023॥</td></tr>
<tr><td>एवं सर्वास्त्रविदुषोरस्त्रयुद्धमवर्तत। <br>अथ जिष्णुरुपावृत्य पृथुधारेण कार्मुकम्। <br>चकर्त भीष्मस्य तदा जातरूपपरिष्कृतम्   ॥04-059-024॥</td></tr>
<tr><td>निमेषान्तरमात्रेण भीष्मोऽन्यत्कार्मुकं रणे। <br>समादाय महाबाहुः सज्यं चक्रे महाबलः। <br>शरांश्च सुबहून्क्रुद्धो मुमोचाशु धनंजये   ॥04-059-025॥</td></tr>
<tr><td>अर्जुनोऽपि शरांश्चित्रान्भीष्माय निशितान्बहून्। <br>चिक्षेप सुमहातेजास्तथा भीष्मश्च पाण्डवे   ॥04-059-026॥</td></tr>
<tr><td>तयोर्दिव्यास्त्रविदुषोरस्यतोरनिशं शरान्। <br>न विशेषस्तदा राजँल्लक्ष्यते स्म महात्मनोः   ॥04-059-027॥</td></tr>
<tr><td>अथावृणोद्दश दिशः शरैरतिरथस्तदा। <br>किरीटमाली कौन्तेयः शूरः शांतनवस्तथा   ॥04-059-028॥</td></tr>
<tr><td>अतीव पाण्डवो भीष्मं भीष्मश्चातीव पाण्डवम्। <br>बभूव तस्मिन्संग्रामे राजँल्लोके तदद्भुतम्   ॥04-059-029॥</td></tr>
<tr><td>पाण्डवेन हताः शूरा भीष्मस्य रथरक्षिणः। <br>शेरते स्म तदा राजन्कौन्तेयस्याभितो रथम्   ॥04-059-030॥</td></tr>
<tr><td>ततो गाण्डीवनिर्मुक्ता निरमित्रं चिकीर्षवः। <br>आगच्छन्पुङ्खसंश्लिष्टाः श्वेतवाहनपत्रिणः   ॥04-059-031॥</td></tr>
<tr><td>निष्पतन्तो रथात्तस्य धौता हैरण्यवाससः। <br>आकाशे समदृश्यन्त हंसानामिव पङ्क्तयः   ॥04-059-032॥</td></tr>
<tr><td>तस्य तद्दिव्यमस्त्रं हि प्रगाढं चित्रमस्यतः। <br>प्रेक्षन्ते स्मान्तरिक्षस्थाः सर्वे देवाः सवासवाः   ॥04-059-033॥</td></tr>
<tr><td>तद्दृष्ट्वा परमप्रीतो गन्धर्वश्चित्रमद्भुतम्। <br>शशंस देवराजाय चित्रसेनः प्रतापवान्   ॥04-059-034॥</td></tr>
<tr><td>पश्येमानरिनिर्दारान्संसक्तानिव गच्छतः। <br>चित्ररूपमिदं जिष्णोर्दिव्यमस्त्रमुदीर्यतः   ॥04-059-035॥</td></tr>
<tr><td>नेदं मनुष्याः श्रद्दध्युर्न हीदं तेषु विद्यते। <br>पौराणानां महास्त्राणां विचित्रोऽयं समागमः   ॥04-059-036॥</td></tr>
<tr><td>मध्यंदिनगतं सूर्यं प्रतपन्तमिवाम्बरे। <br>न शक्नुवन्ति सैन्यानि पाण्डवं प्रतिवीक्षितुम्   ॥04-059-037॥</td></tr>
<tr><td>उभौ विश्रुतकर्माणावुभौ युद्धविशारदौ। <br>उभौ सदृशकर्माणावुभौ युधि दुरासदौ   ॥04-059-038॥</td></tr>
<tr><td>इत्युक्तो देवराजस्तु पार्थभीष्मसमागमम्। <br>पूजयामास दिव्येन पुष्पवर्षेण भारत   ॥04-059-039॥</td></tr>
<tr><td>ततो भीष्मः शांतनवो वामे पार्श्वे समर्पयत्। <br>अस्यतः प्रतिसंधाय विवृतं सव्यसाचिनः   ॥04-059-040॥</td></tr>
<tr><td>ततः प्रहस्य बीभत्सुः पृथुधारेण कार्मुकम्। <br>न्यकृन्तद्गार्ध्रपत्रेण भीष्मस्यामिततेजसः   ॥04-059-041॥</td></tr>
<tr><td>अथैनं दशभिर्बाणैः प्रत्यविध्यत्स्तनान्तरे। <br>यतमानं पराक्रान्तं कुन्तीपुत्रो धनंजयः   ॥04-059-042॥</td></tr>
<tr><td>स पीडितो महाबाहुर्गृहीत्वा रथकूबरम्। <br>गाङ्गेयो युधि दुर्धर्षस्तस्थौ दीर्घमिवातुरः   ॥04-059-043॥</td></tr>
<tr><td>तं विसंज्ञमपोवाह संयन्ता रथवाजिनाम्। <br>उपदेशमनुस्मृत्य रक्षमाणो महारथम्   ॥04-059-044॥</td></tr>
</table>
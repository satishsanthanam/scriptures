<table border = "1"><tr><td>Verse</td></tr>
<tr><td> वैशंपायन उवाच। <br>कीचकस्य तु घातेन सानुजस्य विशां पते। <br>अत्याहितं चिन्तयित्वा व्यस्मयन्त पृथग्जनाः   ॥04-024-001॥</td></tr>
<tr><td>तस्मिन्पुरे जनपदे संजल्पोऽभूच्च सर्वशः। <br>शौर्याद्धि वल्लभो राज्ञो महासत्त्वश्च कीचकः   ॥04-024-002॥</td></tr>
<tr><td>आसीत्प्रहर्ता च नृणां दारामर्शी च दुर्मतिः। <br>स हतः खलु पापात्मा गन्धर्वैर्दुष्टपूरुषः   ॥04-024-003॥</td></tr>
<tr><td>इत्यजल्पन्महाराज परानीकविशातनम्। <br>देशे देशे मनुष्याश्च कीचकं दुष्प्रधर्षणम्   ॥04-024-004॥</td></tr>
<tr><td>अथ वै धार्तराष्ट्रेण प्रयुक्ता ये बहिश्चराः। <br>मृगयित्वा बहून्ग्रामान्राष्ट्राणि नगराणि च   ॥04-024-005॥</td></tr>
<tr><td>संविधाय यथादिष्टं यथादेशप्रदर्शनम्। <br>कृतचिन्ता न्यवर्तन्त ते च नागपुरं प्रति   ॥04-024-006॥</td></tr>
<tr><td>तत्र दृष्ट्वा तु राजानं कौरव्यं धृतराष्ट्रजम्। <br>द्रोणकर्णकृपैः सार्धं भीष्मेण च महात्मना   ॥04-024-007॥</td></tr>
<tr><td>संगतं भ्रातृभिश्चापि त्रिगर्तैश्च महारथैः। <br>दुर्योधनं सभामध्ये आसीनमिदमब्रुवन्   ॥04-024-008॥</td></tr>
<tr><td>कृतोऽस्माभिः परो यत्नस्तेषामन्वेषणे सदा। <br>पाण्डवानां मनुष्येन्द्र तस्मिन्महति कानने   ॥04-024-009॥</td></tr>
<tr><td>निर्जने मृगसंकीर्णे नानाद्रुमलतावृते। <br>लताप्रतानबहुले नानागुल्मसमावृते   ॥04-024-010॥</td></tr>
<tr><td>न च विद्मो गता येन पार्थाः स्युर्दृढविक्रमाः। <br>मार्गमाणाः पदन्यासं तेषु तेषु तथा तथा   ॥04-024-011॥</td></tr>
<tr><td>गिरिकूटेषु तुङ्गेषु नानाजनपदेषु च। <br>जनाकीर्णेषु देशेषु खर्वटेषु पुरेषु च   ॥04-024-012॥</td></tr>
<tr><td>नरेन्द्र बहुशोऽन्विष्टा नैव विद्मश्च पाण्डवान्। <br>अत्यन्तभावं नष्टास्ते भद्रं तुभ्यं नरर्षभ   ॥04-024-013॥</td></tr>
<tr><td>वर्त्मान्यन्विष्यमाणास्तु रथानां रथसत्तम। <br>कंचित्कालं मनुष्येन्द्र सूतानामनुगा वयम्   ॥04-024-014॥</td></tr>
<tr><td>मृगयित्वा यथान्यायं विदितार्थाः स्म तत्त्वतः। <br>प्राप्ता द्वारवतीं सूता ऋते पार्थैः परंतप   ॥04-024-015॥</td></tr>
<tr><td>न तत्र पाण्डवा राजन्नापि कृष्णा पतिव्रता। <br>सर्वथा विप्रनष्टास्ते नमस्ते भरतर्षभ   ॥04-024-016॥</td></tr>
<tr><td>न हि विद्मो गतिं तेषां वासं वापि महात्मनाम्। <br>पाण्डवानां प्रवृत्तिं वा विद्मः कर्मापि वा कृतम्। <br>स नः शाधि मनुष्येन्द्र अत ऊर्ध्वं विशां पते   ॥04-024-017॥</td></tr>
<tr><td>अन्वेषणे पाण्डवानां भूयः किं करवामहे। <br>इमां च नः प्रियामीक्ष वाचं भद्रवतीं शुभाम्   ॥04-024-018॥</td></tr>
<tr><td>येन त्रिगर्ता निकृता बलेन महता नृप। <br>सूतेन राज्ञो मत्स्यस्य कीचकेन महात्मना   ॥04-024-019॥</td></tr>
<tr><td>स हतः पतितः शेते गन्धर्वैर्निशि भारत। <br>अदृश्यमानैर्दुष्टात्मा सह भ्रातृभिरच्युत   ॥04-024-020॥</td></tr>
<tr><td>प्रियमेतदुपश्रुत्य शत्रूणां तु पराभवम्। <br>कृतकृत्यश्च कौरव्य विधत्स्व यदनन्तरम्   ॥04-024-021॥</td></tr>
</table>
Verse
 अर्जुन उवाच। <br>कर्ण यत्ते सभामध्ये बहु वाचा विकत्थितम्। <br>न मे युधि समोऽस्तीति तदिदं प्रत्युपस्थितम्   ॥04-055-001॥
अवोचः परुषा वाचो धर्ममुत्सृज्य केवलम्। <br>इदं तु दुष्करं मन्ये यदिदं ते चिकीर्षितम्   ॥04-055-002॥
यत्त्वया कथितं पूर्वं मामनासाद्य किंचन। <br>तदद्य कुरु राधेय कुरुमध्ये मया सह   ॥04-055-003॥
यत्सभायां स्म पाञ्चालीं क्लिश्यमानां दुरात्मभिः। <br>दृष्टवानसि तस्याद्य फलमाप्नुहि केवलम्   ॥04-055-004॥
धर्मपाशनिबद्धेन यन्मया मर्षितं पुरा। <br>तस्य राधेय कोपस्य विजयं पश्य मे मृधे   ॥04-055-005॥
एहि कर्ण मया सार्धं प्रतिपद्यस्व संगरम्। <br>प्रेक्षकाः कुरवः सर्वे भवन्तु सहसैनिकाः   ॥04-055-006॥
 कर्ण उवाच। <br>ब्रवीषि वाचा यत्पार्थ कर्मणा तत्समाचर। <br>अतिशेते हि वै वाचं कर्मेति प्रथितं भुवि   ॥04-055-007॥
यत्त्वया मर्षितं पूर्वं तदशक्तेन मर्षितम्। <br>इति गृह्णामि तत्पार्थ तव दृष्ट्वापराक्रमम्   ॥04-055-008॥
धर्मपाशनिबद्धेन यदि ते मर्षितं पुरा। <br>तथैव बद्धमात्मानमबद्धमिव मन्यसे   ॥04-055-009॥
यदि तावद्वने वासो यथोक्तश्चरितस्त्वया। <br>तत्त्वं धर्मार्थवित्क्लिष्टः समयं भेत्तुमिच्छसि   ॥04-055-010॥
यदि शक्रः स्वयं पार्थ युध्यते तव कारणात्। <br>तथापि न व्यथा काचिन्मम स्याद्विक्रमिष्यतः   ॥04-055-011॥
अयं कौन्तेय कामस्ते नचिरात्समुपस्थितः। <br>योत्स्यसे त्वं मया सार्धमद्य द्रक्ष्यसि मे बलम्   ॥04-055-012॥
 अर्जुन उवाच। <br>इदानीमेव तावत्त्वमपयातो रणान्मम। <br>तेन जीवसि राधेय निहतस्त्वनुजस्तव   ॥04-055-013॥
भ्रातरं घातयित्वा च त्यक्त्वा रणशिरश्च कः। <br>त्वदन्यः पुरुषः सत्सु ब्रूयादेवं व्यवस्थितः   ॥04-055-014॥
 वैशंपायन उवाच। <br>इति कर्णं ब्रुवन्नेव बीभत्सुरपराजितः। <br>अभ्ययाद्विसृजन्बाणान्कायावरणभेदिनः   ॥04-055-015॥
प्रतिजग्राह तान्कर्णः शरानग्निशिखोपमान्। <br>शरवर्षेण महता वर्षमाण इवाम्बुदः   ॥04-055-016॥
उत्पेतुः शरजालानि घोररूपाणि सर्वशः। <br>अविध्यदश्वान्बाह्वोश्च हस्तावापं पृथक्पृथक्   ॥04-055-017॥
सोऽमृष्यमाणः कर्णस्य निषङ्गस्यावलम्बनम्। <br>चिच्छेद निशिताग्रेण शरेण नतपर्वणा   ॥04-055-018॥
उपासङ्गादुपादाय कर्णो बाणानथापरान्। <br>विव्याध पाण्डवं हस्ते तस्य मुष्टिरशीर्यत   ॥04-055-019॥
ततः पार्थो महाबाहुः कर्णस्य धनुरच्छिनत्। <br>स शक्तिं प्राहिणोत्तस्मै तां पार्थो व्यधमच्छरैः   ॥04-055-020॥
ततोऽभिपेतुर्बहवो राधेयस्य पदानुगाः। <br>तांश्च गाण्डीवनिर्मुक्तैः प्राहिणोद्यमसादनम्   ॥04-055-021॥
ततोऽस्याश्वाञ्शरैस्तीक्ष्णैर्बीभत्सुर्भारसाधनैः। <br>आकर्णमुक्तैरभ्यघ्नंस्ते हताः प्रापतन्भुवि   ॥04-055-022॥
अथापरेण बाणेन ज्वलितेन महाभुजः। <br>विव्याध कर्णं कौन्तेयस्तीक्ष्णेनोरसि वीर्यवान्   ॥04-055-023॥
तस्य भित्त्वा तनुत्राणं कायमभ्यपतच्छरः। <br>ततः स तमसाविष्टो न स्म किंचित्प्रजज्ञिवान्   ॥04-055-024॥
स गाढवेदनो हित्वा रणं प्रायादुदङ्मुखः। <br>ततोऽर्जुन उपाक्रोशदुत्तरश्च महारथः   ॥04-055-025॥

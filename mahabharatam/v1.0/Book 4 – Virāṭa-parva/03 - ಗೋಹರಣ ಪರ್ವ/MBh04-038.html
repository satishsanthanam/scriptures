<table border = "1"><tr><td>Verse</td></tr>
<tr><td> वैशंपायन उवाच। <br>तां शमीमुपसंगम्य पार्थो वैराटिमब्रवीत्। <br>सुकुमारं समाज्ञातं संग्रामे नातिकोविदम्   ॥04-038-001॥</td></tr>
<tr><td>समादिष्टो मया क्षिप्रं धनूंष्यवहरोत्तर। <br>नेमानि हि त्वदीयानि सोढुं शक्ष्यन्ति मे बलम्   ॥04-038-002॥</td></tr>
<tr><td>भारं वापि गुरुं हर्तुं कुञ्जरं वा प्रमर्दितुम्। <br>मम वा बाहुविक्षेपं शत्रूनिह विजेष्यतः   ॥04-038-003॥</td></tr>
<tr><td>तस्माद्भूमिंजयारोह शमीमेतां पलाशिनीम्। <br>अस्यां हि पाण्डुपुत्राणां धनूंषि निहितान्युत   ॥04-038-004॥</td></tr>
<tr><td>युधिष्ठिरस्य भीमस्य बीभत्सोर्यमयोस्तथा। <br>ध्वजाः शराश्च शूराणां दिव्यानि कवचानि च   ॥04-038-005॥</td></tr>
<tr><td>अत्र चैतन्महावीर्यं धनुः पार्थस्य गाण्डिवम्। <br>एकं शतसहस्रेण संमितं राष्ट्रवर्धनम्   ॥04-038-006॥</td></tr>
<tr><td>व्यायामसहमत्यर्थं तृणराजसमं महत्। <br>सर्वायुधमहामात्रं शत्रुसंबाधकारकम्   ॥04-038-007॥</td></tr>
<tr><td>सुवर्णविकृतं दिव्यं श्लक्ष्णमायतमव्रणम्। <br>अलं भारं गुरुं वोढुं दारुणं चारुदर्शनम्। <br>तादृशान्येव सर्वाणि बलवन्ति दृढानि च   ॥04-038-008॥</td></tr>
<tr><td> उत्तर उवाच। <br>अस्मिन्वृक्षे किलोद्बद्धं शरीरमिति नः श्रुतम्। <br>तदहं राजपुत्रः सन्स्पृशेयं पाणिना कथम्   ॥04-038-009॥</td></tr>
<tr><td>नैवंविधं मया युक्तमालब्धुं क्षत्रयोनिना। <br>महता राजपुत्रेण मन्त्रयज्ञविदा सता   ॥04-038-010॥</td></tr>
<tr><td>स्पृष्टवन्तं शरीरं मां शववाहमिवाशुचिम्। <br>कथं वा व्यवहार्यं वै कुर्वीथास्त्वं बृहन्नडे   ॥04-038-011॥</td></tr>
<tr><td> बृहन्नडोवाच। <br>व्यवहार्यश्च राजेन्द्र शुचिश्चैव भविष्यसि। <br>धनूंष्येतानि मा भैस्त्वं शरीरं नात्र विद्यते   ॥04-038-012॥</td></tr>
<tr><td>दायादं मत्स्यराजस्य कुले जातं मनस्विनम्। <br>कथं त्वा निन्दितं कर्म कारयेयं नृपात्मज   ॥04-038-013॥</td></tr>
<tr><td> वैशंपायन उवाच। <br>एवमुक्तः स पार्थेन रथात्प्रस्कन्द्य कुण्डली। <br>आरुरोह शमीवृक्षं वैराटिरवशस्तदा   ॥04-038-014॥</td></tr>
<tr><td>तमन्वशासच्छत्रुघ्नो रथे तिष्ठन्धनंजयः। <br>परिवेष्टनमेतेषां क्षिप्रं चैव व्यपानुद   ॥04-038-015॥</td></tr>
<tr><td>तथा संनहनान्येषां परिमुच्य समन्ततः। <br>अपश्यद्गाण्डिवं तत्र चतुर्भिरपरैः सह   ॥04-038-016॥</td></tr>
<tr><td>तेषां विमुच्यमानानां धनुषामर्कवर्चसाम्। <br>विनिश्चेरुः प्रभा दिव्या ग्रहाणामुदयेष्विव   ॥04-038-017॥</td></tr>
<tr><td>स तेषां रूपमालोक्य भोगिनामिव जृम्भताम्। <br>हृष्टरोमा भयोद्विग्नः क्षणेन समपद्यत   ॥04-038-018॥</td></tr>
<tr><td>संस्पृश्य तानि चापानि भानुमन्ति बृहन्ति च। <br>वैराटिरर्जुनं राजन्निदं वचनमब्रवीत्   ॥04-038-019॥</td></tr>
<tr><td> उत्तर उवाच। <br>बिन्दवो जातरूपस्य शतं यस्मिन्निपातिताः। <br>सहस्रकोटि सौवर्णाः कस्यैतद्धनुरुत्तमम्   ॥04-038-020॥</td></tr>
<tr><td>वारणा यस्य सौवर्णाः पृष्ठे भासन्ति दंशिताः। <br>सुपार्श्वं सुग्रहं चैव कस्यैतद्धनुरुत्तमम्   ॥04-038-021॥</td></tr>
<tr><td>तपनीयस्य शुद्धस्य षष्टिर्यस्येन्द्रगोपकाः। <br>पृष्ठे विभक्ताः शोभन्ते कस्यैतद्धनुरुत्तमम्   ॥04-038-022॥</td></tr>
<tr><td>सूर्या यत्र च सौवर्णास्त्रयो भासन्ति दंशिताः। <br>तेजसा प्रज्वलन्तो हि कस्यैतद्धनुरुत्तमम्   ॥04-038-023॥</td></tr>
<tr><td>शालभा यत्र सौवर्णास्तपनीयविचित्रिताः। <br>सुवर्णमणिचित्रं च कस्यैतद्धनुरुत्तमम्   ॥04-038-024॥</td></tr>
<tr><td>इमे च कस्य नाराचाः सहस्रा लोमवाहिनः। <br>समन्तात्कलधौताग्रा उपासङ्गे हिरण्मये   ॥04-038-025॥</td></tr>
<tr><td>विपाठाः पृथवः कस्य गार्ध्रपत्राः शिलाशिताः। <br>हारिद्रवर्णाः सुनसाः पीताः सर्वायसाः शराः   ॥04-038-026॥</td></tr>
<tr><td>कस्यायमसितावापः पञ्चशार्दूललक्षणः। <br>वराहकर्णव्यामिश्रः शरान्धारयते दश   ॥04-038-027॥</td></tr>
<tr><td>कस्येमे पृथवो दीर्घाः सर्वपारशवाः शराः। <br>शतानि सप्त तिष्ठन्ति नाराचा रुधिराशनाः   ॥04-038-028॥</td></tr>
<tr><td>कस्येमे शुकपत्राभैः पूर्वैरर्धैः सुवाससः। <br>उत्तरैरायसैः पीतैर्हेमपुङ्खैः शिलाशितैः   ॥04-038-029॥</td></tr>
<tr><td>कस्यायं सायको दीर्घः शिलीपृष्ठः शिलीमुखः। <br>वैयाघ्रकोशे निहितो हेमचित्रत्सरुर्महान्   ॥04-038-030॥</td></tr>
<tr><td>सुफलश्चित्रकोशश्च किङ्किणीसायको महान्। <br>कस्य हेमत्सरुर्दिव्यः खड्गः परमनिर्व्रणः   ॥04-038-031॥</td></tr>
<tr><td>कस्यायं विमलः खड्गो गव्ये कोशे समर्पितः। <br>हेमत्सरुरनाधृष्यो नैषध्यो भारसाधनः   ॥04-038-032॥</td></tr>
<tr><td>कस्य पाञ्चनखे कोशे सायको हेमविग्रहः। <br>प्रमाणरूपसंपन्नः पीत आकाशसंनिभः   ॥04-038-033॥</td></tr>
<tr><td>कस्य हेममये कोशे सुतप्ते पावकप्रभे। <br>निस्त्रिंशोऽयं गुरुः पीतः सैक्यः परमनिर्व्रणः   ॥04-038-034॥</td></tr>
<tr><td>निर्दिशस्व यथातत्त्वं मया पृष्टा बृहन्नडे। <br>विस्मयो मे परो जातो दृष्ट्वा सर्वमिदं महत्   ॥04-038-035॥</td></tr>
<tr><td> बृहन्नडोवाच। <br>यन्मां पूर्वमिहापृच्छः शत्रुसेनानिबर्हणम्। <br>गाण्डीवमेतत्पार्थस्य लोकेषु विदितं धनुः   ॥04-038-036॥</td></tr>
<tr><td>सर्वायुधमहामात्रं शातकुम्भपरिष्कृतम्। <br>एतत्तदर्जुनस्यासीद्गाण्डीवं परमायुधम्   ॥04-038-037॥</td></tr>
<tr><td>यत्तच्छतसहस्रेण संमितं राष्ट्रवर्धनम्। <br>येन देवान्मनुष्यांश्च पार्थो विषहते मृधे   ॥04-038-038॥</td></tr>
<tr><td>देवदानवगन्धर्वैः पूजितं शाश्वतीः समाः। <br>एतद्वर्षसहस्रं तु ब्रह्मा पूर्वमधारयत्   ॥04-038-039॥</td></tr>
<tr><td>ततोऽनन्तरमेवाथ प्रजापतिरधारयत्। <br>त्रीणि पञ्चशतं चैव शक्रोऽशीति च पञ्च च   ॥04-038-040॥</td></tr>
<tr><td>सोमः पञ्चशतं राजा तथैव वरुणः शतम्। <br>पार्थः पञ्च च षष्टिं च वर्षाणि श्वेतवाहनः   ॥04-038-041॥</td></tr>
<tr><td>महावीर्यं महद्दिव्यमेतत्तद्धनुरुत्तमम्। <br>पूजितं सुरमर्त्येषु बिभर्ति परमं वपुः   ॥04-038-042॥</td></tr>
<tr><td>सुपार्श्वं भीमसेनस्य जातरूपग्रहं धनुः। <br>येन पार्थोऽजयत्कृत्स्नां दिशं प्राचीं परंतपः   ॥04-038-043॥</td></tr>
<tr><td>इन्द्रगोपकचित्रं च यदेतच्चारुविग्रहम्। <br>राज्ञो युधिष्ठिरस्यैतद्वैराटे धनुरुत्तमम्   ॥04-038-044॥</td></tr>
<tr><td>सूर्या यस्मिंस्तु सौवर्णाः प्रभासन्ते प्रभासिनः। <br>तेजसा प्रज्वलन्तो वै नकुलस्यैतदायुधम्   ॥04-038-045॥</td></tr>
<tr><td>शलभा यत्र सौवर्णास्तपनीयविचित्रिताः। <br>एतन्माद्रीसुतस्यापि सहदेवस्य कार्मुकम्   ॥04-038-046॥</td></tr>
<tr><td>ये त्विमे क्षुरसंकाशाः सहस्रा लोमवाहिनः। <br>एतेऽर्जुनस्य वैराटे शराः सर्पविषोपमाः   ॥04-038-047॥</td></tr>
<tr><td>एते ज्वलन्तः संग्रामे तेजसा शीघ्रगामिनः। <br>भवन्ति वीरस्याक्षय्या व्यूहतः समरे रिपून्   ॥04-038-048॥</td></tr>
<tr><td>ये चेमे पृथवो दीर्घाश्चन्द्रबिम्बार्धदर्शनाः। <br>एते भीमस्य निशिता रिपुक्षयकराः शराः   ॥04-038-049॥</td></tr>
<tr><td>हारिद्रवर्णा ये त्वेते हेमपुङ्खाः शिलाशिताः। <br>नकुलस्य कलापोऽयं पञ्चशार्दूललक्षणः   ॥04-038-050॥</td></tr>
<tr><td>येनासौ व्यजयत्कृत्स्नां प्रतीचीं दिशमाहवे। <br>कलापो ह्येष तस्यासीन्माद्रीपुत्रस्य धीमतः   ॥04-038-051॥</td></tr>
<tr><td>ये त्विमे भास्कराकाराः सर्वपारशवाः शराः। <br>एते चित्राः क्रियोपेताः सहदेवस्य धीमतः   ॥04-038-052॥</td></tr>
<tr><td>ये त्विमे निशिताः पीताः पृथवो दीर्घवाससः। <br>हेमपुङ्खास्त्रिपर्वाणो राज्ञ एते महाशराः   ॥04-038-053॥</td></tr>
<tr><td>यस्त्वयं सायको दीर्घः शिलीपृष्ठः शिलीमुखः। <br>अर्जुनस्यैष संग्रामे गुरुभारसहो दृढः   ॥04-038-054॥</td></tr>
<tr><td>वैयाघ्रकोशस्तु महान्भीमसेनस्य सायकः। <br>गुरुभारसहो दिव्यः शात्रवाणां भयंकरः   ॥04-038-055॥</td></tr>
<tr><td>सुफलश्चित्रकोशश्च हेमत्सरुरनुत्तमः। <br>निस्त्रिंशः कौरवस्यैष धर्मराजस्य धीमतः   ॥04-038-056॥</td></tr>
<tr><td>यस्तु पाञ्चनखे कोशे निहितश्चित्रसेवने। <br>नकुलस्यैष निस्त्रिंशो गुरुभारसहो दृढः   ॥04-038-057॥</td></tr>
<tr><td>यस्त्वयं विमलः खड्गो गव्ये कोशे समर्पितः। <br>सहदेवस्य विद्ध्येनं सर्वभारसहं दृढम्   ॥04-038-058॥</td></tr>
</table>
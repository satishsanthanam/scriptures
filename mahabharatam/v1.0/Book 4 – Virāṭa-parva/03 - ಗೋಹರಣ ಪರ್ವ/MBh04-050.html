<table border = "1"><tr><td>Verse</td></tr>
<tr><td> वैशंपायन उवाच। <br>अपयाते तु राधेये दुर्योधनपुरोगमाः। <br>अनीकेन यथास्वेन शरैरार्च्छन्त पाण्डवम्   ॥04-050-001॥</td></tr>
<tr><td>बहुधा तस्य सैन्यस्य व्यूढस्यापततः शरैः। <br>अभियानीयमाज्ञाय वैराटिरिदमब्रवीत्   ॥04-050-002॥</td></tr>
<tr><td>आस्थाय रुचिरं जिष्णो रथं सारथिना मया। <br>कतमद्यास्यसेऽनीकमुक्तो यास्याम्यहं त्वया   ॥04-050-003॥</td></tr>
<tr><td> अर्जुन उवाच। <br>लोहिताक्षमरिष्टं यं वैयाघ्रमनुपश्यसि। <br>नीलां पताकामाश्रित्य रथे तिष्ठन्तमुत्तर   ॥04-050-004॥</td></tr>
<tr><td>कृपस्यैतद्रथानीकं प्रापयस्वैतदेव माम्। <br>एतस्य दर्शयिष्यामि शीघ्रास्त्रं दृढधन्विनः   ॥04-050-005॥</td></tr>
<tr><td>कमण्डलुर्ध्वजे यस्य शातकुम्भमयः शुभः। <br>आचार्य एष वै द्रोणः सर्वशस्त्रभृतां वरः   ॥04-050-006॥</td></tr>
<tr><td>सुप्रसन्नमना वीर कुरुष्वैनं प्रदक्षिणम्। <br>अत्रैव चाविरोधेन एष धर्मः सनातनः   ॥04-050-007॥</td></tr>
<tr><td>यदि मे प्रथमं द्रोणः शरीरे प्रहरिष्यति। <br>ततोऽस्य प्रहरिष्यामि नास्य कोपो भविष्यति   ॥04-050-008॥</td></tr>
<tr><td>अस्याविदूरे तु धनुर्ध्वजाग्रे यस्य दृश्यते। <br>आचार्यस्यैष पुत्रो वै अश्वत्थामा महारथः   ॥04-050-009॥</td></tr>
<tr><td>सदा ममैष मान्यश्च सर्वशस्त्रभृतामपि। <br>एतस्य त्वं रथं प्राप्य निवर्तेथाः पुनः पुनः   ॥04-050-010॥</td></tr>
<tr><td>य एष तु रथानीके सुवर्णकवचावृतः। <br>सेनाग्र्येण तृतीयेन व्यवहार्येण तिष्ठति   ॥04-050-011॥</td></tr>
<tr><td>यस्य नागो ध्वजाग्रे वै हेमकेतनसंश्रितः। <br>धृतराष्ट्रात्मजः श्रीमानेष राजा सुयोधनः   ॥04-050-012॥</td></tr>
<tr><td>एतस्याभिमुखं वीर रथं पररथारुजः। <br>प्रापयस्वैष तेजोभिप्रमाथी युद्धदुर्मदः   ॥04-050-013॥</td></tr>
<tr><td>एष द्रोणस्य शिष्याणां शीघ्रास्त्रः प्रथमो मतः। <br>एतस्य दर्शयिष्यामि शीघ्रास्त्रं विपुलं शरैः   ॥04-050-014॥</td></tr>
<tr><td>नागकक्ष्या तु रुचिरा ध्वजाग्रे यस्य तिष्ठति। <br>एष वैकर्तनः कर्णो विदितः पूर्वमेव ते   ॥04-050-015॥</td></tr>
<tr><td>एतस्य रथमास्थाय राधेयस्य दुरात्मनः। <br>यत्तो भवेथाः संग्रामे स्पर्धत्येष मया सदा   ॥04-050-016॥</td></tr>
<tr><td>यस्तु नीलानुसारेण पञ्चतारेण केतुना। <br>हस्तावापी बृहद्धन्वा रथे तिष्ठति वीर्यवान्   ॥04-050-017॥</td></tr>
<tr><td>यस्य तारार्कचित्रोऽसौ रथे ध्वजवरः स्थितः। <br>यस्यैतत्पाण्डुरं छत्रं विमलं मूर्ध्नि तिष्ठति   ॥04-050-018॥</td></tr>
<tr><td>महतो रथवंशस्य नानाध्वजपताकिनः। <br>बलाहकाग्रे सूर्यो वा य एष प्रमुखे स्थितः   ॥04-050-019॥</td></tr>
<tr><td>हैमं चन्द्रार्कसंकाशं कवचं यस्य दृश्यते। <br>जातरूपशिरस्त्राणस्त्रासयन्निव मे मनः   ॥04-050-020॥</td></tr>
<tr><td>एष शांतनवो भीष्मः सर्वेषां नः पितामहः। <br>राजश्रियावबद्धस्तु दुर्योधनवशानुगः   ॥04-050-021॥</td></tr>
<tr><td>पश्चादेष प्रयातव्यो न मे विघ्नकरो भवेत्। <br>एतेन युध्यमानस्य यत्तः संयच्छ मे हयान्   ॥04-050-022॥</td></tr>
<tr><td>ततोऽभ्यवहदव्यग्रो वैराटिः सव्यसाचिनम्। <br>यत्रातिष्ठत्कृपो राजन्योत्स्यमानो धनंजयम्   ॥04-050-023॥</td></tr>
</table>
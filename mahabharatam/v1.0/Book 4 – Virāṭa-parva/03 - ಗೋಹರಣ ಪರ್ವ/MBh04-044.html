<table border = "1"><tr><td>Verse</td></tr>
<tr><td> कृप उवाच। <br>सदैव तव राधेय युद्धे क्रूरतरा मतिः। <br>नार्थानां प्रकृतिं वेत्थ नानुबन्धमवेक्षसे   ॥04-044-001॥</td></tr>
<tr><td>नया हि बहवः सन्ति शास्त्राण्याश्रित्य चिन्तिताः। <br>तेषां युद्धं तु पापिष्ठं वेदयन्ति पुराविदः   ॥04-044-002॥</td></tr>
<tr><td>देशकालेन संयुक्तं युद्धं विजयदं भवेत्। <br>हीनकालं तदेवेह फलवन्न भवत्युत। <br>देशे काले च विक्रान्तं कल्याणाय विधीयते   ॥04-044-003॥</td></tr>
<tr><td>आनुकूल्येन कार्याणामन्तरं संविधीयताम्। <br>भारं हि रथकारस्य न व्यवस्यन्ति पण्डिताः   ॥04-044-004॥</td></tr>
<tr><td>परिचिन्त्य तु पार्थेन संनिपातो न नः क्षमः। <br>एकः कुरूनभ्यरक्षदेकश्चाग्निमतर्पयत्   ॥04-044-005॥</td></tr>
<tr><td>एकश्च पञ्च वर्षाणि ब्रह्मचर्यमधारयत्। <br>एकः सुभद्रामारोप्य द्वैरथे कृष्णमाह्वयत्। <br>अस्मिन्नेव वने कृष्णो हृतां कृष्णामवाजयत्   ॥04-044-006॥</td></tr>
<tr><td>एकश्च पञ्च वर्षाणि शक्रादस्त्राण्यशिक्षत। <br>एकः सांयमिनीं जित्वा कुरूणामकरोद्यशः   ॥04-044-007॥</td></tr>
<tr><td>एको गन्धर्वराजानं चित्रसेनमरिंदमः। <br>विजिग्ये तरसा संख्ये सेनां चास्य सुदुर्जयाम्   ॥04-044-008॥</td></tr>
<tr><td>तथा निवातकवचाः कालखञ्जाश्च दानवाः। <br>दैवतैरप्यवध्यास्ते एकेन युधि पातिताः   ॥04-044-009॥</td></tr>
<tr><td>एकेन हि त्वया कर्ण किं नामेह कृतं पुरा। <br>एकैकेन यथा तेषां भूमिपाला वशीकृताः   ॥04-044-010॥</td></tr>
<tr><td>इन्द्रोऽपि हि न पार्थेन संयुगे योद्धुमर्हति। <br>यस्तेनाशंसते योद्धुं कर्तव्यं तस्य भेषजम्   ॥04-044-011॥</td></tr>
<tr><td>आशीविषस्य क्रुद्धस्य पाणिमुद्यम्य दक्षिणम्। <br>अविमृश्य प्रदेशिन्या दंष्ट्रामादातुमिच्छसि   ॥04-044-012॥</td></tr>
<tr><td>अथ वा कुञ्जरं मत्तमेक एव चरन्वने। <br>अनङ्कुशं समारुह्य नगरं गन्तुमिच्छसि   ॥04-044-013॥</td></tr>
<tr><td>समिद्धं पावकं वापि घृतमेदोवसाहुतम्। <br>घृताक्तश्चीरवासास्त्वं मध्येनोत्तर्तुमिच्छसि   ॥04-044-014॥</td></tr>
<tr><td>आत्मानं यः समुद्बध्य कण्ठे बद्ध्वा महाशिलाम्। <br>समुद्रं प्रतरेद्दोर्भ्यां तत्र किं नाम पौरुषम्   ॥04-044-015॥</td></tr>
<tr><td>अकृतास्त्रः कृतास्त्रं वै बलवन्तं सुदुर्बलः। <br>तादृशं कर्ण यः पार्थं योद्धुमिच्छेत्स दुर्मतिः   ॥04-044-016॥</td></tr>
<tr><td>अस्माभिरेष निकृतो वर्षाणीह त्रयोदश। <br>सिंहः पाशविनिर्मुक्तो न नः शेषं करिष्यति   ॥04-044-017॥</td></tr>
<tr><td>एकान्ते पार्थमासीनं कूपेऽग्निमिव संवृतम्। <br>अज्ञानादभ्यवस्कन्द्य प्राप्ताः स्मो भयमुत्तमम्   ॥04-044-018॥</td></tr>
<tr><td>सह युध्यामहे पार्थमागतं युद्धदुर्मदम्। <br>सैन्यास्तिष्ठन्तु संनद्धा व्यूढानीकाः प्रहारिणः   ॥04-044-019॥</td></tr>
<tr><td>द्रोणो दुर्योधनो भीष्मो भवान्द्रौणिस्तथा वयम्। <br>सर्वे युध्यामहे पार्थं कर्ण मा साहसं कृथाः   ॥04-044-020॥</td></tr>
<tr><td>वयं व्यवसितं पार्थं वज्रपाणिमिवोद्यतम्। <br>षड्रथाः प्रतियुध्येम तिष्ठेम यदि संहताः   ॥04-044-021॥</td></tr>
<tr><td>व्यूढानीकानि सैन्यानि यत्ताः परमधन्विनः। <br>युध्यामहेऽर्जुनं संख्ये दानवा वासवं यथा   ॥04-044-022॥</td></tr>
</table>
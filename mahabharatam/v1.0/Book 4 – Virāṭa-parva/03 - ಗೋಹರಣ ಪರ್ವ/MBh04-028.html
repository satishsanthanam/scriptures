<table border = "1"><tr><td>Verse</td></tr>
<tr><td> वैशंपायन उवाच। <br>ततः शारद्वतो वाक्यमित्युवाच कृपस्तदा। <br>युक्तं प्राप्तं च वृद्धेन पाण्डवान्प्रति भाषितम्   ॥04-028-001॥</td></tr>
<tr><td>धर्मार्थसहितं श्लक्ष्णं तत्त्वतश्च सहेतुमत्। <br>तत्रानुरूपं भीष्मेण ममाप्यत्र गिरं शृणु   ॥04-028-002॥</td></tr>
<tr><td>तेषां चैव गतिस्तीर्थैर्वासश्चैषां प्रचिन्त्यताम्। <br>नीतिर्विधीयतां चापि सांप्रतं या हिता भवेत्   ॥04-028-003॥</td></tr>
<tr><td>नावज्ञेयो रिपुस्तात प्राकृतोऽपि बुभूषता। <br>किं पुनः पाण्डवास्तात सर्वास्त्रकुशला रणे   ॥04-028-004॥</td></tr>
<tr><td>तस्मात्सत्रं प्रविष्टेषु पाण्डवेषु महात्मसु। <br>गूढभावेषु छन्नेषु काले चोदयमागते   ॥04-028-005॥</td></tr>
<tr><td>स्वराष्ट्रपरराष्ट्रेषु ज्ञातव्यं बलमात्मनः। <br>उदये पाण्डवानां च प्राप्ते काले न संशयः   ॥04-028-006॥</td></tr>
<tr><td>निवृत्तसमयाः पार्था महात्मानो महाबलाः। <br>महोत्साहा भविष्यन्ति पाण्डवा ह्यतितेजसः   ॥04-028-007॥</td></tr>
<tr><td>तस्माद्बलं च कोशं च नीतिश्चापि विधीयताम्। <br>यथा कालोदये प्राप्ते सम्यक्तैः संदधामहे   ॥04-028-008॥</td></tr>
<tr><td>तात मन्यामि तत्सर्वं बुध्यस्व बलमात्मनः। <br>नियतं सर्वमित्रेषु बलवत्स्वबलेषु च   ॥04-028-009॥</td></tr>
<tr><td>उच्चावचं बलं ज्ञात्वा मध्यस्थं चापि भारत। <br>प्रहृष्टमप्रहृष्टं च संदधाम तथा परैः   ॥04-028-010॥</td></tr>
<tr><td>साम्ना भेदेन दानेन दण्डेन बलिकर्मणा। <br>न्यायेनानम्य च परान्बलाच्चानम्य दुर्बलान्   ॥04-028-011॥</td></tr>
<tr><td>सान्त्वयित्वा च मित्राणि बलं चाभाष्यतां सुखम्। <br>सकोशबलसंवृद्धः सम्यक्सिद्धिमवाप्स्यसि   ॥04-028-012॥</td></tr>
<tr><td>योत्स्यसे चापि बलिभिररिभिः प्रत्युपस्थितैः। <br>अन्यैस्त्वं पाण्डवैर्वापि हीनस्वबलवाहनैः   ॥04-028-013॥</td></tr>
<tr><td>एवं सर्वं विनिश्चित्य व्यवसायं स्वधर्मतः। <br>यथाकालं मनुष्येन्द्र चिरं सुखमवाप्स्यसि   ॥04-028-014॥</td></tr>
</table>
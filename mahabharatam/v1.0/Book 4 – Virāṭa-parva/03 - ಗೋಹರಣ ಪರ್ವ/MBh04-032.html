<table border = "1"><tr><td>Verse</td></tr>
<tr><td> वैशंपायन उवाच। <br>तमसाभिप्लुते लोके रजसा चैव भारत। <br>व्यतिष्ठन्वै मुहूर्तं तु व्यूढानीकाः प्रहारिणः   ॥04-032-001॥</td></tr>
<tr><td>ततोऽन्धकारं प्रणुदन्नुदतिष्ठत चन्द्रमाः। <br>कुर्वाणो विमलां रात्रिं नन्दयन्क्षत्रियान्युधि   ॥04-032-002॥</td></tr>
<tr><td>ततः प्रकाशमासाद्य पुनर्युद्धमवर्तत। <br>घोररूपं ततस्ते स्म नावेक्षन्त परस्परम्   ॥04-032-003॥</td></tr>
<tr><td>ततः सुशर्मा त्रैगर्तः सह भ्रात्रा यवीयसा। <br>अभ्यद्रवन्मत्स्यराजं रथव्रातेन सर्वशः   ॥04-032-004॥</td></tr>
<tr><td>ततो रथाभ्यां प्रस्कन्द्य भ्रातरौ क्षत्रियर्षभौ। <br>गदापाणी सुसंरब्धौ समभ्यद्रवतां हयान्   ॥04-032-005॥</td></tr>
<tr><td>तथैव तेषां तु बलानि तानि; क्रुद्धान्यथान्योन्यमभिद्रवन्ति। <br>गदासिखड्गैश्च परश्वधैश्च; प्रासैश्च तीक्ष्णाग्रसुपीतधारैः   ॥04-032-006॥</td></tr>
<tr><td>बलं तु मत्स्यस्य बलेन राजा; सर्वं त्रिगर्ताधिपतिः सुशर्मा। <br>प्रमथ्य जित्वा च प्रसह्य मत्स्यं; विराटमोजस्विनमभ्यधावत्   ॥04-032-007॥</td></tr>
<tr><td>तौ निहत्य पृथग्धुर्यावुभौ च पार्ष्णिसारथी। <br>विरथं मत्स्यराजानं जीवग्राहमगृह्णताम्   ॥04-032-008॥</td></tr>
<tr><td>तमुन्मथ्य सुशर्मा तु रुदतीं वधुकामिव। <br>स्यन्दनं स्वं समारोप्य प्रययौ शीघ्रवाहनः   ॥04-032-009॥</td></tr>
<tr><td>तस्मिन्गृहीते विरथे विराटे बलवत्तरे। <br>प्राद्रवन्त भयान्मत्स्यास्त्रिगर्तैरर्दिता भृशम्   ॥04-032-010॥</td></tr>
<tr><td>तेषु संत्रास्यमानेषु कुन्तीपुत्रो युधिष्ठिरः। <br>अभ्यभाषन्महाबाहुं भीमसेनमरिंदमम्   ॥04-032-011॥</td></tr>
<tr><td>मत्स्यराजः परामृष्टस्त्रिगर्तेन सुशर्मणा। <br>तं मोक्षय महाबाहो न गच्छेद्द्विषतां वशम्   ॥04-032-012॥</td></tr>
<tr><td>उषिताः स्मः सुखं सर्वे सर्वकामैः सुपूजिताः। <br>भीमसेन त्वया कार्या तस्य वासस्य निष्कृतिः   ॥04-032-013॥</td></tr>
<tr><td> भीमसेन उवाच। <br>अहमेनं परित्रास्ये शासनात्तव पार्थिव। <br>पश्य मे सुमहत्कर्म युध्यतः सह शत्रुभिः   ॥04-032-014॥</td></tr>
<tr><td>स्वबाहुबलमाश्रित्य तिष्ठ त्वं भ्रातृभिः सह। <br>एकान्तमाश्रितो राजन्पश्य मेऽद्य पराक्रमम्   ॥04-032-015॥</td></tr>
<tr><td>सुस्कन्धोऽयं महावृक्षो गदारूप इव स्थितः। <br>एनमेव समारुज्य द्रावयिष्यामि शात्रवान्   ॥04-032-016॥</td></tr>
<tr><td> वैशंपायन उवाच। <br>तं मत्तमिव मातङ्गं वीक्षमाणं वनस्पतिम्। <br>अब्रवीद्भ्रातरं वीरं धर्मराजो युधिष्ठिरः   ॥04-032-017॥</td></tr>
<tr><td>मा भीम साहसं कार्षीस्तिष्ठत्वेष वनस्पतिः। <br>मा त्वा वृक्षेण कर्माणि कुर्वाणमतिमानुषम्। <br>जनाः समवबुध्येरन्भीमोऽयमिति भारत   ॥04-032-018॥</td></tr>
<tr><td>अन्यदेवायुधं किंचित्प्रतिपद्यस्व मानुषम्। <br>चापं वा यदि वा शक्तिं निस्त्रिंशं वा परश्वधम्   ॥04-032-019॥</td></tr>
<tr><td>यदेव मानुषं भीम भवेदन्यैरलक्षितम्। <br>तदेवायुधमादाय मोक्षयाशु महीपतिम्   ॥04-032-020॥</td></tr>
<tr><td>यमौ च चक्ररक्षौ ते भवितारौ महाबलौ। <br>व्यूहतः समरे तात मत्स्यराजं परीप्सतः   ॥04-032-021॥</td></tr>
<tr><td>ततः समस्तास्ते सर्वे तुरगानभ्यचोदयन्। <br>दिव्यमस्त्रं विकुर्वाणास्त्रिगर्तान्प्रत्यमर्षणाः   ॥04-032-022॥</td></tr>
<tr><td>तान्निवृत्तरथान्दृष्ट्वा पाण्डवान्सा महाचमूः। <br>वैराटी परमक्रुद्धा युयुधे परमाद्भुतम्   ॥04-032-023॥</td></tr>
<tr><td>सहस्रं न्यवधीत्तत्र कुन्तीपुत्रो युधिष्ठिरः। <br>भीमः सप्तशतान्योधान्परलोकमदर्शयत्। <br>नकुलश्चापि सप्तैव शतानि प्राहिणोच्छरैः   ॥04-032-024॥</td></tr>
<tr><td>शतानि त्रीणि शूराणां सहदेवः प्रतापवान्। <br>युधिष्ठिरसमादिष्टो निजघ्ने पुरुषर्षभः। <br>भित्त्वा तां महतीं सेनां त्रिगर्तानां नरर्षभ   ॥04-032-025॥</td></tr>
<tr><td>ततो युधिष्ठिरो राजा त्वरमाणो महारथः। <br>अभिद्रुत्य सुशर्माणं शरैरभ्यतुदद्भृशम्   ॥04-032-026॥</td></tr>
<tr><td>सुशर्मापि सुसंक्रुद्धस्त्वरमाणो युधिष्ठिरम्। <br>अविध्यन्नवभिर्बाणैश्चतुर्भिश्चतुरो हयान्   ॥04-032-027॥</td></tr>
<tr><td>ततो राजन्नाशुकारी कुन्तीपुत्रो वृकोदरः। <br>समासाद्य सुशर्माणमश्वानस्य व्यपोथयत्   ॥04-032-028॥</td></tr>
<tr><td>पृष्ठगोपौ च तस्याथ हत्वा परमसायकैः। <br>अथास्य सारथिं क्रुद्धो रथोपस्थादपाहरत्   ॥04-032-029॥</td></tr>
<tr><td>चक्ररक्षश्च शूरश्च शोणाश्वो नाम विश्रुतः। <br>स भयाद्द्वैरथं दृष्ट्वा त्रैगर्तं प्राजहत्तदा   ॥04-032-030॥</td></tr>
<tr><td>ततो विराटः प्रस्कन्द्य रथादथ सुशर्मणः। <br>गदामस्य परामृश्य तमेवाजघ्निवान्बली। <br>स चचार गदापाणिर्वृद्धोऽपि तरुणो यथा   ॥04-032-031॥</td></tr>
<tr><td>भीमस्तु भीमसंकाशो रथात्प्रस्कन्द्य कुण्डली। <br>त्रिगर्तराजमादत्त सिंहः क्षुद्रमृगं यथा   ॥04-032-032॥</td></tr>
<tr><td>तस्मिन्गृहीते विरथे त्रिगर्तानां महारथे। <br>अभज्यत बलं सर्वं त्रैगर्तं तद्भयातुरम्   ॥04-032-033॥</td></tr>
<tr><td>निवर्त्य गास्ततः सर्वाः पाण्डुपुत्रा महाबलाः। <br>अवजित्य सुशर्माणं धनं चादाय सर्वशः   ॥04-032-034॥</td></tr>
<tr><td>स्वबाहुबलसंपन्ना ह्रीनिषेधा यतव्रताः। <br>संग्रामशिरसो मध्ये तां रात्रिं सुखिनोऽवसन्   ॥04-032-035॥</td></tr>
<tr><td>ततो विराटः कौन्तेयानतिमानुषविक्रमान्। <br>अर्चयामास वित्तेन मानेन च महारथान्   ॥04-032-036॥</td></tr>
<tr><td> विराट उवाच। <br>यथैव मम रत्नानि युष्माकं तानि वै तथा। <br>कार्यं कुरुत तैः सर्वे यथाकामं यथासुखम्   ॥04-032-037॥</td></tr>
<tr><td>ददान्यलंकृताः कन्या वसूनि विविधानि च। <br>मनसश्चाप्यभिप्रेतं यद्वः शत्रुनिबर्हणाः   ॥04-032-038॥</td></tr>
<tr><td>युष्माकं विक्रमादद्य मुक्तोऽहं स्वस्तिमानिह। <br>तस्माद्भवन्तो मत्स्यानामीश्वराः सर्व एव हि   ॥04-032-039॥</td></tr>
<tr><td> वैशंपायन उवाच। <br>तथाभिवादिनं मत्स्यं कौरवेयाः पृथक्पृथक्। <br>ऊचुः प्राञ्जलयः सर्वे युधिष्ठिरपुरोगमाः   ॥04-032-040॥</td></tr>
<tr><td>प्रतिनन्दाम ते वाक्यं सर्वं चैव विशां पते। <br>एतेनैव प्रतीताः स्मो यत्त्वं मुक्तोऽद्य शत्रुभिः   ॥04-032-041॥</td></tr>
<tr><td>अथाब्रवीत्प्रीतमना मत्स्यराजो युधिष्ठिरम्। <br>पुनरेव महाबाहुर्विराटो राजसत्तमः। <br>एहि त्वामभिषेक्ष्यामि मत्स्यराजोऽस्तु नो भवान्   ॥04-032-042॥</td></tr>
<tr><td>मनसश्चाप्यभिप्रेतं यत्ते शत्रुनिबर्हण। <br>तत्तेऽहं संप्रदास्यामि सर्वमर्हति नो भवान्   ॥04-032-043॥</td></tr>
<tr><td>रत्नानि गाः सुवर्णं च मणिमुक्तमथापि वा। <br>वैयाघ्रपद्य विप्रेन्द्र सर्वथैव नमोऽस्तु ते   ॥04-032-044॥</td></tr>
<tr><td>त्वत्कृते ह्यद्य पश्यामि राज्यमात्मानमेव च। <br>यतश्च जातः संरम्भः स च शत्रुर्वशं गतः   ॥04-032-045॥</td></tr>
<tr><td>ततो युधिष्ठिरो मत्स्यं पुनरेवाभ्यभाषत। <br>प्रतिनन्दामि ते वाक्यं मनोज्ञं मत्स्य भाषसे   ॥04-032-046॥</td></tr>
<tr><td>आनृशंस्यपरो नित्यं सुसुखः सततं भव। <br>गच्छन्तु दूतास्त्वरितं नगरं तव पार्थिव। <br>सुहृदां प्रियमाख्यातुं घोषयन्तु च ते जयम्   ॥04-032-047॥</td></tr>
<tr><td>ततस्तद्वचनान्मत्स्यो दूतान्राजा समादिशत्। <br>आचक्षध्वं पुरं गत्वा संग्रामे विजयं मम   ॥04-032-048॥</td></tr>
<tr><td>कुमाराः समलंकृत्य पर्यागच्छन्तु मे पुरात्। <br>वादित्राणि च सर्वाणि गणिकाश्च स्वलंकृताः   ॥04-032-049॥</td></tr>
<tr><td>ते गत्वा केवलां रात्रिमथ सूर्योदयं प्रति। <br>विराटस्य पुराभ्याशे दूता जयमघोषयन्   ॥04-032-050॥</td></tr>
</table>
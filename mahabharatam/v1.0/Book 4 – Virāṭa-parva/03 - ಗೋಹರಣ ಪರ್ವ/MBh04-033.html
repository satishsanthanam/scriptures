<table border = "1"><tr><td>Verse</td></tr>
<tr><td> वैशंपायन उवाच। <br>याते त्रिगर्तं मत्स्ये तु पशूंस्तान्स्वान्परीप्सति। <br>दुर्योधनः सहामात्यो विराटमुपयादथ   ॥04-033-001॥</td></tr>
<tr><td>भीष्मो द्रोणश्च कर्णश्च कृपश्च परमास्त्रवित्। <br>द्रौणिश्च सौबलश्चैव तथा दुःशासनः प्रभुः   ॥04-033-002॥</td></tr>
<tr><td>विविंशतिर्विकर्णश्च चित्रसेनश्च वीर्यवान्। <br>दुर्मुखो दुःसहश्चैव ये चैवान्ये महारथाः   ॥04-033-003॥</td></tr>
<tr><td>एते मत्स्यानुपागम्य विराटस्य महीपतेः। <br>घोषान्विद्राव्य तरसा गोधनं जह्रुरोजसा   ॥04-033-004॥</td></tr>
<tr><td>षष्टिं गवां सहस्राणि कुरवः कालयन्ति ते। <br>महता रथवंशेन परिवार्य समन्ततः   ॥04-033-005॥</td></tr>
<tr><td>गोपालानां तु घोषेषु हन्यतां तैर्महारथैः। <br>आरावः सुमहानासीत्संप्रहारे भयंकरे   ॥04-033-006॥</td></tr>
<tr><td>गवाध्यक्षस्तु संत्रस्तो रथमास्थाय सत्वरः। <br>जगाम नगरायैव परिक्रोशंस्तदार्तवत्   ॥04-033-007॥</td></tr>
<tr><td>स प्रविश्य पुरं राज्ञो नृपवेश्माभ्ययात्ततः। <br>अवतीर्य रथात्तूर्णमाख्यातुं प्रविवेश ह   ॥04-033-008॥</td></tr>
<tr><td>दृष्ट्वा भूमिंजयं नाम पुत्रं मत्स्यस्य मानिनम्। <br>तस्मै तत्सर्वमाचष्ट राष्ट्रस्य पशुकर्षणम्   ॥04-033-009॥</td></tr>
<tr><td>षष्टिं गवां सहस्राणि कुरवः कालयन्ति ते। <br>तद्विजेतुं समुत्तिष्ठ गोधनं राष्ट्रवर्धनम्   ॥04-033-010॥</td></tr>
<tr><td>राजपुत्र हितप्रेप्सुः क्षिप्रं निर्याहि वै स्वयम्। <br>त्वां हि मत्स्यो महीपालः शून्यपालमिहाकरोत्   ॥04-033-011॥</td></tr>
<tr><td>त्वया परिषदो मध्ये श्लाघते स नराधिपः। <br>पुत्रो ममानुरूपश्च शूरश्चेति कुलोद्वहः   ॥04-033-012॥</td></tr>
<tr><td>इष्वस्त्रे निपुणो योधः सदा वीरश्च मे सुतः। <br>तस्य तत्सत्यमेवास्तु मनुष्येन्द्रस्य भाषितम्   ॥04-033-013॥</td></tr>
<tr><td>आवर्तय कुरूञ्जित्वा पशून्पशुमतां वर। <br>निर्दहैषामनीकानि भीमेन शरतेजसा   ॥04-033-014॥</td></tr>
<tr><td>धनुश्च्युतै रुक्मपुङ्खैः शरैः संनतपर्वभिः। <br>द्विषतां भिन्ध्यनीकानि गजानामिव यूथपः   ॥04-033-015॥</td></tr>
<tr><td>पाशोपधानां ज्यातन्त्रीं चापदण्डां महास्वनाम्। <br>शरवर्णां धनुर्वीणां शत्रुमध्ये प्रवादय   ॥04-033-016॥</td></tr>
<tr><td>श्वेता रजतसंकाशा रथे युज्यन्तु ते हयाः। <br>ध्वजं च सिंहं सौवर्णमुच्छ्रयन्तु तवाभिभोः   ॥04-033-017॥</td></tr>
<tr><td>रुक्मपुङ्खाः प्रसन्नाग्रा मुक्ता हस्तवता त्वया। <br>छादयन्तु शराः सूर्यं राज्ञामायुर्निरोधिनः   ॥04-033-018॥</td></tr>
<tr><td>रणे जित्वा कुरून्सर्वान्वज्रपाणिरिवासुरान्। <br>यशो महदवाप्य त्वं प्रविशेदं पुरं पुनः   ॥04-033-019॥</td></tr>
<tr><td>त्वं हि राष्ट्रस्य परमा गतिर्मत्स्यपतेः सुतः। <br>गतिमन्तो भवन्त्वद्य सर्वे विषयवासिनः   ॥04-033-020॥</td></tr>
<tr><td>स्त्रीमध्य उक्तस्तेनासौ तद्वाक्यमभयंकरम्। <br>अन्तःपुरे श्लाघमान इदं वचनमब्रवीत्   ॥04-033-021॥</td></tr>
</table>
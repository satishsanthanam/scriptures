<table border = "1"><tr><td>Verse</td></tr>
<tr><td> वैशंपायन उवाच। <br>स राजधान्या निर्याय वैराटिः पृथिवींजयः। <br>प्रयाहीत्यब्रवीत्सूतं यत्र ते कुरवो गताः   ॥04-036-001॥</td></tr>
<tr><td>समवेतान्कुरून्यावज्जिगीषूनवजित्य वै। <br>गाश्चैषां क्षिप्रमादाय पुनरायामि स्वं पुरम्   ॥04-036-002॥</td></tr>
<tr><td>ततस्तांश्चोदयामास सदश्वान्पाण्डुनन्दनः। <br>ते हया नरसिंहेन चोदिता वातरंहसः। <br>आलिखन्त इवाकाशमूहुः काञ्चनमालिनः   ॥04-036-003॥</td></tr>
<tr><td>नातिदूरमथो यात्वा मत्स्यपुत्रधनंजयौ। <br>अवेक्षेताममित्रघ्नौ कुरूणां बलिनां बलम्। <br>श्मशानमभितो गत्वा आससाद कुरूनथ   ॥04-036-004॥</td></tr>
<tr><td>तदनीकं महत्तेषां विबभौ सागरस्वनम्। <br>सर्पमाणमिवाकाशे वनं बहुलपादपम्   ॥04-036-005॥</td></tr>
<tr><td>ददृशे पार्थिवो रेणुर्जनितस्तेन सर्पता। <br>दृष्टिप्रणाशो भूतानां दिवस्पृङ्नरसत्तम   ॥04-036-006॥</td></tr>
<tr><td>तदनीकं महद्दृष्ट्वा गजाश्वरथसंकुलम्। <br>कर्णदुर्योधनकृपैर्गुप्तं शांतनवेन च   ॥04-036-007॥</td></tr>
<tr><td>द्रोणेन च सपुत्रेण महेष्वासेन धीमता। <br>हृष्टरोमा भयोद्विग्नः पार्थं वैराटिरब्रवीत्   ॥04-036-008॥</td></tr>
<tr><td>नोत्सहे कुरुभिर्योद्धुं रोमहर्षं हि पश्य मे। <br>बहुप्रवीरमत्युग्रं देवैरपि दुरासदम्। <br>प्रतियोद्धुं न शक्ष्यामि कुरुसैन्यमनन्तकम्   ॥04-036-009॥</td></tr>
<tr><td>नाशंसे भारतीं सेनां प्रवेष्टुं भीमकार्मुकाम्। <br>रथनागाश्वकलिलां पत्तिध्वजसमाकुलाम्। <br>दृष्ट्वैव हि परानाजावात्मा प्रव्यथतीव मे   ॥04-036-010॥</td></tr>
<tr><td>यत्र द्रोणश्च भीष्मश्च कृपः कर्णो विविंशतिः। <br>अश्वत्थामा विकर्णश्च सोमदत्तोऽथ बाह्लिकः   ॥04-036-011॥</td></tr>
<tr><td>दुर्योधनस्तथा वीरो राजा च रथिनां वरः। <br>द्युतिमन्तो महेष्वासाः सर्वे युद्धविशारदाः   ॥04-036-012॥</td></tr>
<tr><td>दृष्ट्वैव हि कुरूनेतान्व्यूढानीकान्प्रहारिणः। <br>हृषितानि च रोमाणि कश्मलं चागतं मम   ॥04-036-013॥</td></tr>
<tr><td> वैशंपायन उवाच। <br>अवियातो वियातस्य मौर्ख्याद्धूर्तस्य पश्यतः। <br>परिदेवयते मन्दः सकाशे सव्यसाचिनः   ॥04-036-014॥</td></tr>
<tr><td>त्रिगर्तान्मे पिता यातः शून्ये संप्रणिधाय माम्। <br>सर्वां सेनामुपादाय न मे सन्तीह सैनिकाः   ॥04-036-015॥</td></tr>
<tr><td>सोऽहमेको बहून्बालः कृतास्त्रानकृतश्रमः। <br>प्रतियोद्धुं न शक्ष्यामि निवर्तस्व बृहन्नडे   ॥04-036-016॥</td></tr>
<tr><td> अर्जुन उवाच। <br>भयेन दीनरूपोऽसि द्विषतां हर्षवर्धनः। <br>न च तावत्कृतं किंचित्परैः कर्म रणाजिरे   ॥04-036-017॥</td></tr>
<tr><td>स्वयमेव च मामात्थ वह मां कौरवान्प्रति। <br>सोऽहं त्वां तत्र नेष्यामि यत्रैते बहुला ध्वजाः   ॥04-036-018॥</td></tr>
<tr><td>मध्यमामिषगृध्राणां कुरूणामाततायिनाम्। <br>नेष्यामि त्वां महाबाहो पृथिव्यामपि युध्यताम्   ॥04-036-019॥</td></tr>
<tr><td>तथा स्त्रीषु प्रतिश्रुत्य पौरुषं पुरुषेषु च। <br>कत्थमानोऽभिनिर्याय किमर्थं न युयुत्ससे   ॥04-036-020॥</td></tr>
<tr><td>न चेद्विजित्य गास्तास्त्वं गृहान्वै प्रतियास्यसि। <br>प्रहसिष्यन्ति वीर त्वां नरा नार्यश्च संगताः   ॥04-036-021॥</td></tr>
<tr><td>अहमप्यत्र सैरन्ध्र्या स्तुतः सारथ्यकर्मणि। <br>न हि शक्ष्याम्यनिर्जित्य गाः प्रयातुं पुरं प्रति   ॥04-036-022॥</td></tr>
<tr><td>स्तोत्रेण चैव सैरन्ध्र्यास्तव वाक्येन तेन च। <br>कथं न युध्येयमहं कुरून्सर्वान्स्थिरो भव   ॥04-036-023॥</td></tr>
<tr><td> उत्तर उवाच। <br>कामं हरन्तु मत्स्यानां भूयांसं कुरवो धनम्। <br>प्रहसन्तु च मां नार्यो नरा वापि बृहन्नडे   ॥04-036-024॥</td></tr>
<tr><td> वैशंपायन उवाच। <br>इत्युक्त्वा प्राद्रवद्भीतो रथात्प्रस्कन्द्य कुण्डली। <br>त्यक्त्वा मानं स मन्दात्मा विसृज्य सशरं धनुः   ॥04-036-025॥</td></tr>
<tr><td> बृहन्नडोवाच। <br>नैष पूर्वैः स्मृतो धर्मः क्षत्रियस्य पलायनम्। <br>श्रेयस्ते मरणं युद्धे न भीतस्य पलायनम्   ॥04-036-026॥</td></tr>
<tr><td> वैशंपायन उवाच। <br>एवमुक्त्वा तु कौन्तेयः सोऽवप्लुत्य रथोत्तमात्। <br>तमन्वधावद्धावन्तं राजपुत्रं धनंजयः। <br>दीर्घां वेणीं विधुन्वानः साधु रक्ते च वाससी   ॥04-036-027॥</td></tr>
<tr><td>विधूय वेणीं धावन्तमजानन्तोऽर्जुनं तदा। <br>सैनिकाः प्राहसन्केचित्तथारूपमवेक्ष्य तम्   ॥04-036-028॥</td></tr>
<tr><td>तं शीघ्रमभिधावन्तं संप्रेक्ष्य कुरवोऽब्रुवन्। <br>क एष वेषप्रच्छन्नो भस्मनेव हुताशनः   ॥04-036-029॥</td></tr>
<tr><td>किंचिदस्य यथा पुंसः किंचिदस्य यथा स्त्रियः। <br>सारूप्यमर्जुनस्येव क्लीबरूपं बिभर्ति च   ॥04-036-030॥</td></tr>
<tr><td>तदेवैतच्छिरोग्रीवं तौ बाहू परिघोपमौ। <br>तद्वदेवास्य विक्रान्तं नायमन्यो धनंजयात्   ॥04-036-031॥</td></tr>
<tr><td>अमरेष्विव देवेन्द्रो मानुषेषु धनंजयः। <br>एकः कोऽस्मानुपायायादन्यो लोके धनंजयात्   ॥04-036-032॥</td></tr>
<tr><td>एकः पुत्रो विराटस्य शून्ये संनिहितः पुरे। <br>स एष किल निर्यातो बालभावान्न पौरुषात्   ॥04-036-033॥</td></tr>
<tr><td>सत्रेण नूनं छन्नं हि चरन्तं पार्थमर्जुनम्। <br>उत्तरः सारथिं कृत्वा निर्यातो नगराद्बहिः   ॥04-036-034॥</td></tr>
<tr><td>स नो मन्ये ध्वजान्दृष्ट्वा भीत एष पलायति। <br>तं नूनमेष धावन्तं जिघृक्षति धनंजयः   ॥04-036-035॥</td></tr>
<tr><td>इति स्म कुरवः सर्वे विमृशन्तः पृथक्पृथक्। <br>न च व्यवसितुं किंचिदुत्तरं शक्नुवन्ति ते। <br>छन्नं तथा तं सत्रेण पाण्डवं प्रेक्ष्य भारत   ॥04-036-036॥</td></tr>
<tr><td>उत्तरं तु प्रधावन्तमनुद्रुत्य धनंजयः। <br>गत्वा पदशतं तूर्णं केशपक्षे परामृशत्   ॥04-036-037॥</td></tr>
<tr><td>सोऽर्जुनेन परामृष्टः पर्यदेवयदार्तवत्। <br>बहुलं कृपणं चैव विराटस्य सुतस्तदा   ॥04-036-038॥</td></tr>
<tr><td>शातकुम्भस्य शुद्धस्य शतं निष्कान्ददामि ते। <br>मणीनष्टौ च वैडूर्यान्हेमबद्धान्महाप्रभान्   ॥04-036-039॥</td></tr>
<tr><td>हेमदण्डप्रतिच्छन्नं रथं युक्तं च सुव्रजैः। <br>मत्तांश्च दश मातङ्गान्मुञ्च मां त्वं बृहन्नडे   ॥04-036-040॥</td></tr>
<tr><td> वैशंपायन उवाच। <br>एवमादीनि वाक्यानि विलपन्तमचेतसम्। <br>प्रहस्य पुरुषव्याघ्रो रथस्यान्तिकमानयत्   ॥04-036-041॥</td></tr>
<tr><td>अथैनमब्रवीत्पार्थो भयार्तं नष्टचेतसम्। <br>यदि नोत्सहसे योद्धुं शत्रुभिः शत्रुकर्शन। <br>एहि मे त्वं हयान्यच्छ युध्यमानस्य शत्रुभिः   ॥04-036-042॥</td></tr>
<tr><td>प्रयाह्येतद्रथानीकं मद्बाहुबलरक्षितः। <br>अप्रधृष्यतमं घोरं गुप्तं वीरैर्महारथैः   ॥04-036-043॥</td></tr>
<tr><td>मा भैस्त्वं राजपुत्राग्र्य क्षत्रियोऽसि परंतप। <br>अहं वै कुरुभिर्योत्स्याम्यवजेष्यामि ते पशून्   ॥04-036-044॥</td></tr>
<tr><td>प्रविश्यैतद्रथानीकमप्रधृष्यं दुरासदम्। <br>यन्ता भूस्त्वं नरश्रेष्ठ योत्स्येऽहं कुरुभिः सह   ॥04-036-045॥</td></tr>
<tr><td>एवं ब्रुवाणो बीभत्सुर्वैराटिमपराजितः। <br>समाश्वास्य मुहूर्तं तमुत्तरं भरतर्षभ   ॥04-036-046॥</td></tr>
<tr><td>तत एनं विचेष्टन्तमकामं भयपीडितम्। <br>रथमारोपयामास पार्थः प्रहरतां वरः   ॥04-036-047॥</td></tr>
</table>
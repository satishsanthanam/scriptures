<table border = "1"><tr><td>Verse</td></tr>
<tr><td> वैशंपायन उवाच। <br>तं पार्थः प्रतिजग्राह वायुवेगमिवोद्धतम्। <br>शरजालेन महता वर्षमाणमिवाम्बुदम्   ॥04-054-001॥</td></tr>
<tr><td>तयोर्देवासुरसमः संनिपातो महानभूत्। <br>किरतोः शरजालानि वृत्रवासवयोरिव   ॥04-054-002॥</td></tr>
<tr><td>न स्म सूर्यस्तदा भाति न च वाति समीरणः। <br>शरगाढे कृते व्योम्नि छायाभूते समन्ततः   ॥04-054-003॥</td></tr>
<tr><td>महांश्चटचटाशब्दो योधयोर्हन्यमानयोः। <br>दह्यतामिव वेणूनामासीत्परपुरंजय   ॥04-054-004॥</td></tr>
<tr><td>हयानस्यार्जुनः सर्वान्कृतवानल्पजीवितान्। <br>स राजन्न प्रजानाति दिशं कांचन मोहितः   ॥04-054-005॥</td></tr>
<tr><td>ततो द्रौणिर्महावीर्यः पार्थस्य विचरिष्यतः। <br>विवरं सूक्ष्ममालोक्य ज्यां चिच्छेद क्षुरेण ह। <br>तदस्यापूजयन्देवाः कर्म दृष्ट्वातिमानुषम्   ॥04-054-006॥</td></tr>
<tr><td>ततो द्रौणिर्धनूंष्यष्टौ व्यपक्रम्य नरर्षभम्। <br>पुनरभ्याहनत्पार्थं हृदये कङ्कपत्रिभिः   ॥04-054-007॥</td></tr>
<tr><td>ततः पार्थो महाबाहुः प्रहस्य स्वनवत्तदा। <br>योजयामास नवया मौर्व्या गाण्डीवमोजसा   ॥04-054-008॥</td></tr>
<tr><td>ततोऽर्धचन्द्रमावृत्य तेन पार्थः समागमत्। <br>वारणेनेव मत्तेन मत्तो वारणयूथपः   ॥04-054-009॥</td></tr>
<tr><td>ततः प्रववृते युद्धं पृथिव्यामेकवीरयोः। <br>रणमध्ये द्वयोरेव सुमहल्लोमहर्षणम्   ॥04-054-010॥</td></tr>
<tr><td>तौ वीरौ कुरवः सर्वे ददृशुर्विस्मयान्विताः। <br>युध्यमानौ महात्मानौ यूथपाविव संगतौ   ॥04-054-011॥</td></tr>
<tr><td>तौ समाजघ्नतुर्वीरावन्योन्यं पुरुषर्षभौ। <br>शरैराशीविषाकारैर्ज्वलद्भिरिव पन्नगैः   ॥04-054-012॥</td></tr>
<tr><td>अक्षय्याविषुधी दिव्यौ पाण्डवस्य महात्मनः। <br>तेन पार्थो रणे शूरस्तस्थौ गिरिरिवाचलः   ॥04-054-013॥</td></tr>
<tr><td>अश्वत्थाम्नः पुनर्बाणाः क्षिप्रमभ्यस्यतो रणे। <br>जग्मुः परिक्षयं शीघ्रमभूत्तेनाधिकोऽर्जुनः   ॥04-054-014॥</td></tr>
<tr><td>ततः कर्णो महच्चापं विकृष्याभ्यधिकं रुषा। <br>अवाक्षिपत्ततः शब्दो हाहाकारो महानभूत्   ॥04-054-015॥</td></tr>
<tr><td>तत्र चक्षुर्दधे पार्थो यत्र विस्फार्यते धनुः। <br>ददर्श तत्र राधेयं तस्य कोपोऽत्यवीवृधत्   ॥04-054-016॥</td></tr>
<tr><td>स रोषवशमापन्नः कर्णमेव जिघांसया। <br>अवैक्षत विवृत्ताभ्यां नेत्राभ्यां कुरुपुंगवः   ॥04-054-017॥</td></tr>
<tr><td>तथा तु विमुखे पार्थे द्रोणपुत्रस्य सायकान्। <br>त्वरिताः पुरुषा राजन्नुपाजह्रुः सहस्रशः   ॥04-054-018॥</td></tr>
<tr><td>उत्सृज्य च महाबाहुर्द्रोणपुत्रं धनंजयः। <br>अभिदुद्राव सहसा कर्णमेव सपत्नजित्   ॥04-054-019॥</td></tr>
<tr><td>तमभिद्रुत्य कौन्तेयः क्रोधसंरक्तलोचनः। <br>कामयन्द्वैरथे युद्धमिदं वचनमब्रवीत्   ॥04-054-020॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>स शत्रुसेनां तरसा प्रणुद्य; गास्ता विजित्याथ धनुर्धराग्र्यः। <br>दुर्योधनायाभिमुखं प्रयातो; भूयोऽर्जुनः प्रियमाजौ चिकीर्षन्   ॥04-049-001॥</td></tr>
<tr><td>गोषु प्रयातासु जवेन मत्स्या;न्किरीटिनं कृतकार्यं च मत्वा। <br>दुर्योधनायाभिमुखं प्रयान्तं; कुरुप्रवीराः सहसाभिपेतुः   ॥04-049-002॥</td></tr>
<tr><td>तेषामनीकानि बहूनि गाढं; व्यूढानि दृष्ट्वा बहुलध्वजानि। <br>मत्स्यस्य पुत्रं द्विषतां निहन्ता; वैराटिमामन्त्र्य ततोऽभ्युवाच   ॥04-049-003॥</td></tr>
<tr><td>एतेन तूर्णं प्रतिपादयेमा;ञ्श्वेतान्हयान्काञ्चनरश्मियोक्त्रान्। <br>जवेन सर्वेण कुरु प्रयत्न;मासादयैतद्रथसिंहवृन्दम्   ॥04-049-004॥</td></tr>
<tr><td>गजो गजेनेव मया दुरात्मा; यो योद्धुमाकाङ्क्षति सूतपुत्रः। <br>तमेव मां प्रापय राजपुत्र; दुर्योधनापाश्रयजातदर्पम्   ॥04-049-005॥</td></tr>
<tr><td>स तैर्हयैर्वातजवैर्बृहद्भिः; पुत्रो विराटस्य सुवर्णकक्ष्यैः। <br>विध्वंसयंस्तद्रथिनामनीकं; ततोऽवहत्पाण्डवमाजिमध्ये   ॥04-049-006॥</td></tr>
<tr><td>तं चित्रसेनो विशिखैर्विपाठैः; संग्रामजिच्छत्रुसहो जयश्च। <br>प्रत्युद्ययुर्भारतमापतन्तं; महारथाः कर्णमभीप्समानाः   ॥04-049-007॥</td></tr>
<tr><td>ततः स तेषां पुरुषप्रवीरः; शरासनार्चिः शरवेगतापः। <br>व्रातान्रथानामदहत्स मन्यु;र्वनं यथाग्निः कुरुपुंगवानाम्   ॥04-049-008॥</td></tr>
<tr><td>तस्मिंस्तु युद्धे तुमुले प्रवृत्ते; पार्थं विकर्णोऽतिरथं रथेन। <br>विपाठवर्षेण कुरुप्रवीरो; भीमेन भीमानुजमाससाद   ॥04-049-009॥</td></tr>
<tr><td>ततो विकर्णस्य धनुर्विकृष्य; जाम्बूनदाग्र्योपचितं दृढज्यम्। <br>अपातयद्ध्वजमस्य प्रमथ्य; छिन्नध्वजः सोऽप्यपयाज्जवेन   ॥04-049-010॥</td></tr>
<tr><td>तं शात्रवाणां गणबाधितारं; कर्माणि कुर्वाणममानुषाणि। <br>शत्रुंतपः कोपममृष्यमाणः; समर्पयत्कूर्मनखेन पार्थम्   ॥04-049-011॥</td></tr>
<tr><td>स तेन राज्ञातिरथेन विद्धो; विगाहमानो ध्वजिनीं कुरूणाम्। <br>शत्रुंतपं पञ्चभिराशु विद्ध्वा; ततोऽस्य सूतं दशभिर्जघान   ॥04-049-012॥</td></tr>
<tr><td>ततः स विद्धो भरतर्षभेण; बाणेन गात्रावरणातिगेन। <br>गतासुराजौ निपपात भूमौ; नगो नगाग्रादिव वातरुग्णः   ॥04-049-013॥</td></tr>
<tr><td>रथर्षभास्ते तु रथर्षभेण; वीरा रणे वीरतरेण भग्नाः। <br>चकम्पिरे वातवशेन काले; प्रकम्पितानीव महावनानि   ॥04-049-014॥</td></tr>
<tr><td>हतास्तु पार्थेन नरप्रवीरा; भूमौ युवानः सुषुपुः सुवेषाः। <br>वसुप्रदा वासवतुल्यवीर्याः; पराजिता वासवजेन संख्ये। <br>सुवर्णकार्ष्णायसवर्मनद्धा; नागा यथा हैमवताः प्रवृद्धाः   ॥04-049-015॥</td></tr>
<tr><td>तथा स शत्रून्समरे विनिघ्न;न्गाण्डीवधन्वा पुरुषप्रवीरः। <br>चचार संख्ये प्रदिशो दिशश्च; दहन्निवाग्निर्वनमातपान्ते   ॥04-049-016॥</td></tr>
<tr><td>प्रकीर्णपर्णानि यथा वसन्ते; विशातयित्वात्यनिलो नुदन्खे। <br>तथा सपत्नान्विकिरन्किरीटी; चचार संख्येऽतिरथो रथेन   ॥04-049-017॥</td></tr>
<tr><td>शोणाश्ववाहस्य हयान्निहत्य; वैकर्तनभ्रातुरदीनसत्त्वः। <br>एकेन संग्रामजितः शरेण; शिरो जहाराथ किरीटमाली   ॥04-049-018॥</td></tr>
<tr><td>तस्मिन्हते भ्रातरि सूतपुत्रो; वैकर्तनो वीर्यमथाददानः। <br>प्रगृह्य दन्ताविव नागराजो; महर्षभं व्याघ्र इवाभ्यधावत्   ॥04-049-019॥</td></tr>
<tr><td>स पाण्डवं द्वादशभिः पृषत्कै;र्वैकर्तनः शीघ्रमुपाजघान। <br>विव्याध गात्रेषु हयांश्च सर्वा;न्विराटपुत्रं च शरैर्निजघ्ने   ॥04-049-020॥</td></tr>
<tr><td>स हस्तिनेवाभिहतो गजेन्द्रः; प्रगृह्य भल्लान्निशितान्निषङ्गात्। <br>आकर्णपूर्णं च धनुर्विकृष्य; विव्याध बाणैरथ सूतपुत्रम्   ॥04-049-021॥</td></tr>
<tr><td>अथास्य बाहूरुशिरोललाटं; ग्रीवां रथाङ्गानि परावमर्दी। <br>स्थितस्य बाणैर्युधि निर्बिभेद; गाण्डीवमुक्तैरशनिप्रकाशैः   ॥04-049-022॥</td></tr>
<tr><td>स पार्थमुक्तैर्विशिखैः प्रणुन्नो; गजो गजेनेव जितस्तरस्वी। <br>विहाय संग्रामशिरः प्रयातो; वैकर्तनः पाण्डवबाणतप्तः   ॥04-049-023॥</td></tr>
</table>
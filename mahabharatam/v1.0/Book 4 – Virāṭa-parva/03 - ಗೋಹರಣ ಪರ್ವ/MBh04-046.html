<table border = "1"><tr><td>Verse</td></tr>
<tr><td> भीष्म उवाच। <br>साधु पश्यति वै द्रोणः कृपः साध्वनुपश्यति। <br>कर्णस्तु क्षत्रधर्मेण यथावद्योद्धुमिच्छति   ॥04-046-001॥</td></tr>
<tr><td>आचार्यो नाभिषक्तव्यः पुरुषेण विजानता। <br>देशकालौ तु संप्रेक्ष्य योद्धव्यमिति मे मतिः   ॥04-046-002॥</td></tr>
<tr><td>यस्य सूर्यसमाः पञ्च सपत्नाः स्युः प्रहारिणः। <br>कथमभ्युदये तेषां न प्रमुह्येत पण्डितः   ॥04-046-003॥</td></tr>
<tr><td>स्वार्थे सर्वे विमुह्यन्ति येऽपि धर्मविदो जनाः। <br>तस्माद्राजन्ब्रवीम्येष वाक्यं ते यदि रोचते   ॥04-046-004॥</td></tr>
<tr><td>कर्णो यदभ्यवोचन्नस्तेजःसंजननाय तत्। <br>आचार्यपुत्रः क्षमतां महत्कार्यमुपस्थितम्   ॥04-046-005॥</td></tr>
<tr><td>नायं कालो विरोधस्य कौन्तेये समुपस्थिते। <br>क्षन्तव्यं भवता सर्वमाचार्येण कृपेण च   ॥04-046-006॥</td></tr>
<tr><td>भवतां हि कृतास्त्रत्वं यथादित्ये प्रभा तथा। <br>यथा चन्द्रमसो लक्ष्म सर्वथा नापकृष्यते। <br>एवं भवत्सु ब्राह्मण्यं ब्रह्मास्त्रं च प्रतिष्ठितम्   ॥04-046-007॥</td></tr>
<tr><td>चत्वार एकतो वेदाः क्षात्रमेकत्र दृश्यते। <br>नैतत्समस्तमुभयं कस्मिंश्चिदनुशुश्रुमः   ॥04-046-008॥</td></tr>
<tr><td>अन्यत्र भारताचार्यात्सपुत्रादिति मे मतिः। <br>ब्रह्मास्त्रं चैव वेदाश्च नैतदन्यत्र दृश्यते   ॥04-046-009॥</td></tr>
<tr><td>आचार्यपुत्रः क्षमतां नायं कालः स्वभेदने। <br>सर्वे संहत्य युध्यामः पाकशासनिमागतम्   ॥04-046-010॥</td></tr>
<tr><td>बलस्य व्यसनानीह यान्युक्तानि मनीषिभिः। <br>मुख्यो भेदो हि तेषां वै पापिष्ठो विदुषां मतः   ॥04-046-011॥</td></tr>
<tr><td> अश्वत्थामोवाच। <br>आचार्य एव क्षमतां शान्तिरत्र विधीयताम्। <br>अभिषज्यमाने हि गुरौ तद्वृत्तं रोषकारितम्   ॥04-046-012॥</td></tr>
<tr><td> वैशंपायन उवाच। <br>ततो दुर्योधनो द्रोणं क्षमयामास भारत। <br>सह कर्णेन भीष्मेण कृपेण च महात्मना   ॥04-046-013॥</td></tr>
<tr><td> द्रोण उवाच। <br>यदेव प्रथमं वाक्यं भीष्मः शांतनवोऽब्रवीत्। <br>तेनैवाहं प्रसन्नो वै परमत्र विधीयताम्   ॥04-046-014॥</td></tr>
<tr><td>यथा दुर्योधनेऽयत्ते नागः स्पृशति सैनिकान्। <br>साहसाद्यदि वा मोहात्तथा नीतिर्विधीयताम्   ॥04-046-015॥</td></tr>
<tr><td>वनवासे ह्यनिर्वृत्ते दर्शयेन्न धनंजयः। <br>धनं वालभमानोऽत्र नाद्य नः क्षन्तुमर्हति   ॥04-046-016॥</td></tr>
<tr><td>यथा नायं समायुज्याद्धार्तराष्ट्रान्कथंचन। <br>यथा च न पराजय्यात्तथा नीतिर्विधीयताम्   ॥04-046-017॥</td></tr>
<tr><td>उक्तं दुर्योधनेनापि पुरस्ताद्वाक्यमीदृशम्। <br>तदनुस्मृत्य गाङ्गेय यथावद्वक्तुमर्हसि   ॥04-046-018॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>कलांशास्तात युज्यन्ते मुहूर्ताश्च दिनानि च। <br>अर्धमासाश्च मासाश्च नक्षत्राणि ग्रहास्तथा   ॥04-047-001॥</td></tr>
<tr><td>ऋतवश्चापि युज्यन्ते तथा संवत्सरा अपि। <br>एवं कालविभागेन कालचक्रं प्रवर्तते   ॥04-047-002॥</td></tr>
<tr><td>तेषां कालातिरेकेण ज्योतिषां च व्यतिक्रमात्। <br>पञ्चमे पञ्चमे वर्षे द्वौ मासावुपजायतः   ॥04-047-003॥</td></tr>
<tr><td>तेषामभ्यधिका मासाः पञ्च द्वादश च क्षपाः। <br>त्रयोदशानां वर्षाणामिति मे वर्तते मतिः   ॥04-047-004॥</td></tr>
<tr><td>सर्वं यथावच्चरितं यद्यदेभिः परिश्रुतम्। <br>एवमेतद्ध्रुवं ज्ञात्वा ततो बीभत्सुरागतः   ॥04-047-005॥</td></tr>
<tr><td>सर्वे चैव महात्मानः सर्वे धर्मार्थकोविदाः। <br>येषां युधिष्ठिरो राजा कस्माद्धर्मेऽपराध्नुयुः   ॥04-047-006॥</td></tr>
<tr><td>अलुब्धाश्चैव कौन्तेयाः कृतवन्तश्च दुष्करम्। <br>न चापि केवलं राज्यमिच्छेयुस्तेऽनुपायतः   ॥04-047-007॥</td></tr>
<tr><td>तदैव ते हि विक्रान्तुमीषुः कौरवनन्दनाः। <br>धर्मपाशनिबद्धास्तु न चेलुः क्षत्रियव्रतात्   ॥04-047-008॥</td></tr>
<tr><td>यच्चानृत इति ख्यायेद्यच्च गच्छेत्पराभवम्। <br>वृणुयुर्मरणं पार्था नानृतत्वं कथंचन   ॥04-047-009॥</td></tr>
<tr><td>प्राप्ते तु काले प्राप्तव्यं नोत्सृजेयुर्नरर्षभाः। <br>अपि वज्रभृता गुप्तं तथावीर्या हि पाण्डवाः   ॥04-047-010॥</td></tr>
<tr><td>प्रतियुध्याम समरे सर्वशस्त्रभृतां वरम्। <br>तस्माद्यदत्र कल्याणं लोके सद्भिरनुष्ठितम्। <br>तत्संविधीयतां क्षिप्रं मा नो ह्यर्थोऽतिगात्परान्   ॥04-047-011॥</td></tr>
<tr><td>न हि पश्यामि संग्रामे कदाचिदपि कौरव। <br>एकान्तसिद्धिं राजेन्द्र संप्राप्तश्च धनंजयः   ॥04-047-012॥</td></tr>
<tr><td>संप्रवृत्ते तु संग्रामे भावाभावौ जयाजयौ। <br>अवश्यमेकं स्पृशतो दृष्टमेतदसंशयम्   ॥04-047-013॥</td></tr>
<tr><td>तस्माद्युद्धावचरिकं कर्म वा धर्मसंहितम्। <br>क्रियतामाशु राजेन्द्र संप्राप्तो हि धनंजयः   ॥04-047-014॥</td></tr>
<tr><td> दुर्योधन उवाच। <br>नाहं राज्यं प्रदास्यामि पाण्डवानां पितामह। <br>युद्धावचारिकं यत्तु तच्छीघ्रं संविधीयताम्   ॥04-047-015॥</td></tr>
<tr><td> भीष्म उवाच। <br>अत्र या मामकी बुद्धिः श्रूयतां यदि रोचते। <br>क्षिप्रं बलचतुर्भागं गृह्य गच्छ पुरं प्रति। <br>ततोऽपरश्चतुर्भागो गाः समादाय गच्छतु   ॥04-047-016॥</td></tr>
<tr><td>वयं त्वर्धेन सैन्येन प्रतियोत्स्याम पाण्डवम्। <br>मत्स्यं वा पुनरायातमथ वापि शतक्रतुम्   ॥04-047-017॥</td></tr>
<tr><td>आचार्यो मध्यतस्तिष्ठत्वश्वत्थामा तु सव्यतः। <br>कृपः शारद्वतो धीमान्पार्श्वं रक्षतु दक्षिणम्   ॥04-047-018॥</td></tr>
<tr><td>अग्रतः सूतपुत्रस्तु कर्णस्तिष्ठतु दंशितः। <br>अहं सर्वस्य सैन्यस्य पश्चात्स्थास्यामि पालयन्   ॥04-047-019॥</td></tr>
</table>
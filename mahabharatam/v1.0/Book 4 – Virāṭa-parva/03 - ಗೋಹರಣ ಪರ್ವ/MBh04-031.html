<table border = "1"><tr><td>Verse</td></tr>
<tr><td> वैशंपायन उवाच। <br>निर्याय नगराच्छूरा व्यूढानीकाः प्रहारिणः। <br>त्रिगर्तानस्पृशन्मत्स्याः सूर्ये परिणते सति   ॥04-031-001॥</td></tr>
<tr><td>ते त्रिगर्ताश्च मत्स्याश्च संरब्धा युद्धदुर्मदाः। <br>अन्योन्यमभिगर्जन्तो गोषु गृद्धा महाबलाः   ॥04-031-002॥</td></tr>
<tr><td>भीमाश्च मत्तमातङ्गास्तोमराङ्कुशचोदिताः। <br>ग्रामणीयैः समारूढाः कुशलैर्हस्तिसादिभिः   ॥04-031-003॥</td></tr>
<tr><td>तेषां समागमो घोरस्तुमुलो लोमहर्षणः। <br>देवासुरसमो राजन्नासीत्सूर्ये विलम्बति   ॥04-031-004॥</td></tr>
<tr><td>उदतिष्ठद्रजो भौमं न प्रज्ञायत किंचन। <br>पक्षिणश्चापतन्भूमौ सैन्येन रजसावृताः   ॥04-031-005॥</td></tr>
<tr><td>इषुभिर्व्यतिसंयद्भिरादित्योऽन्तरधीयत। <br>खद्योतैरिव संयुक्तमन्तरिक्षं व्यराजत   ॥04-031-006॥</td></tr>
<tr><td>रुक्मपृष्ठानि चापानि व्यतिषक्तानि धन्विनाम्। <br>पततां लोकवीराणां सव्यदक्षिणमस्यताम्   ॥04-031-007॥</td></tr>
<tr><td>रथा रथैः समाजग्मुः पादातैश्च पदातयः। <br>सादिभिः सादिनश्चैव गजैश्चापि महागजाः   ॥04-031-008॥</td></tr>
<tr><td>असिभिः पट्टिशैः प्रासैः शक्तिभिस्तोमरैरपि। <br>संरब्धाः समरे राजन्निजघ्नुरितरेतरम्   ॥04-031-009॥</td></tr>
<tr><td>निघ्नन्तः समरेऽन्योन्यं शूराः परिघबाहवः। <br>न शेकुरभिसंरब्धाः शूरान्कर्तुं पराङ्मुखान्   ॥04-031-010॥</td></tr>
<tr><td>कॢप्तोत्तरोष्ठं सुनसं कॢप्तकेशमलंकृतम्। <br>अदृश्यत शिरश्छिन्नं रजोध्वस्तं सकुण्डलम्   ॥04-031-011॥</td></tr>
<tr><td>अदृश्यंस्तत्र गात्राणि शरैश्छिन्नानि भागशः। <br>शालस्कन्धनिकाशानि क्षत्रियाणां महामृधे   ॥04-031-012॥</td></tr>
<tr><td>नागभोगनिकाशैश्च बाहुभिश्चन्दनोक्षितैः। <br>आकीर्णा वसुधा तत्र शिरोभिश्च सकुण्डलैः   ॥04-031-013॥</td></tr>
<tr><td>उपशाम्यद्रजो भौमं रुधिरेण प्रसर्पता। <br>कश्मलं प्राविशद्घोरं निर्मर्यादमवर्तत   ॥04-031-014॥</td></tr>
<tr><td>शतानीकः शतं हत्वा विशालाक्षश्चतुःशतम्। <br>प्रविष्टौ महतीं सेनां त्रिगर्तानां महारथौ। <br>आर्च्छेतां बहुसंरब्धौ केशाकेशि नखानखि   ॥04-031-015॥</td></tr>
<tr><td>लक्षयित्वा त्रिगर्तानां तौ प्रविष्टौ रथव्रजम्। <br>जग्मतुः सूर्यदत्तश्च मदिराश्वश्च पृष्ठतः   ॥04-031-016॥</td></tr>
<tr><td>विराटस्तत्र संग्रामे हत्वा पञ्चशतान्रथान्। <br>हयानां च शतान्यत्र हत्वा पञ्च महारथान्   ॥04-031-017॥</td></tr>
<tr><td>चरन्स विविधान्मार्गान्रथेषु रथयूथपः। <br>त्रिगर्तानां सुशर्माणमार्च्छद्रुक्मरथं रणे   ॥04-031-018॥</td></tr>
<tr><td>तौ व्यावहरतां तत्र महात्मानौ महाबलौ। <br>अन्योन्यमभिगर्जन्तौ गोष्ठे गोवृषभाविव   ॥04-031-019॥</td></tr>
<tr><td>ततो रथाभ्यां रथिनौ व्यतियाय समन्ततः। <br>शरान्व्यसृजतां शीघ्रं तोयधारा घनाविव   ॥04-031-020॥</td></tr>
<tr><td>अन्योन्यं चातिसंरब्धौ विचेरतुरमर्षणौ। <br>कृतास्त्रौ निशितैर्बाणैरसिशक्तिगदाभृतौ   ॥04-031-021॥</td></tr>
<tr><td>ततो राजा सुशर्माणं विव्याध दशभिः शरैः। <br>पञ्चभिः पञ्चभिश्चास्य विव्याध चतुरो हयान्   ॥04-031-022॥</td></tr>
<tr><td>तथैव मत्स्यराजानं सुशर्मा युद्धदुर्मदः। <br>पञ्चाशता शितैर्बाणैर्विव्याध परमास्त्रवित्   ॥04-031-023॥</td></tr>
<tr><td>ततः सैन्यं समावृत्य मत्स्यराजसुशर्मणोः। <br>नाभ्यजानंस्तदान्योन्यं प्रदोषे रजसावृते   ॥04-031-024॥</td></tr>
</table>
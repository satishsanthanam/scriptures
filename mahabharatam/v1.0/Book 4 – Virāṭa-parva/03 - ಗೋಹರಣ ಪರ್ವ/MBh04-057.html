<table border = "1"><tr><td>Verse</td></tr>
<tr><td> वैशंपायन उवाच। <br>अथ संगम्य सर्वे तु कौरवाणां महारथाः। <br>अर्जुनं सहिता यत्ताः प्रत्ययुध्यन्त भारत   ॥04-057-001॥</td></tr>
<tr><td>स सायकमयैर्जालैः सर्वतस्तान्महारथान्। <br>प्राच्छादयदमेयात्मा नीहार इव पर्वतान्   ॥04-057-002॥</td></tr>
<tr><td>नदद्भिश्च महानागैर्हेषमाणैश्च वाजिभिः। <br>भेरीशङ्खनिनादैश्च स शब्दस्तुमुलोऽभवत्   ॥04-057-003॥</td></tr>
<tr><td>नराश्वकायान्निर्भिद्य लोहानि कवचानि च। <br>पार्थस्य शरजालानि विनिष्पेतुः सहस्रशः   ॥04-057-004॥</td></tr>
<tr><td>त्वरमाणः शरानस्यन्पाण्डवः स बभौ रणे। <br>मध्यंदिनगतोऽर्चिष्माञ्शरदीव दिवाकरः   ॥04-057-005॥</td></tr>
<tr><td>उपप्लवन्त वित्रस्ता रथेभ्यो रथिनस्तदा। <br>सादिनश्चाश्वपृष्ठेभ्यो भूमौ चापि पदातयः   ॥04-057-006॥</td></tr>
<tr><td>शरैः संताड्यमानानां कवचानां महात्मनाम्। <br>ताम्रराजतलोहानां प्रादुरासीन्महास्वनः   ॥04-057-007॥</td></tr>
<tr><td>छन्नमायोधनं सर्वं शरीरैर्गतचेतसाम्। <br>गजाश्वसादिभिस्तत्र शितबाणात्तजीवितैः   ॥04-057-008॥</td></tr>
<tr><td>रथोपस्थाभिपतितैरास्तृता मानवैर्मही। <br>प्रनृत्यदिव संग्रामे चापहस्तो धनंजयः   ॥04-057-009॥</td></tr>
<tr><td>श्रुत्वा गाण्डीवनिर्घोषं विस्फूर्जितमिवाशनेः। <br>त्रस्तानि सर्वभूतानि व्यगच्छन्त महाहवात्   ॥04-057-010॥</td></tr>
<tr><td>कुण्डलोष्णीषधारीणि जातरूपस्रजानि च। <br>पतितानि स्म दृश्यन्ते शिरांसि रणमूर्धनि   ॥04-057-011॥</td></tr>
<tr><td>विशिखोन्मथितैर्गात्रैर्बाहुभिश्च सकार्मुकैः। <br>सहस्ताभरणैश्चान्यैः प्रच्छन्ना भाति मेदिनी   ॥04-057-012॥</td></tr>
<tr><td>शिरसां पात्यमानानामन्तरा निशितैः शरैः। <br>अश्मवृष्टिरिवाकाशादभवद्भरतर्षभ   ॥04-057-013॥</td></tr>
<tr><td>दर्शयित्वा तथात्मानं रौद्रं रुद्रपराक्रमः। <br>अवरुद्धश्चरन्पार्थो दशवर्षाणि त्रीणि च। <br>क्रोधाग्निमुत्सृजद्घोरं धार्तराष्ट्रेषु पाण्डवः   ॥04-057-014॥</td></tr>
<tr><td>तस्य तद्दहतः सैन्यं दृष्ट्वा चैव पराक्रमम्। <br>सर्वे शान्तिपरा योधा धार्तराष्ट्रस्य पश्यतः   ॥04-057-015॥</td></tr>
<tr><td>वित्रासयित्वा तत्सैन्यं द्रावयित्वा महारथान्। <br>अर्जुनो जयतां श्रेष्ठः पर्यवर्तत भारत   ॥04-057-016॥</td></tr>
<tr><td>प्रावर्तयन्नदीं घोरां शोणितौघतरङ्गिणीम्। <br>अस्थिशैवलसंबाधां युगान्ते कालनिर्मिताम्   ॥04-057-017॥</td></tr>
<tr><td>शरचापप्लवां घोरां मांसशोणितकर्दमाम्। <br>महारथमहाद्वीपां शङ्खदुन्दुभिनिस्वनाम्। <br>चकार महतीं पार्थो नदीमुत्तरशोणिताम्   ॥04-057-018॥</td></tr>
<tr><td>आददानस्य हि शरान्संधाय च विमुञ्चतः। <br>विकर्षतश्च गाण्डीवं न किंचिद्दृश्यतेऽन्तरम्   ॥04-057-019॥</td></tr>
</table>
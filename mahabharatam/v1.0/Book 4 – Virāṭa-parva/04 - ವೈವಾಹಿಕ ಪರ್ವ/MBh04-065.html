<table border = "1"><tr><td>Verse</td></tr>
<tr><td> वैशंपायन उवाच। <br>ततस्तृतीये दिवसे भ्रातरः पञ्च पाण्डवाः। <br>स्नाताः शुक्लाम्बरधराः समये चरितव्रताः   ॥04-065-001॥</td></tr>
<tr><td>युधिष्ठिरं पुरस्कृत्य सर्वाभरणभूषिताः। <br>अभिपद्मा यथा नागा भ्राजमाना महारथाः   ॥04-065-002॥</td></tr>
<tr><td>विराटस्य सभां गत्वा भूमिपालासनेष्वथ। <br>निषेदुः पावकप्रख्याः सर्वे धिष्ण्येष्विवाग्नयः   ॥04-065-003॥</td></tr>
<tr><td>तेषु तत्रोपविष्टेषु विराटः पृथिवीपतिः। <br>आजगाम सभां कर्तुं राजकार्याणि सर्वशः   ॥04-065-004॥</td></tr>
<tr><td>श्रीमतः पाण्डवान्दृष्ट्वा ज्वलतः पावकानिव। <br>अथ मत्स्योऽब्रवीत्कङ्कं देवरूपमवस्थितम्। <br>मरुद्गणैरुपासीनं त्रिदशानामिवेश्वरम्   ॥04-065-005॥</td></tr>
<tr><td>स किलाक्षातिवापस्त्वं सभास्तारो मया कृतः। <br>अथ राजासने कस्मादुपविष्टोऽस्यलंकृतः   ॥04-065-006॥</td></tr>
<tr><td>परिहासेप्सया वाक्यं विराटस्य निशम्य तत्। <br>स्मयमानोऽर्जुनो राजन्निदं वचनमब्रवीत्   ॥04-065-007॥</td></tr>
<tr><td>इन्द्रस्याप्यासनं राजन्नयमारोढुमर्हति। <br>ब्रह्मण्यः श्रुतवांस्त्यागी यज्ञशीलो दृढव्रतः   ॥04-065-008॥</td></tr>
<tr><td>अयं कुरूणामृषभः कुन्तीपुत्रो युधिष्ठिरः। <br>अस्य कीर्तिः स्थिता लोके सूर्यस्येवोद्यतः प्रभा   ॥04-065-009॥</td></tr>
<tr><td>संसरन्ति दिशः सर्वा यशसोऽस्य गभस्तयः। <br>उदितस्येव सूर्यस्य तेजसोऽनु गभस्तयः   ॥04-065-010॥</td></tr>
<tr><td>एनं दश सहस्राणि कुञ्जराणां तरस्विनाम्। <br>अन्वयुः पृष्ठतो राजन्यावदध्यावसत्कुरून्   ॥04-065-011॥</td></tr>
<tr><td>त्रिंशदेनं सहस्राणि रथाः काञ्चनमालिनः। <br>सदश्वैरुपसंपन्नाः पृष्ठतोऽनुययुः सदा   ॥04-065-012॥</td></tr>
<tr><td>एनमष्टशताः सूताः सुमृष्टमणिकुण्डलाः। <br>अस्तुवन्मागधैः सार्धं पुरा शक्रमिवर्षयः   ॥04-065-013॥</td></tr>
<tr><td>एनं नित्यमुपासन्त कुरवः किंकरा यथा। <br>सर्वे च राजन्राजानो धनेश्वरमिवामराः   ॥04-065-014॥</td></tr>
<tr><td>एष सर्वान्महीपालान्करमाहारयत्तदा। <br>वैश्यानिव महाराज विवशान्स्ववशानपि   ॥04-065-015॥</td></tr>
<tr><td>अष्टाशीतिसहस्राणि स्नातकानां महात्मनाम्। <br>उपजीवन्ति राजानमेनं सुचरितव्रतम्   ॥04-065-016॥</td></tr>
<tr><td>एष वृद्धाननाथांश्च व्यङ्गान्पङ्गूंश्च मानवान्। <br>पुत्रवत्पालयामास प्रजा धर्मेण चाभिभो   ॥04-065-017॥</td></tr>
<tr><td>एष धर्मे दमे चैव क्रोधे चापि यतव्रतः। <br>महाप्रसादो ब्रह्मण्यः सत्यवादी च पार्थिवः   ॥04-065-018॥</td></tr>
<tr><td>श्रीप्रतापेन चैतस्य तप्यते स सुयोधनः। <br>सगणः सह कर्णेन सौबलेनापि वा विभुः   ॥04-065-019॥</td></tr>
<tr><td>न शक्यन्ते ह्यस्य गुणाः प्रसंख्यातुं नरेश्वर। <br>एष धर्मपरो नित्यमानृशंस्यश्च पाण्डवः   ॥04-065-020॥</td></tr>
<tr><td>एवंयुक्तो महाराजः पाण्डवः पार्थिवर्षभः। <br>कथं नार्हति राजार्हमासनं पृथिवीपतिः   ॥04-065-021॥</td></tr>
</table>
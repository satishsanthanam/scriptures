<table border = "1"><tr><td>Verse</td></tr>
<tr><td> वैशंपायन उवाच। <br>अवजित्य धनं चापि विराटो वाहिनीपतिः। <br>प्राविशन्नगरं हृष्टश्चतुर्भिः सह पाण्डवैः   ॥04-063-001॥</td></tr>
<tr><td>जित्वा त्रिगर्तान्संग्रामे गाश्चैवादाय केवलाः। <br>अशोभत महाराजः सह पार्थैः श्रिया वृतः   ॥04-063-002॥</td></tr>
<tr><td>तमासनगतं वीरं सुहृदां प्रीतिवर्धनम्। <br>उपतस्थुः प्रकृतयः समस्ता ब्राह्मणैः सह   ॥04-063-003॥</td></tr>
<tr><td>सभाजितः ससैन्यस्तु प्रतिनन्द्याथ मत्स्यराट्। <br>विसर्जयामास तदा द्विजांश्च प्रकृतीस्तथा   ॥04-063-004॥</td></tr>
<tr><td>ततः स राजा मत्स्यानां विराटो वाहिनीपतिः। <br>उत्तरं परिपप्रच्छ क्व यात इति चाब्रवीत्   ॥04-063-005॥</td></tr>
<tr><td>आचख्युस्तस्य संहृष्टाः स्त्रियः कन्याश्च वेश्मनि। <br>अन्तःपुरचराश्चैव कुरुभिर्गोधनं हृतम्   ॥04-063-006॥</td></tr>
<tr><td>विजेतुमभिसंरब्ध एक एवातिसाहसात्। <br>बृहन्नडासहायश्च निर्यातः पृथिवींजयः   ॥04-063-007॥</td></tr>
<tr><td>उपयातानतिरथान्द्रोणं शांतनवं कृपम्। <br>कर्णं दुर्योधनं चैव द्रोणपुत्रं च षड्रथान्   ॥04-063-008॥</td></tr>
<tr><td>राजा विराटोऽथ भृशं प्रतप्तः; श्रुत्वा सुतं ह्येकरथेन यातम्। <br>बृहन्नडासारथिमाजिवर्धनं; प्रोवाच सर्वानथ मन्त्रिमुख्यान्   ॥04-063-009॥</td></tr>
<tr><td>सर्वथा कुरवस्ते हि ये चान्ये वसुधाधिपाः। <br>त्रिगर्तान्निर्जिताञ्श्रुत्वा न स्थास्यन्ति कदाचन   ॥04-063-010॥</td></tr>
<tr><td>तस्माद्गच्छन्तु मे योधा बलेन महता वृताः। <br>उत्तरस्य परीप्सार्थं ये त्रिगर्तैरविक्षताः   ॥04-063-011॥</td></tr>
<tr><td>हयांश्च नागांश्च रथांश्च शीघ्रं; पदातिसंघांश्च ततः प्रवीरान्। <br>प्रस्थापयामास सुतस्य हेतो;र्विचित्रशस्त्राभरणोपपन्नान्   ॥04-063-012॥</td></tr>
<tr><td>एवं स राजा मत्स्यानां विराटोऽक्षौहिणीपतिः। <br>व्यादिदेशाथ तां क्षिप्रं वाहिनीं चतुरङ्गिणीम्   ॥04-063-013॥</td></tr>
<tr><td>कुमारमाशु जानीत यदि जीवति वा न वा। <br>यस्य यन्ता गतः षण्ढो मन्येऽहं न स जीवति   ॥04-063-014॥</td></tr>
<tr><td>तमब्रवीद्धर्मराजः प्रहस्य; विराटमार्तं कुरुभिः प्रतप्तम्। <br>बृहन्नडा सारथिश्चेन्नरेन्द्र; परे न नेष्यन्ति तवाद्य गास्ताः   ॥04-063-015॥</td></tr>
<tr><td>सर्वान्महीपान्सहितान्कुरूंश्च; तथैव देवासुरयक्षनागान्। <br>अलं विजेतुं समरे सुतस्ते; स्वनुष्ठितः सारथिना हि तेन   ॥04-063-016॥</td></tr>
<tr><td>अथोत्तरेण प्रहिता दूतास्ते शीघ्रगामिनः। <br>विराटनगरं प्राप्य जयमावेदयंस्तदा   ॥04-063-017॥</td></tr>
<tr><td>राज्ञस्ततः समाचख्यौ मन्त्री विजयमुत्तमम्। <br>पराजयं कुरूणां चाप्युपायान्तं तथोत्तरम्   ॥04-063-018॥</td></tr>
<tr><td>सर्वा विनिर्जिता गावः कुरवश्च पराजिताः। <br>उत्तरः सह सूतेन कुशली च परंतप   ॥04-063-019॥</td></tr>
<tr><td> कङ्क उवाच। <br>दिष्ट्या ते निर्जिता गावः कुरवश्च पराजिताः। <br>दिष्ट्या ते जीवितः पुत्रः श्रूयते पार्थिवर्षभ   ॥04-063-020॥</td></tr>
<tr><td>नाद्भुतं त्वेव मन्येऽहं यत्ते पुत्रोऽजयत्कुरून्। <br>ध्रुव एव जयस्तस्य यस्य यन्ता बृहन्नडा   ॥04-063-021॥</td></tr>
<tr><td> वैशंपायन उवाच। <br>ततो विराटो नृपतिः संप्रहृष्टतनूरुहः। <br>श्रुत्वा तु विजयं तस्य कुमारस्यामितौजसः। <br>आच्छादयित्वा दूतांस्तान्मन्त्रिणः सोऽभ्यचोदयत्   ॥04-063-022॥</td></tr>
<tr><td>राजमार्गाः क्रियन्तां मे पताकाभिरलंकृताः। <br>पुष्पोपहारैरर्च्यन्तां देवताश्चापि सर्वशः   ॥04-063-023॥</td></tr>
<tr><td>कुमारा योधमुख्याश्च गणिकाश्च स्वलंकृताः। <br>वादित्राणि च सर्वाणि प्रत्युद्यान्तु सुतं मम   ॥04-063-024॥</td></tr>
<tr><td>घण्टापणवकः शीघ्रं मत्तमारुह्य वारणम्। <br>शृङ्गाटकेषु सर्वेषु आख्यातु विजयं मम   ॥04-063-025॥</td></tr>
<tr><td>उत्तरा च कुमारीभिर्बह्वीभिरभिसंवृता। <br>शृङ्गारवेषाभरणा प्रत्युद्यातु बृहन्नडाम्   ॥04-063-026॥</td></tr>
<tr><td>श्रुत्वा तु तद्वचनं पार्थिवस्य; सर्वे पुनः स्वस्तिकपाणयश्च। <br>भेर्यश्च तूर्याणि च वारिजाश्च; वेषैः परार्ध्यैः प्रमदाः शुभाश्च   ॥04-063-027॥</td></tr>
<tr><td>तथैव सूताः सह मागधैश्च; नन्दीवाद्याः पणवास्तूर्यवाद्याः। <br>पुराद्विराटस्य महाबलस्य; प्रत्युद्ययुः पुत्रमनन्तवीर्यम्   ॥04-063-028॥</td></tr>
<tr><td>प्रस्थाप्य सेनां कन्याश्च गणिकाश्च स्वलंकृताः। <br>मत्स्यराजो महाप्राज्ञः प्रहृष्ट इदमब्रवीत्। <br>अक्षानाहर सैरन्ध्रि कङ्क द्यूतं प्रवर्तताम्   ॥04-063-029॥</td></tr>
<tr><td>तं तथा वादिनं दृष्ट्वा पाण्डवः प्रत्यभाषत। <br>न देवितव्यं हृष्टेन कितवेनेति नः श्रुतम्   ॥04-063-030॥</td></tr>
<tr><td>न त्वामद्य मुदा युक्तमहं देवितुमुत्सहे। <br>प्रियं तु ते चिकीर्षामि वर्ततां यदि मन्यसे   ॥04-063-031॥</td></tr>
<tr><td> विराट उवाच। <br>स्त्रियो गावो हिरण्यं च यच्चान्यद्वसु किंचन। <br>न मे किंचित्त्वया रक्ष्यमन्तरेणापि देवितुम्   ॥04-063-032॥</td></tr>
<tr><td> कङ्क उवाच। <br>किं ते द्यूतेन राजेन्द्र बहुदोषेण मानद। <br>देवने बहवो दोषास्तस्मात्तत्परिवर्जयेत्   ॥04-063-033॥</td></tr>
<tr><td>श्रुतस्ते यदि वा दृष्टः पाण्डवो वै युधिष्ठिरः। <br>स राज्यं सुमहत्स्फीतं भ्रातॄंश्च त्रिदशोपमान्   ॥04-063-034॥</td></tr>
<tr><td>द्यूते हारितवान्सर्वं तस्माद्द्यूतं न रोचये। <br>अथ वा मन्यसे राजन्दीव्याव यदि रोचते   ॥04-063-035॥</td></tr>
<tr><td> वैशंपायन उवाच। <br>प्रवर्तमाने द्यूते तु मत्स्यः पाण्डवमब्रवीत्। <br>पश्य पुत्रेण मे युद्धे तादृशाः कुरवो जिताः   ॥04-063-036॥</td></tr>
<tr><td>ततोऽब्रवीन्मत्स्यराजं धर्मपुत्रो युधिष्ठिरः। <br>बृहन्नडा यस्य यन्ता कथं स न विजेष्यति   ॥04-063-037॥</td></tr>
<tr><td>इत्युक्तः कुपितो राजा मत्स्यः पाण्डवमब्रवीत्। <br>समं पुत्रेण मे षण्ढं ब्रह्मबन्धो प्रशंससि   ॥04-063-038॥</td></tr>
<tr><td>वाच्यावाच्यं न जानीषे नूनं मामवमन्यसे। <br>भीष्मद्रोणमुखान्सर्वान्कस्मान्न स विजेष्यति   ॥04-063-039॥</td></tr>
<tr><td>वयस्यत्वात्तु ते ब्रह्मन्नपराधमिमं क्षमे। <br>नेदृशं ते पुनर्वाच्यं यदि जीवितुमिच्छसि   ॥04-063-040॥</td></tr>
<tr><td> युधिष्ठिर उवाच। <br>यत्र द्रोणस्तथा भीष्मो द्रौणिर्वैकर्तनः कृपः। <br>दुर्योधनश्च राजेन्द्र तथान्ये च महारथाः   ॥04-063-041॥</td></tr>
<tr><td>मरुद्गणैः परिवृतः साक्षादपि शतक्रतुः। <br>कोऽन्यो बृहन्नडायास्तान्प्रतियुध्येत संगतान्   ॥04-063-042॥</td></tr>
<tr><td> विराट उवाच। <br>बहुशः प्रतिषिद्धोऽसि न च वाचं नियच्छसि। <br>नियन्ता चेन्न विद्येत न कश्चिद्धर्ममाचरेत्   ॥04-063-043॥</td></tr>
<tr><td> वैशंपायन उवाच। <br>ततः प्रकुपितो राजा तमक्षेणाहनद्भृशम्। <br>मुखे युधिष्ठिरं कोपान्नैवमित्येव भर्त्सयन्   ॥04-063-044॥</td></tr>
<tr><td>बलवत्प्रतिविद्धस्य नस्तः शोणितमागमत्। <br>तदप्राप्तं महीं पार्थः पाणिभ्यां प्रत्यगृह्णत   ॥04-063-045॥</td></tr>
<tr><td>अवैक्षत च धर्मात्मा द्रौपदीं पार्श्वतः स्थिताम्। <br>सा वेद तमभिप्रायं भर्तुश्चित्तवशानुगा   ॥04-063-046॥</td></tr>
<tr><td>पूरयित्वा च सौवर्णं पात्रं कांस्यमनिन्दिता। <br>तच्छोणितं प्रत्यगृह्णाद्यत्प्रसुस्राव पाण्डवात्   ॥04-063-047॥</td></tr>
<tr><td>अथोत्तरः शुभैर्गन्धैर्माल्यैश्च विविधैस्तथा। <br>अवकीर्यमाणः संहृष्टो नगरं स्वैरमागमत्   ॥04-063-048॥</td></tr>
<tr><td>सभाज्यमानः पौरैश्च स्त्रीभिर्जानपदैस्तथा। <br>आसाद्य भवनद्वारं पित्रे स प्रत्यहारयत्   ॥04-063-049॥</td></tr>
<tr><td>ततो द्वाःस्थः प्रविश्यैव विराटमिदमब्रवीत्। <br>बृहन्नडासहायस्ते पुत्रो द्वार्युत्तरः स्थितः   ॥04-063-050॥</td></tr>
<tr><td>ततो हृष्टो मत्स्यराजः क्षत्तारमिदमब्रवीत्। <br>प्रवेश्यतामुभौ तूर्णं दर्शनेप्सुरहं तयोः   ॥04-063-051॥</td></tr>
<tr><td>क्षत्तारं कुरुराजस्तु शनैः कर्ण उपाजपत्। <br>उत्तरः प्रविशत्वेको न प्रवेश्या बृहन्नडा   ॥04-063-052॥</td></tr>
<tr><td>एतस्य हि महाबाहो व्रतमेतत्समाहितम्। <br>यो ममाङ्गे व्रणं कुर्याच्छोणितं वापि दर्शयेत्। <br>अन्यत्र संग्रामगतान्न स जीवेदसंशयम्   ॥04-063-053॥</td></tr>
<tr><td>न मृष्याद्भृशसंक्रुद्धो मां दृष्ट्वैव सशोणितम्। <br>विराटमिह सामात्यं हन्यात्सबलवाहनम्   ॥04-063-054॥</td></tr>
</table>
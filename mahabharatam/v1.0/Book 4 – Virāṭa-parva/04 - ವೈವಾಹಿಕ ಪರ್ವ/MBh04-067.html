<table border = "1"><tr><td>Verse</td></tr>
<tr><td> विराट उवाच। <br>किमर्थं पाण्डवश्रेष्ठ भार्यां दुहितरं मम। <br>प्रतिग्रहीतुं नेमां त्वं मया दत्तामिहेच्छसि   ॥04-067-001॥</td></tr>
<tr><td> अर्जुन उवाच। <br>अन्तःपुरेऽहमुषितः सदा पश्यन्सुतां तव। <br>रहस्यं च प्रकाशं च विश्वस्ता पितृवन्मयि   ॥04-067-002॥</td></tr>
<tr><td>प्रियो बहुमतश्चाहं नर्तको गीतकोविदः। <br>आचार्यवच्च मां नित्यं मन्यते दुहिता तव   ॥04-067-003॥</td></tr>
<tr><td>वयःस्थया तया राजन्सह संवत्सरोषितः। <br>अतिशङ्का भवेत्स्थाने तव लोकस्य चाभिभो   ॥04-067-004॥</td></tr>
<tr><td>तस्मान्निमन्त्रये त्वाहं दुहितुः पृथिवीपते। <br>शुद्धो जितेन्द्रियो दान्तस्तस्याः शुद्धिः कृता मया   ॥04-067-005॥</td></tr>
<tr><td>स्नुषाया दुहितुर्वापि पुत्रे चात्मनि वा पुनः। <br>अत्र शङ्कां न पश्यामि तेन शुद्धिर्भविष्यति   ॥04-067-006॥</td></tr>
<tr><td>अभिषङ्गादहं भीतो मिथ्याचारात्परंतप। <br>स्नुषार्थमुत्तरां राजन्प्रतिगृह्णामि ते सुताम्   ॥04-067-007॥</td></tr>
<tr><td>स्वस्रीयो वासुदेवस्य साक्षाद्देवशिशुर्यथा। <br>दयितश्चक्रहस्तस्य बाल एवास्त्रकोविदः   ॥04-067-008॥</td></tr>
<tr><td>अभिमन्युर्महाबाहुः पुत्रो मम विशां पते। <br>जामाता तव युक्तो वै भर्ता च दुहितुस्तव   ॥04-067-009॥</td></tr>
<tr><td> विराट उवाच। <br>उपपन्नं कुरुश्रेष्ठे कुन्तीपुत्रे धनंजये। <br>य एवं धर्मनित्यश्च जातज्ञानश्च पाण्डवः   ॥04-067-010॥</td></tr>
<tr><td>यत्कृत्यं मन्यसे पार्थ क्रियतां तदनन्तरम्। <br>सर्वे कामाः समृद्धा मे संबन्धी यस्य मेऽर्जुनः   ॥04-067-011॥</td></tr>
<tr><td> वैशंपायन उवाच। <br>एवं ब्रुवति राजेन्द्रे कुन्तीपुत्रो युधिष्ठिरः। <br>अन्वजानात्स संयोगं समये मत्स्यपार्थयोः   ॥04-067-012॥</td></tr>
<tr><td>ततो मित्रेषु सर्वेषु वासुदेवे च भारत। <br>प्रेषयामास कौन्तेयो विराटश्च महीपतिः   ॥04-067-013॥</td></tr>
<tr><td>ततस्त्रयोदशे वर्षे निवृत्ते पञ्च पाण्डवाः। <br>उपप्लव्ये विराटस्य समपद्यन्त सर्वशः   ॥04-067-014॥</td></tr>
<tr><td>तस्मिन्वसंश्च बीभत्सुरानिनाय जनार्दनम्। <br>आनर्तेभ्योऽपि दाशार्हानभिमन्युं च पाण्डवः   ॥04-067-015॥</td></tr>
<tr><td>काशिराजश्च शैब्यश्च प्रीयमाणौ युधिष्ठिरे। <br>अक्षौहिणीभ्यां सहितावागतौ पृथिवीपते   ॥04-067-016॥</td></tr>
<tr><td>अक्षौहिण्या च तेजस्वी यज्ञसेनो महाबलः। <br>द्रौपद्याश्च सुता वीराः शिखण्डी चापराजितः   ॥04-067-017॥</td></tr>
<tr><td>धृष्टद्युम्नश्च दुर्धर्षः सर्वशस्त्रभृतां वरः। <br>समस्ताक्षौहिणीपाला यज्वानो भूरिदक्षिणाः। <br>सर्वे शस्त्रास्त्रसंपन्नाः सर्वे शूरास्तनुत्यजः   ॥04-067-018॥</td></tr>
<tr><td>तानागतानभिप्रेक्ष्य मत्स्यो धर्मभृतां वरः। <br>प्रीतोऽभवद्दुहितरं दत्त्वा तामभिमन्यवे   ॥04-067-019॥</td></tr>
<tr><td>ततः प्रत्युपयातेषु पार्थिवेषु ततस्ततः। <br>तत्रागमद्वासुदेवो वनमाली हलायुधः। <br>कृतवर्मा च हार्दिक्यो युयुधानश्च सात्यकिः   ॥04-067-020॥</td></tr>
<tr><td>अनाधृष्टिस्तथाक्रूरः साम्बो निशठ एव च। <br>अभिमन्युमुपादाय सह मात्रा परंतपाः   ॥04-067-021॥</td></tr>
<tr><td>इन्द्रसेनादयश्चैव रथैस्तैः सुसमाहितैः। <br>आययुः सहिताः सर्वे परिसंवत्सरोषिताः   ॥04-067-022॥</td></tr>
<tr><td>दश नागसहस्राणि हयानां च शतायुतम्। <br>रथानामर्बुदं पूर्णं निखर्वं च पदातिनाम्   ॥04-067-023॥</td></tr>
<tr><td>वृष्ण्यन्धकाश्च बहवो भोजाश्च परमौजसः। <br>अन्वयुर्वृष्णिशार्दूलं वासुदेवं महाद्युतिम्   ॥04-067-024॥</td></tr>
<tr><td>पारिबर्हं ददौ कृष्णः पाण्डवानां महात्मनाम्। <br>स्त्रियो रत्नानि वासांसि पृथक्पृथगनेकशः। <br>ततो विवाहो विधिवद्ववृते मत्स्यपार्थयोः   ॥04-067-025॥</td></tr>
<tr><td>ततः शङ्खाश्च भेर्यश्च गोमुखाडम्बरास्तथा। <br>पार्थैः संयुज्यमानस्य नेदुर्मत्स्यस्य वेश्मनि   ॥04-067-026॥</td></tr>
<tr><td>उच्चावचान्मृगाञ्जघ्नुर्मेध्यांश्च शतशः पशून्। <br>सुरामैरेयपानानि प्रभूतान्यभ्यहारयन्   ॥04-067-027॥</td></tr>
<tr><td>गायनाख्यानशीलाश्च नटा वैतालिकास्तथा। <br>स्तुवन्तस्तानुपातिष्ठन्सूताश्च सह मागधैः   ॥04-067-028॥</td></tr>
<tr><td>सुदेष्णां च पुरस्कृत्य मत्स्यानां च वरस्त्रियः। <br>आजग्मुश्चारुसर्वाङ्ग्यः सुमृष्टमणिकुण्डलाः   ॥04-067-029॥</td></tr>
<tr><td>वर्णोपपन्नास्ता नार्यो रूपवत्यः स्वलंकृताः। <br>सर्वाश्चाभ्यभवत्कृष्णा रूपेण यशसा श्रिया   ॥04-067-030॥</td></tr>
<tr><td>परिवार्योत्तरां तास्तु राजपुत्रीमलंकृताम्। <br>सुतामिव महेन्द्रस्य पुरस्कृत्योपतस्थिरे   ॥04-067-031॥</td></tr>
<tr><td>तां प्रत्यगृह्णात्कौन्तेयः सुतस्यार्थे धनंजयः। <br>सौभद्रस्यानवद्याङ्गीं विराटतनयां तदा   ॥04-067-032॥</td></tr>
<tr><td>तत्रातिष्ठन्महाराजो रूपमिन्द्रस्य धारयन्। <br>स्नुषां तां प्रतिजग्राह कुन्तीपुत्रो युधिष्ठिरः   ॥04-067-033॥</td></tr>
<tr><td>प्रतिगृह्य च तां पार्थः पुरस्कृत्य जनार्दनम्। <br>विवाहं कारयामास सौभद्रस्य महात्मनः   ॥04-067-034॥</td></tr>
<tr><td>तस्मै सप्त सहस्राणि हयानां वातरंहसाम्। <br>द्वे च नागशते मुख्ये प्रादाद्बहु धनं तदा   ॥04-067-035॥</td></tr>
<tr><td>कृते विवाहे तु तदा धर्मपुत्रो युधिष्ठिरः। <br>ब्राह्मणेभ्यो ददौ वित्तं यदुपाहरदच्युतः   ॥04-067-036॥</td></tr>
<tr><td>गोसहस्राणि रत्नानि वस्त्राणि विविधानि च। <br>भूषणानि च मुख्यानि यानानि शयनानि च   ॥04-067-037॥</td></tr>
<tr><td>तन्महोत्सवसंकाशं हृष्टपुष्टजनावृतम्। <br>नगरं मत्स्यराजस्य शुशुभे भरतर्षभ   ॥04-067-038॥</td></tr>
</table>
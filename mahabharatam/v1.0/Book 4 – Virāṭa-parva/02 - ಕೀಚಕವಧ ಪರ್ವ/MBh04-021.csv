Verse
 भीमसेन उवाच। <br>तथा भद्रे करिष्यामि यथा त्वं भीरु भाषसे। <br>अद्य तं सूदयिष्यामि कीचकं सहबान्धवम्   ॥04-021-001॥
अस्याः प्रदोषे शर्वर्याः कुरुष्वानेन संगमम्। <br>दुःखं शोकं च निर्धूय याज्ञसेनि शुचिस्मिते   ॥04-021-002॥
यैषा नर्तनशाला वै मत्स्यराजेन कारिता। <br>दिवात्र कन्या नृत्यन्ति रात्रौ यान्ति यथागृहम्   ॥04-021-003॥
तत्रास्ति शयनं भीरु दृढाङ्गं सुप्रतिष्ठितम्। <br>तत्रास्य दर्शयिष्यामि पूर्वप्रेतान्पितामहान्   ॥04-021-004॥
यथा च त्वां न पश्येयुः कुर्वाणां तेन संविदम्। <br>कुर्यास्तथा त्वं कल्याणि यथा संनिहितो भवेत्   ॥04-021-005॥
 वैशंपायन उवाच। <br>तथा तौ कथयित्वा तु बाष्पमुत्सृज्य दुःखितौ। <br>रात्रिशेषं तदत्युग्रं धारयामासतुर्हृदा   ॥04-021-006॥
तस्यां रात्र्यां व्यतीतायां प्रातरुत्थाय कीचकः। <br>गत्वा राजकुलायैव द्रौपदीमिदमब्रवीत्   ॥04-021-007॥
सभायां पश्यतो राज्ञः पातयित्वा पदाहनम्। <br>न चैवालभथास्त्राणमभिपन्ना बलीयसा   ॥04-021-008॥
प्रवादेन हि मत्स्यानां राजा नाम्नायमुच्यते। <br>अहमेव हि मत्स्यानां राजा वै वाहिनीपतिः   ॥04-021-009॥
सा सुखं प्रतिपद्यस्व दासो भीरु भवामि ते। <br>अह्नाय तव सुश्रोणि शतं निष्कान्ददाम्यहम्   ॥04-021-010॥
दासीशतं च ते दद्यां दासानामपि चापरम्। <br>रथं चाश्वतरीयुक्तमस्तु नौ भीरु संगमः   ॥04-021-011॥
 द्रौपद्युवाच। <br>एकं मे समयं त्वद्य प्रतिपद्यस्व कीचक। <br>न त्वां सखा वा भ्राता वा जानीयात्संगतं मया   ॥04-021-012॥
अवबोधाद्धि भीतास्मि गन्धर्वाणां यशस्विनाम्। <br>एवं मे प्रतिजानीहि ततोऽहं वशगा तव   ॥04-021-013॥
 कीचक उवाच। <br>एवमेतत्करिष्यामि यथा सुश्रोणि भाषसे। <br>एको भद्रे गमिष्यामि शून्यमावसथं तव   ॥04-021-014॥
समागमार्थं रम्भोरु त्वया मदनमोहितः। <br>यथा त्वां नावभोत्स्यन्ति गन्धर्वाः सूर्यवर्चसः   ॥04-021-015॥
 द्रौपद्युवाच। <br>यदिदं नर्तनागारं मत्स्यराजेन कारितम्। <br>दिवात्र कन्या नृत्यन्ति रात्रौ यान्ति यथागृहम्   ॥04-021-016॥
तमिस्रे तत्र गच्छेथा गन्धर्वास्तन्न जानते। <br>तत्र दोषः परिहृतो भविष्यति न संशयः   ॥04-021-017॥
 वैशंपायन उवाच। <br>तमर्थं प्रतिजल्पन्त्याः कृष्णायाः कीचकेन ह। <br>दिवसार्धं समभवन्मासेनैव समं नृप   ॥04-021-018॥
कीचकोऽथ गृहं गत्वा भृशं हर्षपरिप्लुतः। <br>सैरन्ध्रीरूपिणं मूढो मृत्युं तं नावबुद्धवान्   ॥04-021-019॥
गन्धाभरणमाल्येषु व्यासक्तः स विशेषतः। <br>अलंचकार सोऽऽत्मानं सत्वरः काममोहितः   ॥04-021-020॥
तस्य तत्कुर्वतः कर्म कालो दीर्घ इवाभवत्। <br>अनुचिन्तयतश्चापि तामेवायतलोचनाम्   ॥04-021-021॥
आसीदभ्यधिका चास्य श्रीः श्रियं प्रमुमुक्षतः। <br>निर्वाणकाले दीपस्य वर्तीमिव दिधक्षतः   ॥04-021-022॥
कृतसंप्रत्ययस्तत्र कीचकः काममोहितः। <br>नाजानाद्दिवसं यान्तं चिन्तयानः समागमम्   ॥04-021-023॥
ततस्तु द्रौपदी गत्वा तदा भीमं महानसे। <br>उपातिष्ठत कल्याणी कौरव्यं पतिमन्तिकात्   ॥04-021-024॥
तमुवाच सुकेशान्ता कीचकस्य मया कृतः। <br>संगमो नर्तनागारे यथावोचः परंतप   ॥04-021-025॥
शून्यं स नर्तनागारमागमिष्यति कीचकः। <br>एको निशि महाबाहो कीचकं तं निषूदय   ॥04-021-026॥
तं सूतपुत्रं कौन्तेय कीचकं मददर्पितम्। <br>गत्वा त्वं नर्तनागारं निर्जीवं कुरु पाण्डव   ॥04-021-027॥
दर्पाच्च सूतपुत्रोऽसौ गन्धर्वानवमन्यते। <br>तं त्वं प्रहरतां श्रेष्ठ नडं नाग इवोद्धर   ॥04-021-028॥
अश्रु दुःखाभिभूताया मम मार्जस्व भारत। <br>आत्मनश्चैव भद्रं ते कुरु मानं कुलस्य च   ॥04-021-029॥
 भीमसेन उवाच। <br>स्वागतं ते वरारोहे यन्मा वेदयसे प्रियम्। <br>न ह्यस्य कंचिदिच्छामि सहायं वरवर्णिनि   ॥04-021-030॥
या मे प्रीतिस्त्वयाख्याता कीचकस्य समागमे। <br>हत्वा हिडिम्बं सा प्रीतिर्ममासीद्वरवर्णिनि   ॥04-021-031॥
सत्यं भ्रातॄंश्च धर्मं च पुरस्कृत्य ब्रवीमि ते। <br>कीचकं निहनिष्यामि वृत्रं देवपतिर्यथा   ॥04-021-032॥
तं गह्वरे प्रकाशे वा पोथयिष्यामि कीचकम्। <br>अथ चेदवभोत्स्यन्ति हंस्ये मत्स्यानपि ध्रुवम्   ॥04-021-033॥
ततो दुर्योधनं हत्वा प्रतिपत्स्ये वसुंधराम्। <br>कामं मत्स्यमुपास्तां हि कुन्तीपुत्रो युधिष्ठिरः   ॥04-021-034॥
 द्रौपद्युवाच। <br>यथा न संत्यजेथास्त्वं सत्यं वै मत्कृते विभो। <br>निगूढस्त्वं तथा वीर कीचकं विनिपातय   ॥04-021-035॥
 भीमसेन उवाच। <br>एवमेतत्करिष्यामि यथा त्वं भीरु भाषसे। <br>अदृश्यमानस्तस्याद्य तमस्विन्यामनिन्दिते   ॥04-021-036॥
नागो बिल्वमिवाक्रम्य पोथयिष्याम्यहं शिरः। <br>अलभ्यामिच्छतस्तस्य कीचकस्य दुरात्मनः   ॥04-021-037॥
 वैशंपायन उवाच। <br>भीमोऽथ प्रथमं गत्वा रात्रौ छन्न उपाविशत्। <br>मृगं हरिरिवादृश्यः प्रत्याकाङ्क्षत्स कीचकम्   ॥04-021-038॥
कीचकश्चाप्यलंकृत्य यथाकाममुपाव्रजत्। <br>तां वेलां नर्तनागारे पाञ्चालीसंगमाशया   ॥04-021-039॥
मन्यमानः स संकेतमागारं प्राविशच्च तम्। <br>प्रविश्य च स तद्वेश्म तमसा संवृतं महत्   ॥04-021-040॥
पूर्वागतं ततस्तत्र भीममप्रतिमौजसम्। <br>एकान्तमास्थितं चैनमाससाद सुदुर्मतिः   ॥04-021-041॥
शयानं शयने तत्र मृत्युं सूतः परामृशत्। <br>जाज्वल्यमानं कोपेन कृष्णाधर्षणजेन ह   ॥04-021-042॥
उपसंगम्य चैवैनं कीचकः काममोहितः। <br>हर्षोन्मथितचित्तात्मा स्मयमानोऽभ्यभाषत   ॥04-021-043॥
प्रापितं ते मया वित्तं बहुरूपमनन्तकम्। <br>तत्सर्वं त्वां समुद्दिश्य सहसा समुपागतः   ॥04-021-044॥
नाकस्मान्मां प्रशंसन्ति सदा गृहगताः स्त्रियः। <br>सुवासा दर्शनीयश्च नान्योऽस्ति त्वादृशः पुमान्   ॥04-021-045॥
 भीमसेन उवाच। <br>दिष्ट्या त्वं दर्शनीयोऽसि दिष्ट्यात्मानं प्रशंससि। <br>ईदृशस्तु त्वया स्पर्शः स्पृष्टपूर्वो न कर्हिचित्   ॥04-021-046॥
 वैशंपायन उवाच। <br>इत्युक्त्वा तं महाबाहुर्भीमो भीमपराक्रमः। <br>समुत्पत्य च कौन्तेयः प्रहस्य च नराधमम्। <br>भीमो जग्राह केशेषु माल्यवत्सु सुगन्धिषु   ॥04-021-047॥
स केशेषु परामृष्टो बलेन बलिनां वरः। <br>आक्षिप्य केशान्वेगेन बाह्वोर्जग्राह पाण्डवम्   ॥04-021-048॥
बाहुयुद्धं तयोरासीत्क्रुद्धयोर्नरसिंहयोः। <br>वसन्ते वाशिताहेतोर्बलवद्गजयोरिव   ॥04-021-049॥
ईषदागलितं चापि क्रोधाच्चलपदं स्थितम्। <br>कीचको बलवान्भीमं जानुभ्यामाक्षिपद्भुवि   ॥04-021-050॥
पातितो भुवि भीमस्तु कीचकेन बलीयसा। <br>उत्पपाताथ वेगेन दण्डाहत इवोरगः   ॥04-021-051॥
स्पर्धया च बलोन्मत्तौ तावुभौ सूतपाण्डवौ। <br>निशीथे पर्यकर्षेतां बलिनौ निशि निर्जने   ॥04-021-052॥
ततस्तद्भवनश्रेष्ठं प्राकम्पत मुहुर्मुहुः। <br>बलवच्चापि संक्रुद्धावन्योन्यं तावगर्जताम्   ॥04-021-053॥
तलाभ्यां तु स भीमेन वक्षस्यभिहतो बली। <br>कीचको रोषसंतप्तः पदान्न चलितः पदम्   ॥04-021-054॥
मुहूर्तं तु स तं वेगं सहित्वा भुवि दुःसहम्। <br>बलादहीयत तदा सूतो भीमबलार्दितः   ॥04-021-055॥
तं हीयमानं विज्ञाय भीमसेनो महाबलः। <br>वक्षस्यानीय वेगेन ममन्थैनं विचेतसम्   ॥04-021-056॥
क्रोधाविष्टो विनिःश्वस्य पुनश्चैनं वृकोदरः। <br>जग्राह जयतां श्रेष्ठः केशेष्वेव तदा भृशम्   ॥04-021-057॥
गृहीत्वा कीचकं भीमो विरुराव महाबलः। <br>शार्दूलः पिशिताकाङ्क्षी गृहीत्वेव महामृगम्   ॥04-021-058॥
तस्य पादौ च पाणी च शिरो ग्रीवां च सर्वशः। <br>काये प्रवेशयामास पशोरिव पिनाकधृक्   ॥04-021-059॥
तं संमथितसर्वाङ्गं मांसपिण्डोपमं कृतम्। <br>कृष्णायै दर्शयामास भीमसेनो महाबलः   ॥04-021-060॥
उवाच च महातेजा द्रौपदीं पाण्डुनन्दनः। <br>पश्यैनमेहि पाञ्चालि कामुकोऽयं यथा कृतः   ॥04-021-061॥
तथा स कीचकं हत्वा गत्वा रोषस्य वै शमम्। <br>आमन्त्र्य द्रौपदीं कृष्णां क्षिप्रमायान्महानसम्   ॥04-021-062॥
कीचकं घातयित्वा तु द्रौपदी योषितां वरा। <br>प्रहृष्टा गतसंतापा सभापालानुवाच ह   ॥04-021-063॥
कीचकोऽयं हतः शेते गन्धर्वैः पतिभिर्मम। <br>परस्त्रीकामसंमत्तः समागच्छत पश्यत   ॥04-021-064॥
तच्छ्रुत्वा भाषितं तस्या नर्तनागाररक्षिणः। <br>सहसैव समाजग्मुरादायोल्काः सहस्रशः   ॥04-021-065॥
ततो गत्वाथ तद्वेश्म कीचकं विनिपातितम्। <br>गतासुं ददृशुर्भूमौ रुधिरेण समुक्षितम्   ॥04-021-066॥
क्वास्य ग्रीवा क्व चरणौ क्व पाणी क्व शिरस्तथा। <br>इति स्म तं परीक्षन्ते गन्धर्वेण हतं तदा   ॥04-021-067॥

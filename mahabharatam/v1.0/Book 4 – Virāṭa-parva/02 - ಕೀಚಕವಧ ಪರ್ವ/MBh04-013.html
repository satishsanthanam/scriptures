<table border = "1"><tr><td>Verse</td></tr>
<tr><td> वैशंपायन उवाच। <br>वसमानेषु पार्थेषु मत्स्यस्य नगरे तदा। <br>महारथेषु छन्नेषु मासा दश समत्ययुः   ॥04-013-001॥</td></tr>
<tr><td>याज्ञसेनी सुदेष्णां तु शुश्रूषन्ती विशां पते। <br>अवसत्परिचारार्हा सुदुःखं जनमेजय   ॥04-013-002॥</td></tr>
<tr><td>तथा चरन्तीं पाञ्चालीं सुदेष्णाया निवेशने। <br>सेनापतिर्विराटस्य ददर्श जलजाननाम्   ॥04-013-003॥</td></tr>
<tr><td>तां दृष्ट्वा देवगर्भाभां चरन्तीं देवतामिव। <br>कीचकः कामयामास कामबाणप्रपीडितः   ॥04-013-004॥</td></tr>
<tr><td>स तु कामाग्निसंतप्तः सुदेष्णामभिगम्य वै। <br>प्रहसन्निव सेनानीरिदं वचनमब्रवीत्   ॥04-013-005॥</td></tr>
<tr><td>नेयं पुरा जातु मयेह दृष्टा; राज्ञो विराटस्य निवेशने शुभा। <br>रूपेण चोन्मादयतीव मां भृशं; गन्धेन जाता मदिरेव भामिनी   ॥04-013-006॥</td></tr>
<tr><td>का देवरूपा हृदयंगमा शुभे; आचक्ष्व मे का च कुतश्च शोभना। <br>चित्तं हि निर्मथ्य करोति मां वशे; न चान्यदत्रौषधमद्य मे मतम्   ॥04-013-007॥</td></tr>
<tr><td>अहो तवेयं परिचारिका शुभा; प्रत्यग्ररूपा प्रतिभाति मामियम्। <br>अयुक्तरूपं हि करोति कर्म ते; प्रशास्तु मां यच्च ममास्ति किंचन   ॥04-013-008॥</td></tr>
<tr><td>प्रभूतनागाश्वरथं महाधनं; समृद्धियुक्तं बहुपानभोजनम्। <br>मनोहरं काञ्चनचित्रभूषणं; गृहं महच्छोभयतामियं मम   ॥04-013-009॥</td></tr>
<tr><td>ततः सुदेष्णामनुमन्त्र्य कीचक;स्ततः समभ्येत्य नराधिपात्मजाम्। <br>उवाच कृष्णामभिसान्त्वयंस्तदा; मृगेन्द्रकन्यामिव जम्बुको वने   ॥04-013-010॥</td></tr>
<tr><td>इदं च रूपं प्रथमं च ते वयो; निरर्थकं केवलमद्य भामिनि। <br>अधार्यमाणा स्रगिवोत्तमा यथा; न शोभसे सुन्दरि शोभना सती   ॥04-013-011॥</td></tr>
<tr><td>त्यजामि दारान्मम ये पुरातना; भवन्तु दास्यस्तव चारुहासिनि। <br>अहं च ते सुन्दरि दासवत्स्थितः; सदा भविष्ये वशगो वरानने   ॥04-013-012॥</td></tr>
<tr><td> द्रौपद्युवाच। <br>अप्रार्थनीयामिह मां सूतपुत्राभिमन्यसे। <br>विहीनवर्णां सैरन्ध्रीं बीभत्सां केशकारिकाम्   ॥04-013-013॥</td></tr>
<tr><td>परदारास्मि भद्रं ते न युक्तं त्वयि सांप्रतम्। <br>दयिताः प्राणिनां दारा धर्मं समनुचिन्तय   ॥04-013-014॥</td></tr>
<tr><td>परदारे न ते बुद्धिर्जातु कार्या कथंचन। <br>विवर्जनं ह्यकार्याणामेतत्सत्पुरुषव्रतम्   ॥04-013-015॥</td></tr>
<tr><td>मिथ्याभिगृध्नो हि नरः पापात्मा मोहमास्थितः। <br>अयशः प्राप्नुयाद्घोरं सुमहत्प्राप्नुयाद्भयम्   ॥04-013-016॥</td></tr>
<tr><td>मा सूतपुत्र हृष्यस्व माद्य त्यक्ष्यसि जीवितम्। <br>दुर्लभामभिमन्वानो मां वीरैरभिरक्षिताम्   ॥04-013-017॥</td></tr>
<tr><td>न चाप्यहं त्वया शक्या गन्धर्वाः पतयो मम। <br>ते त्वां निहन्युः कुपिताः साध्वलं मा व्यनीनशः   ॥04-013-018॥</td></tr>
<tr><td>अशक्यरूपैः पुरुषैरध्वानं गन्तुमिच्छसि। <br>यथा निश्चेतनो बालः कूलस्थः कूलमुत्तरम्। <br>तर्तुमिच्छति मन्दात्मा तथा त्वं कर्तुमिच्छसि   ॥04-013-019॥</td></tr>
<tr><td>अन्तर्महीं वा यदि वोर्ध्वमुत्पतेः; समुद्रपारं यदि वा प्रधावसि। <br>तथापि तेषां न विमोक्षमर्हसि; प्रमाथिनो देवसुता हि मे वराः   ॥04-013-020॥</td></tr>
<tr><td>त्वं कालरात्रीमिव कश्चिदातुरः; किं मां दृढं प्रार्थयसेऽद्य कीचक। <br>किं मातुरङ्के शयितो यथा शिशु;श्चन्द्रं जिघृक्षुरिव मन्यसे हि माम्   ॥04-013-021॥</td></tr>
</table>
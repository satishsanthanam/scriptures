<table border = "1"><tr><td>Verse</td></tr>
<tr><td> वैशंपायन उवाच। <br>प्रत्याख्यातो राजपुत्र्या सुदेष्णां कीचकोऽब्रवीत्। <br>अमर्यादेन कामेन घोरेणाभिपरिप्लुतः   ॥04-014-001॥</td></tr>
<tr><td>यथा कैकेयि सैरन्ध्र्या समेयां तद्विधीयताम्। <br>तां सुदेष्णे परीप्सस्व माहं प्राणान्प्रहासिषम्   ॥04-014-002॥</td></tr>
<tr><td>तस्य तां बहुशः श्रुत्वा वाचं विलपतस्तदा। <br>विराटमहिषी देवी कृपां चक्रे मनस्विनी   ॥04-014-003॥</td></tr>
<tr><td>स्वमर्थमभिसंधाय तस्यार्थमनुचिन्त्य च। <br>उद्वेगं चैव कृष्णायाः सुदेष्णा सूतमब्रवीत्   ॥04-014-004॥</td></tr>
<tr><td>पर्विणीं त्वं समुद्दिश्य सुरामन्नं च कारय। <br>तत्रैनां प्रेषयिष्यामि सुराहारीं तवान्तिकम्   ॥04-014-005॥</td></tr>
<tr><td>तत्र संप्रेषितामेनां विजने निरवग्रहाम्। <br>सान्त्वयेथा यथाकामं सान्त्व्यमाना रमेद्यदि   ॥04-014-006॥</td></tr>
<tr><td>कीचकस्तु गृहं गत्वा भगिन्या वचनात्तदा। <br>सुरामाहारयामास राजार्हां सुपरिस्रुताम्   ॥04-014-007॥</td></tr>
<tr><td>आजौरभ्रं च सुभृशं बहूंश्चोच्चावचान्मृगान्। <br>कारयामास कुशलैरन्नपानं सुशोभनम्   ॥04-014-008॥</td></tr>
<tr><td>तस्मिन्कृते तदा देवी कीचकेनोपमन्त्रिता। <br>सुदेष्णा प्रेषयामास सैरन्ध्रीं कीचकालयम्   ॥04-014-009॥</td></tr>
<tr><td> सुदेष्णोवाच। <br>उत्तिष्ठ गच्छ सैरन्ध्रि कीचकस्य निवेशनम्। <br>पानमानय कल्याणि पिपासा मां प्रबाधते   ॥04-014-010॥</td></tr>
<tr><td> द्रौपद्युवाच। <br>न गच्छेयमहं तस्य राजपुत्रि निवेशनम्। <br>त्वमेव राज्ञि जानासि यथा स निरपत्रपः   ॥04-014-011॥</td></tr>
<tr><td>न चाहमनवद्याङ्गि तव वेश्मनि भामिनि। <br>कामवृत्ता भविष्यामि पतीनां व्यभिचारिणी   ॥04-014-012॥</td></tr>
<tr><td>त्वं चैव देवि जानासि यथा स समयः कृतः। <br>प्रविशन्त्या मया पूर्वं तव वेश्मनि भामिनि   ॥04-014-013॥</td></tr>
<tr><td>कीचकश्च सुकेशान्ते मूढो मदनदर्पितः। <br>सोऽवमंस्यति मां दृष्ट्वा न यास्ये तत्र शोभने   ॥04-014-014॥</td></tr>
<tr><td>सन्ति बह्व्यस्तव प्रेष्या राजपुत्रि वशानुगाः। <br>अन्यां प्रेषय भद्रं ते स हि मामवमंस्यते   ॥04-014-015॥</td></tr>
<tr><td> सुदेष्णोवाच। <br>नैव त्वां जातु हिंस्यात्स इतः संप्रेषितां मया   ॥04-014-016॥</td></tr>
<tr><td> वैशंपायन उवाच। <br>इत्यस्याः प्रददौ कांस्यं सपिधानं हिरण्मयम्। <br>सा शङ्कमाना रुदती दैवं शरणमीयुषी। <br>प्रातिष्ठत सुराहारी कीचकस्य निवेशनम्   ॥04-014-017॥</td></tr>
<tr><td> द्रौपद्युवाच। <br>यथाहमन्यं पाण्डुभ्यो नाभिजानामि कंचन। <br>तेन सत्येन मां प्राप्तां कीचको मा वशे कृथाः   ॥04-014-018॥</td></tr>
<tr><td> वैशंपायन उवाच। <br>उपातिष्ठत सा सूर्यं मुहूर्तमबला ततः। <br>स तस्यास्तनुमध्यायाः सर्वं सूर्योऽवबुद्धवान्   ॥04-014-019॥</td></tr>
<tr><td>अन्तर्हितं ततस्तस्या रक्षो रक्षार्थमादिशत्। <br>तच्चैनां नाजहात्तत्र सर्वावस्थास्वनिन्दिताम्   ॥04-014-020॥</td></tr>
<tr><td>तां मृगीमिव वित्रस्तां दृष्ट्वा कृष्णां समीपगाम्। <br>उदतिष्ठन्मुदा सूतो नावं लब्ध्वेव पारगः   ॥04-014-021॥</td></tr>
</table>
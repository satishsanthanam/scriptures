<table border = "1"><tr><td>Verse</td></tr>
<tr><td> कीचक उवाच। <br>स्वागतं ते सुकेशान्ते सुव्युष्टा रजनी मम। <br>स्वामिनी त्वमनुप्राप्ता प्रकुरुष्व मम प्रियम्   ॥04-015-001॥</td></tr>
<tr><td>सुवर्णमालाः कम्बूश्च कुण्डले परिहाटके। <br>आहरन्तु च वस्त्राणि कौशिकान्यजिनानि च   ॥04-015-002॥</td></tr>
<tr><td>अस्ति मे शयनं शुभ्रं त्वदर्थमुपकल्पितम्। <br>एहि तत्र मया सार्धं पिबस्व मधुमाधवीम्   ॥04-015-003॥</td></tr>
<tr><td> द्रौपद्युवाच। <br>अप्रैषीद्राजपुत्री मां सुराहारीं तवान्तिकम्। <br>पानमानय मे क्षिप्रं पिपासा मेति चाब्रवीत्   ॥04-015-004॥</td></tr>
<tr><td> कीचक उवाच। <br>अन्या भद्रे नयिष्यन्ति राजपुत्र्याः परिस्रुतम्   ॥04-015-005॥</td></tr>
<tr><td> वैशंपायन उवाच। <br>इत्येनां दक्षिणे पाणौ सूतपुत्रः परामृशत्। <br>सा गृहीता विधुन्वाना भूमावाक्षिप्य कीचकम्। <br>सभां शरणमाधावद्यत्र राजा युधिष्ठिरः   ॥04-015-006॥</td></tr>
<tr><td>तां कीचकः प्रधावन्तीं केशपक्षे परामृशत्। <br>अथैनां पश्यतो राज्ञः पातयित्वा पदावधीत्   ॥04-015-007॥</td></tr>
<tr><td>ततो योऽसौ तदार्केण राक्षसः संनियोजितः। <br>स कीचकमपोवाह वातवेगेन भारत   ॥04-015-008॥</td></tr>
<tr><td>स पपात ततो भूमौ रक्षोबलसमाहतः। <br>विघूर्णमानो निश्चेष्टश्छिन्नमूल इव द्रुमः   ॥04-015-009॥</td></tr>
<tr><td>तां चासीनौ ददृशतुर्भीमसेनयुधिष्ठिरौ। <br>अमृष्यमाणौ कृष्णायाः कीचकेन पदा वधम्   ॥04-015-010॥</td></tr>
<tr><td>तस्य भीमो वधप्रेप्सुः कीचकस्य दुरात्मनः। <br>दन्तैर्दन्तांस्तदा रोषान्निष्पिपेष महामनाः   ॥04-015-011॥</td></tr>
<tr><td>अथाङ्गुष्ठेनावमृद्नादङ्गुष्ठं तस्य धर्मराट्। <br>प्रबोधनभयाद्राजन्भीमस्य प्रत्यषेधयत्   ॥04-015-012॥</td></tr>
<tr><td>सा सभाद्वारमासाद्य रुदती मत्स्यमब्रवीत्। <br>अवेक्षमाणा सुश्रोणी पतींस्तान्दीनचेतसः   ॥04-015-013॥</td></tr>
<tr><td>आकारमभिरक्षन्ती प्रतिज्ञां धर्मसंहिताम्। <br>दह्यमानेव रौद्रेण चक्षुषा द्रुपदात्मजा   ॥04-015-014॥</td></tr>
<tr><td> द्रौपद्युवाच। <br>येषां वैरी न स्वपिति पदा भूमिमुपस्पृशन्। <br>तेषां मां मानिनीं भार्यां सूतपुत्रः पदावधीत्   ॥04-015-015॥</td></tr>
<tr><td>ये दद्युर्न च याचेयुर्ब्रह्मण्याः सत्यवादिनः। <br>तेषां मां मानिनीं भार्यां सूतपुत्रः पदावधीत्   ॥04-015-016॥</td></tr>
<tr><td>येषां दुन्दुभिनिर्घोषो ज्याघोषः श्रूयतेऽनिशम्। <br>तेषां मां मानिनीं भार्यां सूतपुत्रः पदावधीत्   ॥04-015-017॥</td></tr>
<tr><td>ये ते तेजस्विनो दान्ता बलवन्तोऽभिमानिनः। <br>तेषां मां मानिनीं भार्यां सूतपुत्रः पदावधीत्   ॥04-015-018॥</td></tr>
<tr><td>सर्वलोकमिमं हन्युर्धर्मपाशसितास्तु ये। <br>तेषां मां मानिनीं भार्यां सूतपुत्रः पदावधीत्   ॥04-015-019॥</td></tr>
<tr><td>शरणं ये प्रपन्नानां भवन्ति शरणार्थिनाम्। <br>चरन्ति लोके प्रच्छन्नाः क्व नु तेऽद्य महारथाः   ॥04-015-020॥</td></tr>
<tr><td>कथं ते सूतपुत्रेण वध्यमानां प्रियां सतीम्। <br>मर्षयन्ति यथा क्लीबा बलवन्तोऽमितौजसः   ॥04-015-021॥</td></tr>
<tr><td>क्व नु तेषाममर्षश्च वीर्यं तेजश्च वर्तते। <br>न परीप्सन्ति ये भार्यां वध्यमानां दुरात्मना   ॥04-015-022॥</td></tr>
<tr><td>मयात्र शक्यं किं कर्तुं विराटे धर्मदूषणम्। <br>यः पश्यन्मां मर्षयति वध्यमानामनागसम्   ॥04-015-023॥</td></tr>
<tr><td>न राजन्राजवत्किंचित्समाचरसि कीचके। <br>दस्यूनामिव धर्मस्ते न हि संसदि शोभते   ॥04-015-024॥</td></tr>
<tr><td>न कीचकः स्वधर्मस्थो न च मत्स्यः कथंचन। <br>सभासदोऽप्यधर्मज्ञा य इमं पर्युपासते   ॥04-015-025॥</td></tr>
<tr><td>नोपालभे त्वां नृपते विराट जनसंसदि। <br>नाहमेतेन युक्ता वै हन्तुं मत्स्य तवान्तिके। <br>सभासदस्तु पश्यन्तु कीचकस्य व्यतिक्रमम्   ॥04-015-026॥</td></tr>
<tr><td> विराट उवाच। <br>परोक्षं नाभिजानामि विग्रहं युवयोरहम्। <br>अर्थतत्त्वमविज्ञाय किं नु स्यात्कुशलं मम   ॥04-015-027॥</td></tr>
<tr><td> वैशंपायन उवाच। <br>ततस्तु सभ्या विज्ञाय कृष्णां भूयोऽभ्यपूजयन्। <br>साधु साध्विति चाप्याहुः कीचकं च व्यगर्हयन्   ॥04-015-028॥</td></tr>
<tr><td> सभ्या ऊचुः। <br>यस्येयं चारुसर्वाङ्गी भार्या स्यादायतेक्षणा। <br>परो लाभश्च तस्य स्यान्न स शोचेत्कदाचन   ॥04-015-029॥</td></tr>
<tr><td> वैशंपायन उवाच। <br>एवं संपूजयंस्तत्र कृष्णां प्रेक्ष्य सभासदः। <br>युधिष्ठिरस्य कोपात्तु ललाटे स्वेद आसजत्   ॥04-015-030॥</td></tr>
<tr><td>अथाब्रवीद्राजपुत्रीं कौरव्यो महिषीं प्रियाम्। <br>गच्छ सैरन्ध्रि मात्र स्थाः सुदेष्णाया निवेशनम्   ॥04-015-031॥</td></tr>
<tr><td>भर्तारमनुरुध्यन्त्यः क्लिश्यन्ते वीरपत्नयः। <br>शुश्रूषया क्लिश्यमानाः पतिलोकं जयन्त्युत   ॥04-015-032॥</td></tr>
<tr><td>मन्ये न कालं क्रोधस्य पश्यन्ति पतयस्तव। <br>तेन त्वां नाभिधावन्ति गन्धर्वाः सूर्यवर्चसः   ॥04-015-033॥</td></tr>
<tr><td>अकालज्ञासि सैरन्ध्रि शैलूषीव विधावसि। <br>विघ्नं करोषि मत्स्यानां दीव्यतां राजसंसदि। <br>गच्छ सैरन्ध्रि गन्धर्वाः करिष्यन्ति तव प्रियम्   ॥04-015-034॥</td></tr>
<tr><td> द्रौपद्युवाच। <br>अतीव तेषां घृणिनामर्थेऽहं धर्मचारिणी। <br>तस्य तस्येह ते वध्या येषां ज्येष्ठोऽक्षदेविता   ॥04-015-035॥</td></tr>
<tr><td> वैशंपायन उवाच। <br>इत्युक्त्वा प्राद्रवत्कृष्णा सुदेष्णाया निवेशनम्। <br>केशान्मुक्त्वा तु सुश्रोणी संरम्भाल्लोहितेक्षणा   ॥04-015-036॥</td></tr>
<tr><td>शुशुभे वदनं तस्या रुदन्त्या विरतं तदा। <br>मेघलेखाविनिर्मुक्तं दिवीव शशिमण्डलम्   ॥04-015-037॥</td></tr>
<tr><td> सुदेष्णोवाच। <br>कस्त्वावधीद्वरारोहे कस्माद्रोदिषि शोभने। <br>कस्याद्य न सुखं भद्रे केन ते विप्रियं कृतम्   ॥04-015-038॥</td></tr>
<tr><td> द्रौपद्युवाच। <br>कीचको मावधीत्तत्र सुराहारीं गतां तव। <br>सभायां पश्यतो राज्ञो यथैव विजने तथा   ॥04-015-039॥</td></tr>
<tr><td> सुदेष्णोवाच। <br>घातयामि सुकेशान्ते कीचकं यदि मन्यसे। <br>योऽसौ त्वां कामसंमत्तो दुर्लभामभिमन्यते   ॥04-015-040॥</td></tr>
<tr><td> द्रौपद्युवाच। <br>अन्ये वै तं वधिष्यन्ति येषामागः करोति सः। <br>मन्ये चाद्यैव सुव्यक्तं परलोकं गमिष्यति   ॥04-015-041॥</td></tr>
</table>
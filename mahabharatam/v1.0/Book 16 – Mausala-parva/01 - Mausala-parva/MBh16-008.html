<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तः स बीभत्सुर्मातुलेन परंतपः। <br>दुर्मना दीनमनसं वसुदेवमुवाच ह   ॥16-008-001॥</td></tr>
<tr><td>नाहं वृष्णिप्रवीरेण मधुभिश्चैव मातुल। <br>विहीनां पृथिवीं द्रष्टुं शक्तश्चिरमिह प्रभो   ॥16-008-002॥</td></tr>
<tr><td>राजा च भीमसेनश्च सहदेवश्च पाण्डवः। <br>नकुलो याज्ञसेनी च षडेकमनसो वयम्   ॥16-008-003॥</td></tr>
<tr><td>राज्ञः संक्रमणे चापि कालोऽयं वर्तते ध्रुवम्। <br>तमिमं विद्धि संप्राप्तं कालं कालविदां वर   ॥16-008-004॥</td></tr>
<tr><td>सर्वथा वृष्णिदारांस्तु बालवृद्धांस्तथैव च। <br>नयिष्ये परिगृह्याहमिन्द्रप्रस्थमरिंदम   ॥16-008-005॥</td></tr>
<tr><td>इत्युक्त्वा दारुकमिदं वाक्यमाह धनंजयः। <br>अमात्यान्वृष्णिवीराणां द्रष्टुमिच्छामि माचिरम्   ॥16-008-006॥</td></tr>
<tr><td>इत्येवमुक्त्वा वचनं सुधर्मां यादवीं सभाम्। <br>प्रविवेशार्जुनः शूरः शोचमानो महारथान्   ॥16-008-007॥</td></tr>
<tr><td>तमासनगतं तत्र सर्वाः प्रकृतयस्तथा। <br>ब्राह्मणा नैगमाश्चैव परिवार्योपतस्थिरे   ॥16-008-008॥</td></tr>
<tr><td>तान्दीनमनसः सर्वान्निभृतान्गतचेतसः। <br>उवाचेदं वचः पार्थः स्वयं दीनतरस्तदा   ॥16-008-009॥</td></tr>
<tr><td>शक्रप्रस्थमहं नेष्ये वृष्ण्यन्धकजनं स्वयम्। <br>इदं तु नगरं सर्वं समुद्रः प्लावयिष्यति   ॥16-008-010॥</td></tr>
<tr><td>सज्जीकुरुत यानानि रत्नानि विविधानि च। <br>वज्रोऽयं भवतां राजा शक्रप्रस्थे भविष्यति   ॥16-008-011॥</td></tr>
<tr><td>सप्तमे दिवसे चैव रवौ विमल उद्गते। <br>बहिर्वत्स्यामहे सर्वे सज्जीभवत माचिरम्   ॥16-008-012॥</td></tr>
<tr><td>इत्युक्तास्तेन ते पौराः पार्थेनाक्लिष्टकर्मणा। <br>सज्जमाशु ततश्चक्रुः स्वसिद्ध्यर्थं समुत्सुकाः   ॥16-008-013॥</td></tr>
<tr><td>तां रात्रिमवसत्पार्थः केशवस्य निवेशने। <br>महता शोकमोहेन सहसाभिपरिप्लुतः   ॥16-008-014॥</td></tr>
<tr><td>श्वोभूतेऽथ ततः शौरिर्वसुदेवः प्रतापवान्। <br>युक्त्वात्मानं महातेजा जगाम गतिमुत्तमाम्   ॥16-008-015॥</td></tr>
<tr><td>ततः शब्दो महानासीद्वसुदेवस्य वेश्मनि। <br>दारुणः क्रोशतीनां च रुदतीनां च योषिताम्   ॥16-008-016॥</td></tr>
<tr><td>प्रकीर्णमूर्धजाः सर्वा विमुक्ताभरणस्रजः। <br>उरांसि पाणिभिर्घ्नन्त्यो व्यलपन्करुणं स्त्रियः   ॥16-008-017॥</td></tr>
<tr><td>तं देवकी च भद्रा च रोहिणी मदिरा तथा। <br>अन्वारोढुं व्यवसिता भर्तारं योषितां वराः   ॥16-008-018॥</td></tr>
<tr><td>ततः शौरिं नृयुक्तेन बहुमाल्येन भारत। <br>यानेन महता पार्थो बहिर्निष्क्रामयत्तदा   ॥16-008-019॥</td></tr>
<tr><td>तमन्वयुस्तत्र तत्र दुःखशोकसमाहताः। <br>द्वारकावासिनः पौराः सर्व एव नरर्षभ   ॥16-008-020॥</td></tr>
<tr><td>तस्याश्वमेधिकं छत्रं दीप्यमानाश्च पावकाः। <br>पुरस्तात्तस्य यानस्य याजकाश्च ततो ययुः   ॥16-008-021॥</td></tr>
<tr><td>अनुजग्मुश्च तं वीरं देव्यस्ता वै स्वलंकृताः। <br>स्त्रीसहस्रैः परिवृता वधूभिश्च सहस्रशः   ॥16-008-022॥</td></tr>
<tr><td>यस्तु देशः प्रियस्तस्य जीवतोऽभून्महात्मनः। <br>तत्रैनमुपसंकल्प्य पितृमेधं प्रचक्रिरे   ॥16-008-023॥</td></tr>
<tr><td>तं चिताग्निगतं वीरं शूरपुत्रं वराङ्गनाः। <br>ततोऽन्वारुरुहुः पत्न्यश्चतस्रः पतिलोकगाः   ॥16-008-024॥</td></tr>
<tr><td>तं वै चतसृभिः स्त्रीभिरन्वितं पाण्डुनन्दनः। <br>अदाहयच्चन्दनैश्च गन्धैरुच्चावचैरपि   ॥16-008-025॥</td></tr>
<tr><td>ततः प्रादुरभूच्छब्दः समिद्धस्य विभावसोः। <br>सामगानां च निर्घोषो नराणां रुदतामपि   ॥16-008-026॥</td></tr>
<tr><td>ततो वज्रप्रधानास्ते वृष्णिवीरकुमारकाः। <br>सर्व एवोदकं चक्रुः स्त्रियश्चैव महात्मनः   ॥16-008-027॥</td></tr>
<tr><td>अलुप्तधर्मस्तं धर्मं कारयित्वा स फल्गुनः। <br>जगाम वृष्णयो यत्र विनष्टा भरतर्षभ   ॥16-008-028॥</td></tr>
<tr><td>स तान्दृष्ट्वा निपतितान्कदने भृशदुःखितः। <br>बभूवातीव कौरव्यः प्राप्तकालं चकार च   ॥16-008-029॥</td></tr>
<tr><td>यथाप्रधानतश्चैव चक्रे सर्वाः क्रियास्तदा। <br>ये हता ब्रह्मशापेन मुसलैरेरकोद्भवैः   ॥16-008-030॥</td></tr>
<tr><td>ततः शरीरे रामस्य वासुदेवस्य चोभयोः। <br>अन्विष्य दाहयामास पुरुषैराप्तकारिभिः   ॥16-008-031॥</td></tr>
<tr><td>स तेषां विधिवत्कृत्वा प्रेतकार्याणि पाण्डवः। <br>सप्तमे दिवसे प्रायाद्रथमारुह्य सत्वरः। <br>अश्वयुक्तै रथैश्चापि गोखरोष्ट्रयुतैरपि   ॥16-008-032॥</td></tr>
<tr><td>स्त्रियस्ता वृष्णिवीराणां रुदत्यः शोककर्शिताः। <br>अनुजग्मुर्महात्मानं पाण्डुपुत्रं धनंजयम्   ॥16-008-033॥</td></tr>
<tr><td>भृत्यास्त्वन्धकवृष्णीनां सादिनो रथिनश्च ये। <br>वीरहीनं वृद्धबालं पौरजानपदास्तथा। <br>ययुस्ते परिवार्याथ कलत्रं पार्थशासनात्   ॥16-008-034॥</td></tr>
<tr><td>कुञ्जरैश्च गजारोहा ययुः शैलनिभैस्तथा। <br>सपादरक्षैः संयुक्ताः सोत्तरायुधिका ययुः   ॥16-008-035॥</td></tr>
<tr><td>पुत्राश्चान्धकवृष्णीनां सर्वे पार्थमनुव्रताः। <br>ब्राह्मणाः क्षत्रिया वैश्याः शूद्राश्चैव महाधनाः   ॥16-008-036॥</td></tr>
<tr><td>दश षट्च सहस्राणि वासुदेवावरोधनम्। <br>पुरस्कृत्य ययुर्वज्रं पौत्रं कृष्णस्य धीमतः   ॥16-008-037॥</td></tr>
<tr><td>बहूनि च सहस्राणि प्रयुतान्यर्बुदानि च। <br>भोजवृष्ण्यन्धकस्त्रीणां हतनाथानि निर्ययुः   ॥16-008-038॥</td></tr>
<tr><td>तत्सागरसमप्रख्यं वृष्णिचक्रं महर्द्धिमत्। <br>उवाह रथिनां श्रेष्ठः पार्थः परपुरंजयः   ॥16-008-039॥</td></tr>
<tr><td>निर्याते तु जने तस्मिन्सागरो मकरालयः। <br>द्वारकां रत्नसंपूर्णां जलेनाप्लावयत्तदा   ॥16-008-040॥</td></tr>
<tr><td>तदद्भुतमभिप्रेक्ष्य द्वारकावासिनो जनाः। <br>तूर्णात्तूर्णतरं जग्मुरहो दैवमिति ब्रुवन्   ॥16-008-041॥</td></tr>
<tr><td>काननेषु च रम्येषु पर्वतेषु नदीषु च। <br>निवसन्नानयामास वृष्णिदारान्धनंजयः   ॥16-008-042॥</td></tr>
<tr><td>स पञ्चनदमासाद्य धीमानतिसमृद्धिमत्। <br>देशे गोपशुधान्याढ्ये निवासमकरोत्प्रभुः   ॥16-008-043॥</td></tr>
<tr><td>ततो लोभः समभवद्दस्यूनां निहतेश्वराः। <br>दृष्ट्वा स्त्रियो नीयमानाः पार्थेनैकेन भारत   ॥16-008-044॥</td></tr>
<tr><td>ततस्ते पापकर्माणो लोभोपहतचेतसः। <br>आभीरा मन्त्रयामासुः समेत्याशुभदर्शनाः   ॥16-008-045॥</td></tr>
<tr><td>अयमेकोऽर्जुनो योद्धा वृद्धबालं हतेश्वरम्। <br>नयत्यस्मानतिक्रम्य योधाश्चेमे हतौजसः   ॥16-008-046॥</td></tr>
<tr><td>ततो यष्टिप्रहरणा दस्यवस्ते सहस्रशः। <br>अभ्यधावन्त वृष्णीनां तं जनं लोप्त्रहारिणः   ॥16-008-047॥</td></tr>
<tr><td>महता सिंहनादेन द्रावयन्तः पृथग्जनम्। <br>अभिपेतुर्धनार्थं ते कालपर्यायचोदिताः   ॥16-008-048॥</td></tr>
<tr><td>ततो निवृत्तः कौन्तेयः सहसा सपदानुगः। <br>उवाच तान्महाबाहुरर्जुनः प्रहसन्निव   ॥16-008-049॥</td></tr>
<tr><td>निवर्तध्वमधर्मज्ञा यदि स्थ न मुमूर्षवः। <br>नेदानीं शरनिर्भिन्नाः शोचध्वं निहता मया   ॥16-008-050॥</td></tr>
<tr><td>तथोक्तास्तेन वीरेण कदर्थीकृत्य तद्वचः। <br>अभिपेतुर्जनं मूढा वार्यमाणाः पुनः पुनः   ॥16-008-051॥</td></tr>
<tr><td>ततोऽर्जुनो धनुर्दिव्यं गाण्डीवमजरं महत्। <br>आरोपयितुमारेभे यत्नादिव कथंचन   ॥16-008-052॥</td></tr>
<tr><td>चकार सज्यं कृच्छ्रेण संभ्रमे तुमुले सति। <br>चिन्तयामास चास्त्राणि न च सस्मार तान्यपि   ॥16-008-053॥</td></tr>
<tr><td>वैकृत्यं तन्महद्दृष्ट्वा भुजवीर्ये तथा युधि। <br>दिव्यानां च महास्त्राणां विनाशाद्व्रीडितोऽभवत्   ॥16-008-054॥</td></tr>
<tr><td>वृष्णियोधाश्च ते सर्वे गजाश्वरथयायिनः। <br>न शेकुरावर्तयितुं ह्रियमाणं च तं जनम्   ॥16-008-055॥</td></tr>
<tr><td>कलत्रस्य बहुत्वात्तु संपतत्सु ततस्ततः। <br>प्रयत्नमकरोत्पार्थो जनस्य परिरक्षणे   ॥16-008-056॥</td></tr>
<tr><td>मिषतां सर्वयोधानां ततस्ताः प्रमदोत्तमाः। <br>समन्ततोऽवकृष्यन्त कामाच्चान्याः प्रवव्रजुः   ॥16-008-057॥</td></tr>
<tr><td>ततो गाण्डीवनिर्मुक्तैः शरैः पार्थो धनंजयः। <br>जघान दस्यून्सोद्वेगो वृष्णिभृत्यैः सह प्रभुः   ॥16-008-058॥</td></tr>
<tr><td>क्षणेन तस्य ते राजन्क्षयं जग्मुरजिह्मगाः। <br>अक्षया हि पुरा भूत्वा क्षीणाः क्षतजभोजनाः   ॥16-008-059॥</td></tr>
<tr><td>स शरक्षयमासाद्य दुःखशोकसमाहतः। <br>धनुष्कोट्या तदा दस्यूनवधीत्पाकशासनिः   ॥16-008-060॥</td></tr>
<tr><td>प्रेक्षतस्त्वेव पार्थस्य वृष्ण्यन्धकवरस्त्रियः। <br>जग्मुरादाय ते म्लेच्छाः समन्ताज्जनमेजय   ॥16-008-061॥</td></tr>
<tr><td>धनंजयस्तु दैवं तन्मनसाचिन्तयत्प्रभुः। <br>दुःखशोकसमाविष्टो निःश्वासपरमोऽभवत्   ॥16-008-062॥</td></tr>
<tr><td>अस्त्राणां च प्रणाशेन बाहुवीर्यस्य संक्षयात्। <br>धनुषश्चाविधेयत्वाच्छराणां संक्षयेण च   ॥16-008-063॥</td></tr>
<tr><td>बभूव विमनाः पार्थो दैवमित्यनुचिन्तयन्। <br>न्यवर्तत ततो राजन्नेदमस्तीति चाब्रवीत्   ॥16-008-064॥</td></tr>
<tr><td>ततः स शेषमादाय कलत्रस्य महामतिः। <br>हृतभूयिष्ठरत्नस्य कुरुक्षेत्रमवातरत्   ॥16-008-065॥</td></tr>
<tr><td>एवं कलत्रमानीय वृष्णीनां हृतशेषितम्। <br>न्यवेशयत कौरव्यस्तत्र तत्र धनंजयः   ॥16-008-066॥</td></tr>
<tr><td>हार्दिक्यतनयं पार्थो नगरं मार्तिकावतम्। <br>भोजराजकलत्रं च हृतशेषं नरोत्तमः   ॥16-008-067॥</td></tr>
<tr><td>ततो वृद्धांश्च बालांश्च स्त्रियश्चादाय पाण्डवः। <br>वीरैर्विहीनान्सर्वांस्ताञ्शक्रप्रस्थे न्यवेशयत्   ॥16-008-068॥</td></tr>
<tr><td>यौयुधानिं सरस्वत्यां पुत्रं सात्यकिनः प्रियम्। <br>न्यवेशयत धर्मात्मा वृद्धबालपुरस्कृतम्   ॥16-008-069॥</td></tr>
<tr><td>इन्द्रप्रस्थे ददौ राज्यं वज्राय परवीरहा। <br>वज्रेणाक्रूरदारास्तु वार्यमाणाः प्रवव्रजुः   ॥16-008-070॥</td></tr>
<tr><td>रुक्मिणी त्वथ गान्धारी शैब्या हैमवतीत्यपि। <br>देवी जाम्बवती चैव विविशुर्जातवेदसम्   ॥16-008-071॥</td></tr>
<tr><td>सत्यभामा तथैवान्या देव्यः कृष्णस्य संमताः। <br>वनं प्रविविशू राजंस्तापस्ये कृतनिश्चयाः   ॥16-008-072॥</td></tr>
<tr><td>द्वारकावासिनो ये तु पुरुषाः पार्थमन्वयुः। <br>यथार्हं संविभज्यैनान्वज्रे पर्यददज्जयः   ॥16-008-073॥</td></tr>
<tr><td>स तत्कृत्वा प्राप्तकालं बाष्पेणापिहितोऽर्जुनः। <br>कृष्णद्वैपायनं राजन्ददर्शासीनमाश्रमे   ॥16-008-074॥</td></tr>
</table>
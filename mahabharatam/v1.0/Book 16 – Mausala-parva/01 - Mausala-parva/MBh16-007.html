<table border = "1"><tr><td>Verse</td></tr>
<tr><td> वैशंपायन उवाच। <br>तं शयानं महात्मानं वीरमानकदुन्दुभिम्। <br>पुत्रशोकाभिसंतप्तं ददर्श कुरुपुंगवः   ॥16-007-001॥</td></tr>
<tr><td>तस्याश्रुपरिपूर्णाक्षो व्यूढोरस्को महाभुजः। <br>आर्तस्यार्ततरः पार्थः पादौ जग्राह भारत   ॥16-007-002॥</td></tr>
<tr><td>समालिङ्ग्यार्जुनं वृद्धः स भुजाभ्यां महाभुजः। <br>रुदन्पुत्रान्स्मरन्सर्वान्विललाप सुविह्वलः। <br>भ्रातॄन्पुत्रांश्च पौत्रांश्च दौहित्रांश्च सखीनपि   ॥16-007-003॥</td></tr>
<tr><td> वसुदेव उवाच। <br>यैर्जिता भूमिपालाश्च दैत्याश्च शतशोऽर्जुन। <br>तान्दृष्ट्वा नेह पश्यामि जीवाम्यर्जुन दुर्मरः   ॥16-007-004॥</td></tr>
<tr><td>यौ तावर्जुन शिष्यौ ते प्रियौ बहुमतौ सदा। <br>तयोरपनयात्पार्थ वृष्णयो निधनं गताः   ॥16-007-005॥</td></tr>
<tr><td>यौ तौ वृष्णिप्रवीराणां द्वावेवातिरथौ मतौ। <br>प्रद्युम्नो युयुधानश्च कथयन्कत्थसे च यौ   ॥16-007-006॥</td></tr>
<tr><td>नित्यं त्वं कुरुशार्दूल कृष्णश्च मम पुत्रकः। <br>तावुभौ वृष्णिनाशस्य मुखमास्तां धनंजय   ॥16-007-007॥</td></tr>
<tr><td>न तु गर्हामि शैनेयं हार्दिक्यं चाहमर्जुन। <br>अक्रूरं रौक्मिणेयं च शापो ह्येवात्र कारणम्   ॥16-007-008॥</td></tr>
<tr><td>केशिनं यस्तु कंसं च विक्रम्य जगतः प्रभुः। <br>विदेहावकरोत्पार्थ चैद्यं च बलगर्वितम्   ॥16-007-009॥</td></tr>
<tr><td>नैषादिमेकलव्यं च चक्रे कालिङ्गमागधान्। <br>गान्धारान्काशिराजं च मरुभूमौ च पार्थिवान्   ॥16-007-010॥</td></tr>
<tr><td>प्राच्यांश्च दाक्षिणात्यांश्च पार्वतीयांस्तथा नृपान्। <br>सोऽभ्युपेक्षितवानेतमनयं मधुसूदनः   ॥16-007-011॥</td></tr>
<tr><td>ततः पुत्रांश्च पौत्रांश्च भ्रातॄनथ सखीनपि। <br>शयानान्निहतान्दृष्ट्वा ततो मामब्रवीदिदम्   ॥16-007-012॥</td></tr>
<tr><td>संप्राप्तोऽद्यायमस्यान्तः कुलस्य पुरुषर्षभ। <br>आगमिष्यति बीभत्सुरिमां द्वारवतीं पुरीम्   ॥16-007-013॥</td></tr>
<tr><td>आख्येयं तस्य यद्वृत्तं वृष्णीनां वैशसं महत्। <br>स तु श्रुत्वा महातेजा यदूनामनयं प्रभो। <br>आगन्ता क्षिप्रमेवेह न मेऽत्रास्ति विचारणा   ॥16-007-014॥</td></tr>
<tr><td>योऽहं तमर्जुनं विद्धि योऽर्जुनः सोऽहमेव तु। <br>यद्ब्रूयात्तत्तथा कार्यमिति बुध्यस्व माधव   ॥16-007-015॥</td></tr>
<tr><td>स स्त्रीषु प्राप्तकालं वः पाण्डवो बालकेषु च। <br>प्रतिपत्स्यति बीभत्सुर्भवतश्चौर्ध्वदेहिकम्   ॥16-007-016॥</td></tr>
<tr><td>इमां च नगरीं सद्यः प्रतियाते धनंजये। <br>प्राकाराट्टालकोपेतां समुद्रः प्लावयिष्यति   ॥16-007-017॥</td></tr>
<tr><td>अहं हि देशे कस्मिंश्चित्पुण्ये नियममास्थितः। <br>कालं कर्ता सद्य एव रामेण सह धीमता   ॥16-007-018॥</td></tr>
<tr><td>एवमुक्त्वा हृषीकेशो मामचिन्त्यपराक्रमः। <br>हित्वा मां बालकैः सार्धं दिशं कामप्यगात्प्रभुः   ॥16-007-019॥</td></tr>
<tr><td>सोऽहं तौ च महात्मानौ चिन्तयन्भ्रातरौ तव। <br>घोरं ज्ञातिवधं चैव न भुञ्जे शोककर्शितः   ॥16-007-020॥</td></tr>
<tr><td>न च भोक्ष्ये न जीविष्ये दिष्ट्या प्राप्तोऽसि पाण्डव। <br>यदुक्तं पार्थ कृष्णेन तत्सर्वमखिलं कुरु   ॥16-007-021॥</td></tr>
<tr><td>एतत्ते पार्थ राज्यं च स्त्रियो रत्नानि चैव ह। <br>इष्टान्प्राणानहं हीमांस्त्यक्ष्यामि रिपुसूदन   ॥16-007-022॥</td></tr>
</table>
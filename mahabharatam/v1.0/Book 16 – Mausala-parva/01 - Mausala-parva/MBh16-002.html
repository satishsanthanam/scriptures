<table border = "1"><tr><td>Verse</td></tr>
<tr><td> जनमेजय उवाच। <br>कथं विनष्टा भगवन्नन्धका वृष्णिभिः सह। <br>पश्यतो वासुदेवस्य भोजाश्चैव महारथाः   ॥16-002-001॥</td></tr>
<tr><td> वैशंपायन उवाच। <br>षट्त्रिंशेऽथ ततो वर्षे वृष्णीनामनयो महान्। <br>अन्योन्यं मुसलैस्ते तु निजघ्नुः कालचोदिताः   ॥16-002-002॥</td></tr>
<tr><td> जनमेजय उवाच। <br>केनानुशप्तास्ते वीराः क्षयं वृष्ण्यन्धका ययुः। <br>भोजाश्च द्विजवर्य त्वं विस्तरेण वदस्व मे   ॥16-002-003॥</td></tr>
<tr><td> वैशंपायन उवाच। <br>विश्वामित्रं च कण्वं च नारदं च तपोधनम्। <br>सारणप्रमुखा वीरा ददृशुर्द्वारकागतान्   ॥16-002-004॥</td></tr>
<tr><td>ते वै साम्बं पुरस्कृत्य भूषयित्वा स्त्रियं यथा। <br>अब्रुवन्नुपसंगम्य दैवदण्डनिपीडिताः   ॥16-002-005॥</td></tr>
<tr><td>इयं स्त्री पुत्रकामस्य बभ्रोरमिततेजसः। <br>ऋषयः साधु जानीत किमियं जनयिष्यति   ॥16-002-006॥</td></tr>
<tr><td>इत्युक्तास्ते तदा राजन्विप्रलम्भप्रधर्षिताः। <br>प्रत्यब्रुवंस्तान्मुनयो यत्तच्छृणु नराधिप   ॥16-002-007॥</td></tr>
<tr><td>वृष्ण्यन्धकविनाशाय मुसलं घोरमायसम्। <br>वासुदेवस्य दायादः साम्बोऽयं जनयिष्यति   ॥16-002-008॥</td></tr>
<tr><td>येन यूयं सुदुर्वृत्ता नृशंसा जातमन्यवः। <br>उच्छेत्तारः कुलं कृत्स्नमृते रामजनार्दनौ   ॥16-002-009॥</td></tr>
<tr><td>समुद्रं यास्यति श्रीमांस्त्यक्त्वा देहं हलायुधः। <br>जरा कृष्णं महात्मानं शयानं भुवि भेत्स्यति   ॥16-002-010॥</td></tr>
<tr><td>इत्यब्रुवन्त ते राजन्प्रलब्धास्तैर्दुरात्मभिः। <br>मुनयः क्रोधरक्ताक्षाः समीक्ष्याथ परस्परम्   ॥16-002-011॥</td></tr>
<tr><td>तथोक्त्वा मुनयस्ते तु ततः केशवमभ्ययुः   ॥16-002-012॥</td></tr>
<tr><td>अथाब्रवीत्तदा वृष्णीञ्श्रुत्वैवं मधुसूदनः। <br>अन्तज्ञो मतिमांस्तस्य भवितव्यं तथेति तान्   ॥16-002-013॥</td></tr>
<tr><td>एवमुक्त्वा हृषीकेशः प्रविवेश पुनर्गृहान्। <br>कृतान्तमन्यथा नैच्छत्कर्तुं स जगतः प्रभुः   ॥16-002-014॥</td></tr>
<tr><td>श्वोभूतेऽथ ततः साम्बो मुसलं तदसूत वै। <br>वृष्ण्यन्धकविनाशाय किंकरप्रतिमं महत्   ॥16-002-015॥</td></tr>
<tr><td>प्रसूतं शापजं घोरं तच्च राज्ञे न्यवेदयन्। <br>विषण्णरूपस्तद्राजा सूक्ष्मं चूर्णमकारयत्   ॥16-002-016॥</td></tr>
<tr><td>प्राक्षिपन्सागरे तच्च पुरुषा राजशासनात्। <br>अघोषयंश्च नगरे वचनादाहुकस्य च   ॥16-002-017॥</td></tr>
<tr><td>अद्य प्रभृति सर्वेषु वृष्ण्यन्धकगृहेष्विह। <br>सुरासवो न कर्तव्यः सर्वैर्नगरवासिभिः   ॥16-002-018॥</td></tr>
<tr><td>यश्च नोऽविदितं कुर्यात्पेयं कश्चिन्नरः क्वचित्। <br>जीवन्स शूलमारोहेत्स्वयं कृत्वा सबान्धवः   ॥16-002-019॥</td></tr>
<tr><td>ततो राजभयात्सर्वे नियमं चक्रिरे तदा। <br>नराः शासनमाज्ञाय तस्य राज्ञो महात्मनः   ॥16-002-020॥</td></tr>
</table>
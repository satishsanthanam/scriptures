<table border = "1"><tr><td>Verse</td></tr>
<tr><td> वैशंपायन उवाच। <br>काली स्त्री पाण्डुरैर्दन्तैः प्रविश्य हसती निशि। <br>स्त्रियः स्वप्नेषु मुष्णन्ती द्वारकां परिधावति   ॥16-004-001॥</td></tr>
<tr><td>अलंकाराश्च छत्रं च ध्वजाश्च कवचानि च। <br>ह्रियमाणान्यदृश्यन्त रक्षोभिः सुभयानकैः   ॥16-004-002॥</td></tr>
<tr><td>तच्चाग्निदत्तं कृष्णस्य वज्रनाभमयस्मयम्। <br>दिवमाचक्रमे चक्रं वृष्णीनां पश्यतां तदा   ॥16-004-003॥</td></tr>
<tr><td>युक्तं रथं दिव्यमादित्यवर्णं; हयाहरन्पश्यतो दारुकस्य। <br>ते सागरस्योपरिष्टादवर्त;न्मनोजवाश्चतुरो वाजिमुख्याः   ॥16-004-004॥</td></tr>
<tr><td>तालः सुपर्णश्च महाध्वजौ तौ; सुपूजितौ रामजनार्दनाभ्याम्। <br>उच्चैर्जह्रुरप्सरसो दिवानिशं; वाचश्चोचुर्गम्यतां तीर्थयात्रा   ॥16-004-005॥</td></tr>
<tr><td>ततो जिगमिषन्तस्ते वृष्ण्यन्धकमहारथाः। <br>सान्तःपुरास्तदा तीर्थयात्रामैच्छन्नरर्षभाः   ॥16-004-006॥</td></tr>
<tr><td>ततो भोज्यं च भक्ष्यं च पेयं चान्धकवृष्णयः। <br>बहु नानाविधं चक्रुर्मद्यं मांसमनेकशः   ॥16-004-007॥</td></tr>
<tr><td>ततः सीधुषु सक्ताश्च निर्ययुर्नगराद्बहिः। <br>यानैरश्वैर्गजैश्चैव श्रीमन्तस्तिग्मतेजसः   ॥16-004-008॥</td></tr>
<tr><td>ततः प्रभासे न्यवसन्यथोद्देशं यथागृहम्। <br>प्रभूतभक्ष्यपेयास्ते सदारा यादवास्तदा   ॥16-004-009॥</td></tr>
<tr><td>निविष्टांस्तान्निशम्याथ समुद्रान्ते स योगवित्। <br>जगामामन्त्र्य तान्वीरानुद्धवोऽर्थविशारदः   ॥16-004-010॥</td></tr>
<tr><td>तं प्रस्थितं महात्मानमभिवाद्य कृताञ्जलिम्। <br>जानन्विनाशं वृष्णीनां नैच्छद्वारयितुं हरिः   ॥16-004-011॥</td></tr>
<tr><td>ततः कालपरीतास्ते वृष्ण्यन्धकमहारथाः। <br>अपश्यन्नुद्धवं यान्तं तेजसावृत्य रोदसी   ॥16-004-012॥</td></tr>
<tr><td>ब्राह्मणार्थेषु यत्सिद्धमन्नं तेषां महात्मनाम्। <br>तद्वानरेभ्यः प्रददुः सुरागन्धसमन्वितम्   ॥16-004-013॥</td></tr>
<tr><td>ततस्तूर्यशताकीर्णं नटनर्तकसंकुलम्। <br>प्रावर्तत महापानं प्रभासे तिग्मतेजसाम्   ॥16-004-014॥</td></tr>
<tr><td>कृष्णस्य संनिधौ रामः सहितः कृतवर्मणा। <br>अपिबद्युयुधानश्च गदो बभ्रुस्तथैव च   ॥16-004-015॥</td></tr>
<tr><td>ततः परिषदो मध्ये युयुधानो मदोत्कटः। <br>अब्रवीत्कृतवर्माणमवहस्यावमन्य च   ॥16-004-016॥</td></tr>
<tr><td>कः क्षत्रियो मन्यमानः सुप्तान्हन्यान्मृतानिव। <br>न तन्मृष्यन्ति हार्दिक्य यादवा यत्त्वया कृतम्   ॥16-004-017॥</td></tr>
<tr><td>इत्युक्ते युयुधानेन पूजयामास तद्वचः। <br>प्रद्युम्नो रथिनां श्रेष्ठो हार्दिक्यमवमन्य च   ॥16-004-018॥</td></tr>
<tr><td>ततः परमसंक्रुद्धः कृतवर्मा तमब्रवीत्। <br>निर्दिशन्निव सावज्ञं तदा सव्येन पाणिना   ॥16-004-019॥</td></tr>
<tr><td>भूरिश्रवाश्छिन्नबाहुर्युद्धे प्रायगतस्त्वया। <br>वधेन सुनृशंसेन कथं वीरेण पातितः   ॥16-004-020॥</td></tr>
<tr><td>इति तस्य वचः श्रुत्वा केशवः परवीरहा। <br>तिर्यक्सरोषया दृष्ट्या वीक्षां चक्रे स मन्युमान्   ॥16-004-021॥</td></tr>
<tr><td>मणिः स्यमन्तकश्चैव यः स सत्राजितोऽभवत्। <br>तां कथां स्मारयामास सात्यकिर्मधुसूदनम्   ॥16-004-022॥</td></tr>
<tr><td>तच्छ्रुत्वा केशवस्याङ्कमगमद्रुदती तदा। <br>सत्यभामा प्रकुपिता कोपयन्ती जनार्दनम्   ॥16-004-023॥</td></tr>
<tr><td>तत उत्थाय सक्रोधः सात्यकिर्वाक्यमब्रवीत्। <br>पञ्चानां द्रौपदेयानां धृष्टद्युम्नशिखण्डिनोः   ॥16-004-024॥</td></tr>
<tr><td>एष गच्छामि पदवीं सत्येन च तथा शपे। <br>सौप्तिके ये च निहताः सुप्तानेन दुरात्मना   ॥16-004-025॥</td></tr>
<tr><td>द्रोणपुत्रसहायेन पापेन कृतवर्मणा। <br>समाप्तमायुरस्याद्य यशश्चापि सुमध्यमे   ॥16-004-026॥</td></tr>
<tr><td>इतीदमुक्त्वा खड्गेन केशवस्य समीपतः। <br>अभिद्रुत्य शिरः क्रुद्धश्चिच्छेद कृतवर्मणः   ॥16-004-027॥</td></tr>
<tr><td>तथान्यानपि निघ्नन्तं युयुधानं समन्ततः। <br>अभ्यधावद्धृषीकेशो विनिवारयिषुस्तदा   ॥16-004-028॥</td></tr>
<tr><td>एकीभूतास्ततः सर्वे कालपर्यायचोदिताः। <br>भोजान्धका महाराज शैनेयं पर्यवारयन्   ॥16-004-029॥</td></tr>
<tr><td>तान्दृष्ट्वा पततस्तूर्णमभिक्रुद्धाञ्जनार्दनः। <br>न चुक्रोध महातेजा जानन्कालस्य पर्ययम्   ॥16-004-030॥</td></tr>
<tr><td>ते तु पानमदाविष्टाश्चोदिताश्चैव मन्युना। <br>युयुधानमथाभ्यघ्नन्नुच्छिष्टैर्भाजनैस्तदा   ॥16-004-031॥</td></tr>
<tr><td>हन्यमाने तु शैनेये क्रुद्धो रुक्मिणिनन्दनः। <br>तदन्तरमुपाधावन्मोक्षयिष्यञ्शिनेः सुतम्   ॥16-004-032॥</td></tr>
<tr><td>स भोजैः सह संयुक्तः सात्यकिश्चान्धकैः सह। <br>बहुत्वान्निहतौ तत्र उभौ कृष्णस्य पश्यतः   ॥16-004-033॥</td></tr>
<tr><td>हतं दृष्ट्वा तु शैनेयं पुत्रं च यदुनन्दनः। <br>एरकाणां तदा मुष्टिं कोपाज्जग्राह केशवः   ॥16-004-034॥</td></tr>
<tr><td>तदभून्मुसलं घोरं वज्रकल्पमयोमयम्। <br>जघान तेन कृष्णस्तान्येऽस्य प्रमुखतोऽभवन्   ॥16-004-035॥</td></tr>
<tr><td>ततोऽन्धकाश्च भोजाश्च शैनेया वृष्णयस्तथा। <br>जघ्नुरन्योन्यमाक्रन्दे मुसलैः कालचोदिताः   ॥16-004-036॥</td></tr>
<tr><td>यस्तेषामेरकां कश्चिज्जग्राह रुषितो नृप। <br>वज्रभूतेव सा राजन्नदृश्यत तदा विभो   ॥16-004-037॥</td></tr>
<tr><td>तृणं च मुसलीभूतमपि तत्र व्यदृश्यत। <br>ब्रह्मदण्डकृतं सर्वमिति तद्विद्धि पार्थिव   ॥16-004-038॥</td></tr>
<tr><td>आविध्याविध्य ते राजन्प्रक्षिपन्ति स्म यत्तृणम्। <br>तद्वज्रभूतं मुसलं व्यदृश्यत तदा दृढम्   ॥16-004-039॥</td></tr>
<tr><td>अवधीत्पितरं पुत्रः पिता पुत्रं च भारत। <br>मत्ताः परिपतन्ति स्म पोथयन्तः परस्परम्   ॥16-004-040॥</td></tr>
<tr><td>पतंगा इव चाग्नौ ते न्यपतन्कुकुरान्धकाः। <br>नासीत्पलायने बुद्धिर्वध्यमानस्य कस्यचित्   ॥16-004-041॥</td></tr>
<tr><td>तं तु पश्यन्महाबाहुर्जानन्कालस्य पर्ययम्। <br>मुसलं समवष्टभ्य तस्थौ स मधुसूदनः   ॥16-004-042॥</td></tr>
<tr><td>साम्बं च निहतं दृष्ट्वा चारुदेष्णं च माधवः। <br>प्रद्युम्नं चानिरुद्धं च ततश्चुक्रोध भारत   ॥16-004-043॥</td></tr>
<tr><td>गदं वीक्ष्य शयानं च भृशं कोपसमन्वितः। <br>स निःशेषं तदा चक्रे शार्ङ्गचक्रगदाधरः   ॥16-004-044॥</td></tr>
<tr><td>तं निघ्नन्तं महातेजा बभ्रुः परपुरंजयः। <br>दारुकश्चैव दाशार्हमूचतुर्यन्निबोध तत्   ॥16-004-045॥</td></tr>
<tr><td>भगवन्संहृतं सर्वं त्वया भूयिष्ठमच्युत। <br>रामस्य पदमन्विच्छ तत्र गच्छाम यत्र सः   ॥16-004-046॥</td></tr>
</table>
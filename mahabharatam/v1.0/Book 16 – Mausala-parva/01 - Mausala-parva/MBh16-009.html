<table border = "1"><tr><td>Verse</td></tr>
<tr><td> वैशंपायन उवाच। <br>प्रविशन्नर्जुनो राजन्नाश्रमं सत्यवादिनः। <br>ददर्शासीनमेकान्ते मुनिं सत्यवतीसुतम्   ॥16-009-001॥</td></tr>
<tr><td>स तमासाद्य धर्मज्ञमुपतस्थे महाव्रतम्। <br>अर्जुनोऽस्मीति नामास्मै निवेद्याभ्यवदत्ततः   ॥16-009-002॥</td></tr>
<tr><td>स्वागतं तेऽस्त्विति प्राह मुनिः सत्यवतीसुतः। <br>आस्यतामिति चोवाच प्रसन्नात्मा महामुनिः   ॥16-009-003॥</td></tr>
<tr><td>तमप्रतीतमनसं निःश्वसन्तं पुनः पुनः। <br>निर्विण्णमनसं दृष्ट्वा पार्थं व्यासोऽब्रवीदिदम्   ॥16-009-004॥</td></tr>
<tr><td>अवीरजोऽभिघातस्ते ब्राह्मणो वा हतस्त्वया। <br>युद्धे पराजितो वासि गतश्रीरिव लक्ष्यसे   ॥16-009-005॥</td></tr>
<tr><td>न त्वा प्रत्यभिजानामि किमिदं भरतर्षभ। <br>श्रोतव्यं चेन्मया पार्थ क्षिप्रमाख्यातुमर्हसि   ॥16-009-006॥</td></tr>
<tr><td> अर्जुन उवाच। <br>यः स मेघवपुः श्रीमान्बृहत्पङ्कजलोचनः। <br>स कृष्णः सह रामेण त्यक्त्वा देहं दिवं गतः   ॥16-009-007॥</td></tr>
<tr><td>मौसले वृष्णिवीराणां विनाशो ब्रह्मशापजः। <br>बभूव वीरान्तकरः प्रभासे रोमहर्षणः   ॥16-009-008॥</td></tr>
<tr><td>ये ते शूरा महात्मानः सिंहदर्पा महाबलाः। <br>भोजवृष्ण्यन्धका ब्रह्मन्नन्योन्यं तैर्हतं युधि   ॥16-009-009॥</td></tr>
<tr><td>गदापरिघशक्तीनां सहाः परिघबाहवः। <br>त एरकाभिर्निहताः पश्य कालस्य पर्ययम्   ॥16-009-010॥</td></tr>
<tr><td>हतं पञ्चशतं तेषां सहस्रं बाहुशालिनाम्। <br>निधनं समनुप्राप्तं समासाद्येतरेतरम्   ॥16-009-011॥</td></tr>
<tr><td>पुनः पुनर्न मृष्यामि विनाशममितौजसाम्। <br>चिन्तयानो यदूनां च कृष्णस्य च यशस्विनः   ॥16-009-012॥</td></tr>
<tr><td>शोषणं सागरस्येव पर्वतस्येव चालनम्। <br>नभसः पतनं चैव शैत्यमग्नेस्तथैव च   ॥16-009-013॥</td></tr>
<tr><td>अश्रद्धेयमहं मन्ये विनाशं शार्ङ्गधन्वनः। <br>न चेह स्थातुमिच्छामि लोके कृष्णविनाकृतः   ॥16-009-014॥</td></tr>
<tr><td>इतः कष्टतरं चान्यच्छृणु तद्वै तपोधन। <br>मनो मे दीर्यते येन चिन्तयानस्य वै मुहुः   ॥16-009-015॥</td></tr>
<tr><td>पश्यतो वृष्णिदाराश्च मम ब्रह्मन्सहस्रशः। <br>आभीरैरनुसृत्याजौ हृताः पञ्चनदालयैः   ॥16-009-016॥</td></tr>
<tr><td>धनुरादाय तत्राहं नाशकं तस्य पूरणे। <br>यथा पुरा च मे वीर्यं भुजयोर्न तथाभवत्   ॥16-009-017॥</td></tr>
<tr><td>अस्त्राणि मे प्रनष्टानि विविधानि महामुने। <br>शराश्च क्षयमापन्नाः क्षणेनैव समन्ततः   ॥16-009-018॥</td></tr>
<tr><td>पुरुषश्चाप्रमेयात्मा शङ्खचक्रगदाधरः। <br>चतुर्भुजः पीतवासा श्यामः पद्मायतेक्षणः   ॥16-009-019॥</td></tr>
<tr><td>यः स याति पुरस्तान्मे रथस्य सुमहाद्युतिः। <br>प्रदहन्रिपुसैन्यानि न पश्याम्यहमद्य तम्   ॥16-009-020॥</td></tr>
<tr><td>येन पूर्वं प्रदग्धानि शत्रुसैन्यानि तेजसा। <br>शरैर्गाण्डीवनिर्मुक्तैरहं पश्चाद्व्यनाशयम्   ॥16-009-021॥</td></tr>
<tr><td>तमपश्यन्विषीदामि घूर्णामीव च सत्तम। <br>परिनिर्विण्णचेताश्च शान्तिं नोपलभेऽपि च   ॥16-009-022॥</td></tr>
<tr><td>विना जनार्दनं वीरं नाहं जीवितुमुत्सहे। <br>श्रुत्वैव हि गतं विष्णुं ममापि मुमुहुर्दिशः   ॥16-009-023॥</td></tr>
<tr><td>प्रनष्टज्ञातिवीर्यस्य शून्यस्य परिधावतः। <br>उपदेष्टुं मम श्रेयो भवानर्हति सत्तम   ॥16-009-024॥</td></tr>
<tr><td> व्यास उवाच। <br>ब्रह्मशापविनिर्दग्धा वृष्ण्यन्धकमहारथाः। <br>विनष्टाः कुरुशार्दूल न ताञ्शोचितुमर्हसि   ॥16-009-025॥</td></tr>
<tr><td>भवितव्यं तथा तद्धि दिष्टमेतन्महात्मनाम्। <br>उपेक्षितं च कृष्णेन शक्तेनापि व्यपोहितुम्   ॥16-009-026॥</td></tr>
<tr><td>त्रैलोक्यमपि कृष्णो हि कृत्स्नं स्थावरजङ्गमम्। <br>प्रसहेदन्यथा कर्तुं किमु शापं मनीषिणाम्   ॥16-009-027॥</td></tr>
<tr><td>रथस्य पुरतो याति यः स चक्रगदाधरः। <br>तव स्नेहात्पुराणर्षिर्वासुदेवश्चतुर्भुजः   ॥16-009-028॥</td></tr>
<tr><td>कृत्वा भारावतरणं पृथिव्याः पृथुलोचनः। <br>मोक्षयित्वा जगत्सर्वं गतः स्वस्थानमुत्तमम्   ॥16-009-029॥</td></tr>
<tr><td>त्वया त्विह महत्कर्म देवानां पुरुषर्षभ। <br>कृतं भीमसहायेन यमाभ्यां च महाभुज   ॥16-009-030॥</td></tr>
<tr><td>कृतकृत्यांश्च वो मन्ये संसिद्धान्कुरुपुंगव। <br>गमनं प्राप्तकालं च तद्धि श्रेयो मतं मम   ॥16-009-031॥</td></tr>
<tr><td>बलं बुद्धिश्च तेजश्च प्रतिपत्तिश्च भारत। <br>भवन्ति भवकालेषु विपद्यन्ते विपर्यये   ॥16-009-032॥</td></tr>
<tr><td>कालमूलमिदं सर्वं जगद्बीजं धनंजय। <br>काल एव समादत्ते पुनरेव यदृच्छया   ॥16-009-033॥</td></tr>
<tr><td>स एव बलवान्भूत्वा पुनर्भवति दुर्बलः। <br>स एवेशश्च भूत्वेह परैराज्ञाप्यते पुनः   ॥16-009-034॥</td></tr>
<tr><td>कृतकृत्यानि चास्त्राणि गतान्यद्य यथागतम्। <br>पुनरेष्यन्ति ते हस्तं यदा कालो भविष्यति   ॥16-009-035॥</td></tr>
<tr><td>कालो गन्तुं गतिं मुख्यां भवतामपि भारत। <br>एतच्छ्रेयो हि वो मन्ये परमं भरतर्षभ   ॥16-009-036॥</td></tr>
<tr><td>एतद्वचनमाज्ञाय व्यासस्यामिततेजसः। <br>अनुज्ञातो ययौ पार्थो नगरं नागसाह्वयम्   ॥16-009-037॥</td></tr>
<tr><td>प्रविश्य च पुरीं वीरः समासाद्य युधिष्ठिरम्। <br>आचष्ट तद्यथावृत्तं वृष्ण्यन्धकजनं प्रति   ॥16-009-038॥</td></tr>
</table>
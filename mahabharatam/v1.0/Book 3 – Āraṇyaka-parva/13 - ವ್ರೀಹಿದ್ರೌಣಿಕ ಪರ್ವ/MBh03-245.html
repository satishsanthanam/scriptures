<table border = "1"><tr><td>Verse</td></tr>
<tr><td> वैशंपायन उवाच। <br>वने निवसतां तेषां पाण्डवानां महात्मनाम्। <br>वर्षाण्येकादशातीयुः कृच्छ्रेण भरतर्षभ   ॥03-245-001॥</td></tr>
<tr><td>फलमूलाशनास्ते हि सुखार्हा दुःखमुत्तमम्। <br>प्राप्तकालमनुध्यान्तः सेहुरुत्तमपूरुषाः   ॥03-245-002॥</td></tr>
<tr><td>युधिष्ठिरस्तु राजर्षिरात्मकर्मापराधजम्। <br>चिन्तयन्स महाबाहुर्भ्रातॄणां दुःखमुत्तमम्   ॥03-245-003॥</td></tr>
<tr><td>न सुष्वाप सुखं राजा हृदि शल्यैरिवार्पितैः। <br>दौरात्म्यमनुपश्यंस्तत्काले द्यूतोद्भवस्य हि   ॥03-245-004॥</td></tr>
<tr><td>संस्मरन्परुषा वाचः सूतपुत्रस्य पाण्डवः। <br>निःश्वासपरमो दीनो बिभ्रत्कोपविषं महत्   ॥03-245-005॥</td></tr>
<tr><td>अर्जुनो यमजौ चोभौ द्रौपदी च यशस्विनी। <br>स च भीमो महातेजाः सर्वेषामुत्तमो बली। <br>युधिष्ठिरमुदीक्षन्तः सेहुर्दुःखमनुत्तमम्   ॥03-245-006॥</td></tr>
<tr><td>अवशिष्टमल्पकालं मन्वानाः पुरुषर्षभाः। <br>वपुरन्यदिवाकार्षुरुत्साहामर्षचेष्टितैः   ॥03-245-007॥</td></tr>
<tr><td>कस्यचित्त्वथ कालस्य व्यासः सत्यवतीसुतः। <br>आजगाम महायोगी पाण्डवानवलोककः   ॥03-245-008॥</td></tr>
<tr><td>तमागतमभिप्रेक्ष्य कुन्तीपुत्रो युधिष्ठिरः। <br>प्रत्युद्गम्य महात्मानं प्रत्यगृह्णाद्यथाविधि   ॥03-245-009॥</td></tr>
<tr><td>तमासीनमुपासीनः शुश्रूषुर्नियतेन्द्रियः। <br>तोषयन्प्रणिपातेन व्यासं पाण्डवनन्दनः   ॥03-245-010॥</td></tr>
<tr><td>तानवेक्ष्य कृशान्पौत्रान्वने वन्येन जीवतः। <br>महर्षिरनुकम्पार्थमब्रवीद्बाष्पगद्गदम्   ॥03-245-011॥</td></tr>
<tr><td>युधिष्ठिर महाबाहो शृणु धर्मभृतां वर। <br>नातप्ततपसः पुत्र प्राप्नुवन्ति महत्सुखम्   ॥03-245-012॥</td></tr>
<tr><td>सुखदुःखे हि पुरुषः पर्यायेणोपसेवते। <br>नात्यन्तमसुखं कश्चित्प्राप्नोति पुरुषर्षभ   ॥03-245-013॥</td></tr>
<tr><td>प्रज्ञावांस्त्वेव पुरुषः संयुक्तः परया धिया। <br>उदयास्तमयज्ञो हि न शोचति न हृष्यति   ॥03-245-014॥</td></tr>
<tr><td>सुखमापतितं सेवेद्दुःखमापतितं सहेत्। <br>कालप्राप्तमुपासीत सस्यानामिव कर्षकः   ॥03-245-015॥</td></tr>
<tr><td>तपसो हि परं नास्ति तपसा विन्दते महत्। <br>नासाध्यं तपसः किंचिदिति बुध्यस्व भारत   ॥03-245-016॥</td></tr>
<tr><td>सत्यमार्जवमक्रोधः संविभागो दमः शमः। <br>अनसूयाविहिंसा च शौचमिन्द्रियसंयमः। <br>साधनानि महाराज नराणां पुण्यकर्मणाम्   ॥03-245-017॥</td></tr>
<tr><td>अधर्मरुचयो मूढास्तिर्यग्गतिपरायणाः। <br>कृच्छ्रां योनिमनुप्राप्य न सुखं विन्दते जनाः   ॥03-245-018॥</td></tr>
<tr><td>इह यत्क्रियते कर्म तत्परत्रोपभुज्यते। <br>तस्माच्छरीरं युञ्जीत तपसा नियमेन च   ॥03-245-019॥</td></tr>
<tr><td>यथाशक्ति प्रयच्छेच्च संपूज्याभिप्रणम्य च। <br>काले पात्रे च हृष्टात्मा राजन्विगतमत्सरः   ॥03-245-020॥</td></tr>
<tr><td>सत्यवादी लभेतायुरनायासमथार्जवी। <br>अक्रोधनोऽनसूयश्च निर्वृतिं लभते पराम्   ॥03-245-021॥</td></tr>
<tr><td>दान्तः शमपरः शश्वत्परिक्लेशं न विन्दति। <br>न च तप्यति दान्तात्मा दृष्ट्वा परगतां श्रियम्   ॥03-245-022॥</td></tr>
<tr><td>संविभक्ता च दाता च भोगवान्सुखवान्नरः। <br>भवत्यहिंसकश्चैव परमारोग्यमश्नुते   ॥03-245-023॥</td></tr>
<tr><td>मान्यान्मानयिता जन्म कुले महति विन्दति। <br>व्यसनैर्न तु संयोगं प्राप्नोति विजितेन्द्रियः   ॥03-245-024॥</td></tr>
<tr><td>शुभानुशयबुद्धिर्हि संयुक्तः कालधर्मणा। <br>प्रादुर्भवति तद्योगात्कल्याणमतिरेव सः   ॥03-245-025॥</td></tr>
<tr><td> युधिष्ठिर उवाच। <br>भगवन्दानधर्माणां तपसो वा महामुने। <br>किं स्विद्बहुगुणं प्रेत्य किं वा दुष्करमुच्यते   ॥03-245-026॥</td></tr>
<tr><td> व्यास उवाच। <br>दानान्न दुष्करतरं पृथिव्यामस्ति किंचन। <br>अर्थे हि महती तृष्णा स च दुःखेन लभ्यते   ॥03-245-027॥</td></tr>
<tr><td>परित्यज्य प्रियान्प्राणान्धनार्थं हि महाहवम्। <br>प्रविशन्ति नरा वीराः समुद्रमटवीं तथा   ॥03-245-028॥</td></tr>
<tr><td>कृषिगोरक्ष्यमित्येके प्रतिपद्यन्ति मानवाः। <br>पुरुषाः प्रेष्यतामेके निर्गच्छन्ति धनार्थिनः   ॥03-245-029॥</td></tr>
<tr><td>तस्य दुःखार्जितस्यैवं परित्यागः सुदुष्करः। <br>न दुष्करतरं दानात्तस्माद्दानं मतं मम   ॥03-245-030॥</td></tr>
<tr><td>विशेषस्त्वत्र विज्ञेयो न्यायेनोपार्जितं धनम्। <br>पात्रे देशे च काले च साधुभ्यः प्रतिपादयेत्   ॥03-245-031॥</td></tr>
<tr><td>अन्यायसमुपात्तेन दानधर्मो धनेन यः। <br>क्रियते न स कर्तारं त्रायते महतो भयात्   ॥03-245-032॥</td></tr>
<tr><td>पात्रे दानं स्वल्पमपि काले दत्तं युधिष्ठिर। <br>मनसा सुविशुद्धेन प्रेत्यानन्तफलं स्मृतम्   ॥03-245-033॥</td></tr>
<tr><td>अत्राप्युदाहरन्तीममितिहासं पुरातनम्। <br>व्रीहिद्रोणपरित्यागाद्यत्फलं प्राप मुद्गलः   ॥03-245-034॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>व्रीहिद्रोणः परित्यक्तः कथं तेन महात्मना। <br>कस्मै दत्तश्च भगवन्विधिना केन चात्थ मे   ॥03-246-001॥</td></tr>
<tr><td>प्रत्यक्षधर्मा भगवान्यस्य तुष्टो हि कर्मभिः। <br>सफलं तस्य जन्माहं मन्ये सद्धर्मचारिणः   ॥03-246-002॥</td></tr>
<tr><td> व्यास उवाच। <br>शिलोञ्छवृत्तिर्धर्मात्मा मुद्गलः संशितव्रतः। <br>आसीद्राजन्कुरुक्षेत्रे सत्यवागनसूयकः   ॥03-246-003॥</td></tr>
<tr><td>अतिथिव्रती क्रियावांश्च कापोतीं वृत्तिमास्थितः। <br>सत्रमिष्टीकृतं नाम समुपास्ते महातपाः   ॥03-246-004॥</td></tr>
<tr><td>सपुत्रदारो हि मुनिः पक्षाहारो बभूव सः। <br>कपोतवृत्त्या पक्षेण व्रीहिद्रोणमुपार्जयत्   ॥03-246-005॥</td></tr>
<tr><td>दर्शं च पौर्णमासं च कुर्वन्विगतमत्सरः। <br>देवतातिथिशेषेण कुरुते देहयापनम्   ॥03-246-006॥</td></tr>
<tr><td>तस्येन्द्रः सहितो देवैः साक्षात्त्रिभुवनेश्वरः। <br>प्रत्यगृह्णान्महाराज भागं पर्वणि पर्वणि   ॥03-246-007॥</td></tr>
<tr><td>स पर्वकालं कृत्वा तु मुनिवृत्त्या समन्वितः। <br>अतिथिभ्यो ददावन्नं प्रहृष्टेनान्तरात्मना   ॥03-246-008॥</td></tr>
<tr><td>व्रीहिद्रोणस्य तदहो ददतोऽन्नं महात्मनः। <br>शिष्टं मात्सर्यहीनस्य वर्धत्यतिथिदर्शनात्   ॥03-246-009॥</td></tr>
<tr><td>तच्छतान्यपि भुञ्जन्ति ब्राह्मणानां मनीषिणाम्। <br>मुनेस्त्यागविशुद्ध्या तु तदन्नं वृद्धिमृच्छति   ॥03-246-010॥</td></tr>
<tr><td>तं तु शुश्राव धर्मिष्ठं मुद्गलं संशितव्रतम्। <br>दुर्वासा नृप दिग्वासास्तमथाभ्याजगाम ह   ॥03-246-011॥</td></tr>
<tr><td>बिभ्रच्चानियतं वेषमुन्मत्त इव पाण्डव। <br>विकचः परुषा वाचो व्याहरन्विविधा मुनिः   ॥03-246-012॥</td></tr>
<tr><td>अभिगम्याथ तं विप्रमुवाच मुनिसत्तमः। <br>अन्नार्थिनमनुप्राप्तं विद्धि मां मुनिसत्तम   ॥03-246-013॥</td></tr>
<tr><td>स्वागतं तेऽस्त्विति मुनिं मुद्गलः प्रत्यभाषत। <br>पाद्यमाचमनीयं च प्रतिवेद्यान्नमुत्तमम्   ॥03-246-014॥</td></tr>
<tr><td>प्रादात्स तपसोपात्तं क्षुधितायातिथिव्रती। <br>उन्मत्ताय परां श्रद्धामास्थाय स धृतव्रतः   ॥03-246-015॥</td></tr>
<tr><td>ततस्तदन्नं रसवत्स एव क्षुधयान्वितः। <br>बुभुजे कृत्स्नमुन्मत्तः प्रादात्तस्मै च मुद्गलः   ॥03-246-016॥</td></tr>
<tr><td>भुक्त्वा चान्नं ततः सर्वमुच्छिष्टेनात्मनस्ततः। <br>अथानुलिलिपेऽङ्गानि जगाम च यथागतम्   ॥03-246-017॥</td></tr>
<tr><td>एवं द्वितीये संप्राप्ते पर्वकाले मनीषिणः। <br>आगम्य बुभुजे सर्वमन्नमुञ्छोपजीविनः   ॥03-246-018॥</td></tr>
<tr><td>निराहारस्तु स मुनिरुञ्छमार्जयते पुनः। <br>न चैनं विक्रियां नेतुमशकन्मुद्गलं क्षुधा   ॥03-246-019॥</td></tr>
<tr><td>न क्रोधो न च मात्सर्यं नावमानो न संभ्रमः। <br>सपुत्रदारमुञ्छन्तमाविवेश द्विजोत्तमम्   ॥03-246-020॥</td></tr>
<tr><td>तथा तमुञ्छधर्माणं दुर्वासा मुनिसत्तमम्। <br>उपतस्थे यथाकालं षट्कृत्वः कृतनिश्चयः   ॥03-246-021॥</td></tr>
<tr><td>न चास्य मानसं किंचिद्विकारं ददृशे मुनिः। <br>शुद्धसत्त्वस्य शुद्धं स ददृशे निर्मलं मनः   ॥03-246-022॥</td></tr>
<tr><td>तमुवाच ततः प्रीतः स मुनिर्मुद्गलं तदा। <br>त्वत्समो नास्ति लोकेऽस्मिन्दाता मात्सर्यवर्जितः   ॥03-246-023॥</td></tr>
<tr><td>क्षुद्धर्मसंज्ञां प्रणुदत्यादत्ते धैर्यमेव च। <br>विषयानुसारिणी जिह्वा कर्षत्येव रसान्प्रति   ॥03-246-024॥</td></tr>
<tr><td>आहारप्रभवाः प्राणा मनो दुर्निग्रहं चलम्। <br>मनसश्चेन्द्रियाणां चाप्यैकाग्र्यं निश्चितं तपः   ॥03-246-025॥</td></tr>
<tr><td>श्रमेणोपार्जितं त्यक्तुं दुःखं शुद्धेन चेतसा। <br>तत्सर्वं भवता साधो यथावदुपपादितम्   ॥03-246-026॥</td></tr>
<tr><td>प्रीताः स्मोऽनुगृहीताश्च समेत्य भवता सह। <br>इन्द्रियाभिजयो धैर्यं संविभागो दमः शमः   ॥03-246-027॥</td></tr>
<tr><td>दया सत्यं च धर्मश्च त्वयि सर्वं प्रतिष्ठितम्। <br>जितास्ते कर्मभिर्लोकाः प्राप्तोऽसि परमां गतिम्   ॥03-246-028॥</td></tr>
<tr><td>अहो दानं विघुष्टं ते सुमहत्स्वर्गवासिभिः। <br>सशरीरो भवान्गन्ता स्वर्गं सुचरितव्रत   ॥03-246-029॥</td></tr>
<tr><td>इत्येवं वदतस्तस्य तदा दुर्वाससो मुनेः। <br>देवदूतो विमानेन मुद्गलं प्रत्युपस्थितः   ॥03-246-030॥</td></tr>
<tr><td>हंससारसयुक्तेन किङ्किणीजालमालिना। <br>कामगेन विचित्रेण दिव्यगन्धवता तथा   ॥03-246-031॥</td></tr>
<tr><td>उवाच चैनं विप्रर्षिं विमानं कर्मभिर्जितम्। <br>समुपारोह संसिद्धिं प्राप्तोऽसि परमां मुने   ॥03-246-032॥</td></tr>
<tr><td>तमेवंवादिनमृषिर्देवदूतमुवाच ह। <br>इच्छामि भवता प्रोक्तान्गुणान्स्वर्गनिवासिनाम्   ॥03-246-033॥</td></tr>
<tr><td>के गुणास्तत्र वसतां किं तपः कश्च निश्चयः। <br>स्वर्गे स्वर्गसुखं किं च दोषो वा देवदूतक   ॥03-246-034॥</td></tr>
<tr><td>सतां सप्तपदं मित्रमाहुः सन्तः कुलोचिताः। <br>मित्रतां च पुरस्कृत्य पृच्छामि त्वामहं विभो   ॥03-246-035॥</td></tr>
<tr><td>यदत्र तथ्यं पथ्यं च तद्ब्रवीह्यविचारयन्। <br>श्रुत्वा तथा करिष्यामि व्यवसायं गिरा तव   ॥03-246-036॥</td></tr>
</table>
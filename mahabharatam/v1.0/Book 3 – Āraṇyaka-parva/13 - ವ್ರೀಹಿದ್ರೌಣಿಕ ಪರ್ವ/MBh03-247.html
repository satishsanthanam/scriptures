<table border = "1"><tr><td>Verse</td></tr>
<tr><td> देवदूत उवाच। <br>महर्षेऽकार्यबुद्धिस्त्वं यः स्वर्गसुखमुत्तमम्। <br>संप्राप्तं बहु मन्तव्यं विमृशस्यबुधो यथा   ॥03-247-001॥</td></tr>
<tr><td>उपरिष्टादसौ लोको योऽयं स्वरिति संज्ञितः। <br>ऊर्ध्वगः सत्पथः शश्वद्देवयानचरो मुने   ॥03-247-002॥</td></tr>
<tr><td>नातप्ततपसः पुंसो नामहायज्ञयाजिनः। <br>नानृता नास्तिकाश्चैव तत्र गच्छन्ति मुद्गल   ॥03-247-003॥</td></tr>
<tr><td>धर्मात्मानो जितात्मानः शान्ता दान्ता विमत्सराः। <br>दानधर्मरताः पुंसः शूराश्चाहतलक्षणाः   ॥03-247-004॥</td></tr>
<tr><td>तत्र गच्छन्ति कर्माग्र्यं कृत्वा शमदमात्मकम्। <br>लोकान्पुण्यकृतां ब्रह्मन्सद्भिरासेवितान्नृभिः   ॥03-247-005॥</td></tr>
<tr><td>देवाः साध्यास्तथा विश्वे मरुतश्च महर्षिभिः। <br>यामा धामाश्च मौद्गल्य गन्धर्वाप्सरसस्तथा   ॥03-247-006॥</td></tr>
<tr><td>एषां देवनिकायानां पृथक्पृथगनेकशः। <br>भास्वन्तः कामसंपन्ना लोकास्तेजोमयाः शुभाः   ॥03-247-007॥</td></tr>
<tr><td>त्रयस्त्रिंशत्सहस्राणि योजनानां हिरण्मयः। <br>मेरुः पर्वतराड्यत्र देवोद्यानानि मुद्गल   ॥03-247-008॥</td></tr>
<tr><td>नन्दनादीनि पुण्यानि विहाराः पुण्यकर्मणाम्। <br>न क्षुत्पिपासे न ग्लानिर्न शीतोष्णभयं तथा   ॥03-247-009॥</td></tr>
<tr><td>बीभत्समशुभं वापि रोगा वा तत्र केचन। <br>मनोज्ञाः सर्वतो गन्धाः सुखस्पर्शाश्च सर्वशः   ॥03-247-010॥</td></tr>
<tr><td>शब्दाः श्रुतिमनोग्राह्याः सर्वतस्तत्र वै मुने। <br>न शोको न जरा तत्र नायासपरिदेवने   ॥03-247-011॥</td></tr>
<tr><td>ईदृशः स मुने लोकः स्वकर्मफलहेतुकः। <br>सुकृतैस्तत्र पुरुषाः संभवन्त्यात्मकर्मभिः   ॥03-247-012॥</td></tr>
<tr><td>तैजसानि शरीराणि भवन्त्यत्रोपपद्यताम्। <br>कर्मजान्येव मौद्गल्य न मातृपितृजान्युत   ॥03-247-013॥</td></tr>
<tr><td>न च स्वेदो न दौर्गन्ध्यं पुरीषं मूत्रमेव च। <br>तेषां न च रजो वस्त्रं बाधते तत्र वै मुने   ॥03-247-014॥</td></tr>
<tr><td>न म्लायन्ति स्रजस्तेषां दिव्यगन्धा मनोरमाः। <br>पर्युह्यन्ते विमानैश्च ब्रह्मन्नेवंविधाश्च ते   ॥03-247-015॥</td></tr>
<tr><td>ईर्ष्याशोकक्लमापेता मोहमात्सर्यवर्जिताः। <br>सुखं स्वर्गजितस्तत्र वर्तयन्ति महामुने   ॥03-247-016॥</td></tr>
<tr><td>तेषां तथाविधानां तु लोकानां मुनिपुंगव। <br>उपर्युपरि शक्रस्य लोका दिव्यगुणान्विताः   ॥03-247-017॥</td></tr>
<tr><td>पुरस्ताद्ब्रह्मणस्तत्र लोकास्तेजोमयाः शुभाः। <br>यत्र यान्त्यृषयो ब्रह्मन्पूताः स्वैः कर्मभिः शुभैः   ॥03-247-018॥</td></tr>
<tr><td>ऋभवो नाम तत्रान्ये देवानामपि देवताः। <br>तेषां लोकाः परतरे तान्यजन्तीह देवताः   ॥03-247-019॥</td></tr>
<tr><td>स्वयंप्रभास्ते भास्वन्तो लोकाः कामदुघाः परे। <br>न तेषां स्त्रीकृतस्तापो न लोकैश्वर्यमत्सरः   ॥03-247-020॥</td></tr>
<tr><td>न वर्तयन्त्याहुतिभिस्ते नाप्यमृतभोजनाः। <br>तथा दिव्यशरीरास्ते न च विग्रहमूर्तयः   ॥03-247-021॥</td></tr>
<tr><td>न सुखे सुखकामाश्च देवदेवाः सनातनाः। <br>न कल्पपरिवर्तेषु परिवर्तन्ति ते तथा   ॥03-247-022॥</td></tr>
<tr><td>जरा मृत्युः कुतस्तेषां हर्षः प्रीतिः सुखं न च। <br>न दुःखं न सुखं चापि रागद्वेषौ कुतो मुने   ॥03-247-023॥</td></tr>
<tr><td>देवानामपि मौद्गल्य काङ्क्षिता सा गतिः परा। <br>दुष्प्रापा परमा सिद्धिरगम्या कामगोचरैः   ॥03-247-024॥</td></tr>
<tr><td>त्रयस्त्रिंशदिमे लोकाः शेषा लोका मनीषिभिः। <br>गम्यन्ते नियमैः श्रेष्ठैर्दानैर्वा विधिपूर्वकैः   ॥03-247-025॥</td></tr>
<tr><td>सेयं दानकृता व्युष्टिरत्र प्राप्ता सुखावहा। <br>तां भुङ्क्ष्व सुकृतैर्लब्धां तपसा द्योतितप्रभः   ॥03-247-026॥</td></tr>
<tr><td>एतत्स्वर्गसुखं विप्र लोका नानाविधास्तथा। <br>गुणाः स्वर्गस्य प्रोक्तास्ते दोषानपि निबोध मे   ॥03-247-027॥</td></tr>
<tr><td>कृतस्य कर्मणस्तत्र भुज्यते यत्फलं दिवि। <br>न चान्यत्क्रियते कर्म मूलच्छेदेन भुज्यते   ॥03-247-028॥</td></tr>
<tr><td>सोऽत्र दोषो मम मतस्तस्यान्ते पतनं च यत्। <br>सुखव्याप्तमनस्कानां पतनं यच्च मुद्गल   ॥03-247-029॥</td></tr>
<tr><td>असंतोषः परीतापो दृष्ट्वा दीप्ततराः श्रियः। <br>यद्भवत्यवरे स्थाने स्थितानां तच्च दुष्करम्   ॥03-247-030॥</td></tr>
<tr><td>संज्ञामोहश्च पततां रजसा च प्रधर्षणम्। <br>प्रम्लानेषु च माल्येषु ततः पिपतिषोर्भयम्   ॥03-247-031॥</td></tr>
<tr><td>आ ब्रह्मभवनादेते दोषा मौद्गल्य दारुणाः। <br>नाकलोके सुकृतिनां गुणास्त्वयुतशो नृणाम्   ॥03-247-032॥</td></tr>
<tr><td>अयं त्वन्यो गुणः श्रेष्ठश्च्युतानां स्वर्गतो मुने। <br>शुभानुशययोगेन मनुष्येषूपजायते   ॥03-247-033॥</td></tr>
<tr><td>तत्रापि सुमहाभागः सुखभागभिजायते। <br>न चेत्संबुध्यते तत्र गच्छत्यधमतां ततः   ॥03-247-034॥</td></tr>
<tr><td>इह यत्क्रियते कर्म तत्परत्रोपभुज्यते। <br>कर्मभूमिरियं ब्रह्मन्फलभूमिरसौ मता   ॥03-247-035॥</td></tr>
<tr><td>एतत्ते सर्वमाख्यातं यन्मां पृच्छसि मुद्गल। <br>तवानुकम्पया साधो साधु गच्छाम माचिरम्   ॥03-247-036॥</td></tr>
<tr><td> व्यास उवाच। <br>एतच्छ्रुत्वा तु मौद्गल्यो वाक्यं विममृशे धिया। <br>विमृश्य च मुनिश्रेष्ठो देवदूतमुवाच ह   ॥03-247-037॥</td></tr>
<tr><td>देवदूत नमस्तेऽस्तु गच्छ तात यथासुखम्। <br>महादोषेण मे कार्यं न स्वर्गेण सुखेन वा   ॥03-247-038॥</td></tr>
<tr><td>पतनं तन्महद्दुःखं परितापः सुदारुणः। <br>स्वर्गभाजश्च्यवन्तीह तस्मात्स्वर्गं न कामये   ॥03-247-039॥</td></tr>
<tr><td>यत्र गत्वा न शोचन्ति न व्यथन्ति चलन्ति वा। <br>तदहं स्थानमत्यन्तं मार्गयिष्यामि केवलम्   ॥03-247-040॥</td></tr>
<tr><td>इत्युक्त्वा स मुनिर्वाक्यं देवदूतं विसृज्य तम्। <br>शिलोञ्छवृत्तिमुत्सृज्य शममातिष्ठदुत्तमम्   ॥03-247-041॥</td></tr>
<tr><td>तुल्यनिन्दास्तुतिर्भूत्वा समलोष्टाश्मकाञ्चनः। <br>ज्ञानयोगेन शुद्धेन ध्याननित्यो बभूव ह   ॥03-247-042॥</td></tr>
<tr><td>ध्यानयोगाद्बलं लब्ध्वा प्राप्य चर्द्धिमनुत्तमाम्। <br>जगाम शाश्वतीं सिद्धिं परां निर्वाणलक्षणाम्   ॥03-247-043॥</td></tr>
<tr><td>तस्मात्त्वमपि कौन्तेय न शोकं कर्तुमर्हसि। <br>राज्यात्स्फीतात्परिभ्रष्टस्तपसा तदवाप्स्यसि   ॥03-247-044॥</td></tr>
<tr><td>सुखस्यानन्तरं दुःखं दुःखस्यानन्तरं सुखम्। <br>पर्यायेणोपवर्तन्ते नरं नेमिमरा इव   ॥03-247-045॥</td></tr>
<tr><td>पितृपैतामहं राज्यं प्राप्स्यस्यमितविक्रम। <br>वर्षात्त्रयोदशादूर्ध्वं व्येतु ते मानसो ज्वरः   ॥03-247-046॥</td></tr>
<tr><td> वैशंपायन उवाच। <br>एवमुक्त्वा स भगवान्व्यासः पाण्डवनन्दनम्। <br>जगाम तपसे धीमान्पुनरेवाश्रमं प्रति   ॥03-247-047॥</td></tr>
</table>
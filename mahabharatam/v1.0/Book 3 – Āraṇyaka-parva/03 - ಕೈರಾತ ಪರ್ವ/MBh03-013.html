<table border = "1"><tr><td>Verse</td></tr>
<tr><td> वैशंपायन उवाच। <br>भोजाः प्रव्रजिताञ्श्रुत्वा वृष्णयश्चान्धकैः सह। <br>पाण्डवान्दुःखसंतप्तान्समाजग्मुर्महावने   ॥03-013-001॥</td></tr>
<tr><td>पाञ्चालस्य च दायादा धृष्टकेतुश्च चेदिपः। <br>केकयाश्च महावीर्या भ्रातरो लोकविश्रुताः   ॥03-013-002॥</td></tr>
<tr><td>वने तेऽभिययुः पार्थान्क्रोधामर्शसमन्विताः। <br>गर्हयन्तो धार्तराष्ट्रान्किं कुर्म इति चाब्रुवन्   ॥03-013-003॥</td></tr>
<tr><td>वासुदेवं पुरस्कृत्य सर्वे ते क्षत्रियर्षभाः। <br>परिवार्योपविविशुर्धर्मराजं युधिष्ठिरम्   ॥03-013-004॥</td></tr>
<tr><td> वासुदेव उवाच। <br>दुर्योधनस्य कर्णस्य शकुनेश्च दुरात्मनः। <br>दुःशासनचतुर्थानां भूमिः पास्यति शोणितम्   ॥03-013-005॥</td></tr>
<tr><td>ततः सर्वेऽभिषिञ्चामो धर्मराजं युधिष्ठिरम्। <br>निकृत्योपचरन्वध्य एष धर्मः सनातनः   ॥03-013-006॥</td></tr>
<tr><td> वैशंपायन उवाच। <br>पार्थानामभिषङ्गेण तथा क्रुद्धं जनार्दनम्। <br>अर्जुनः शमयामासा दिधक्षन्तमिव प्रजाः   ॥03-013-007॥</td></tr>
<tr><td>संक्रुद्धं केशवं दृष्ट्वा पूर्वदेहेषु फल्गुनः। <br>कीर्तयामास कर्माणि सत्यकीर्तेर्महात्मनः   ॥03-013-008॥</td></tr>
<tr><td>पुरुषस्याप्रमेयस्य सत्यस्यामिततेजसः। <br>प्रजापतिपतेर्विष्णोर्लोकनाथस्य धीमतः   ॥03-013-009॥</td></tr>
<tr><td> अर्जुन उवाच। <br>दश वर्षसहस्राणि यत्रसायंगृहो मुनिः। <br>व्यचरस्त्वं पुरा कृष्ण पर्वते गन्धमादने   ॥03-013-010॥</td></tr>
<tr><td>दश वर्षसहस्राणि दश वर्षशतानि च। <br>पुष्करेष्ववसः कृष्ण त्वमपो भक्षयन्पुरा   ॥03-013-011॥</td></tr>
<tr><td>ऊर्ध्वबाहुर्विशालायां बदर्यां मधुसूदन। <br>अतिष्ठ एकपादेन वायुभक्षः शतं समाः   ॥03-013-012॥</td></tr>
<tr><td>अपकृष्टोत्तरासङ्गः कृशो धमनिसंततः। <br>आसीः कृष्ण सरस्वत्यां सत्रे द्वादशवार्षिके   ॥03-013-013॥</td></tr>
<tr><td>प्रभासं चाप्यथासाद्य तीर्थं पुण्यजनोचितम्। <br>तथा कृष्ण महातेजा दिव्यं वर्षसहस्रकम्। <br>आतिष्ठस्तप एकेन पादेन नियमे स्थितः   ॥03-013-014॥</td></tr>
<tr><td>क्षेत्रज्ञः सर्वभूतानामादिरन्तश्च केशव। <br>निधानं तपसां कृष्ण यज्ञस्त्वं च सनातनः   ॥03-013-015॥</td></tr>
<tr><td>निहत्य नरकं भौममाहृत्य मणिकुण्डले। <br>प्रथमोत्पादितं कृष्ण मेध्यमश्वमवासृजः   ॥03-013-016॥</td></tr>
<tr><td>कृत्वा तत्कर्म लोकानामृषभः सर्वलोकजित्। <br>अवधीस्त्वं रणे सर्वान्समेतान्दैत्यदानवान्   ॥03-013-017॥</td></tr>
<tr><td>ततः सर्वेश्वरत्वं च संप्रदाय शचीपतेः। <br>मानुषेषु महाबाहो प्रादुर्भूतोऽसि केशव   ॥03-013-018॥</td></tr>
<tr><td>स त्वं नारायणो भूत्वा हरिरासीः परंतप। <br>ब्रह्मा सोमश्च सूर्यश्च धर्मो धाता यमोऽनलः   ॥03-013-019॥</td></tr>
<tr><td>वायुर्वैश्रवणो रुद्रः कालः खं पृथिवी दिशः। <br>अजश्चराचरगुरुः स्रष्टा त्वं पुरुषोत्तम   ॥03-013-020॥</td></tr>
<tr><td>तुरायणादिभिर्देव क्रतुभिर्भूरिदक्षिणैः। <br>अयजो भूरितेजा वै कृष्ण चैत्ररथे वने   ॥03-013-021॥</td></tr>
<tr><td>शतं शतसहस्राणि सुवर्णस्य जनार्दन। <br>एकैकस्मिंस्तदा यज्ञे परिपूर्णानि भागशः   ॥03-013-022॥</td></tr>
<tr><td>अदितेरपि पुत्रत्वमेत्य यादवनन्दन। <br>त्वं विष्णुरिति विख्यात इन्द्रादवरजो भुवि   ॥03-013-023॥</td></tr>
<tr><td>शिशुर्भूत्वा दिवं खं च पृथिवीं च परंतप। <br>त्रिभिर्विक्रमणैः कृष्ण क्रान्तवानसि तेजसा   ॥03-013-024॥</td></tr>
<tr><td>संप्राप्य दिवमाकाशमादित्यसदने स्थितः। <br>अत्यरोचश्च भूतात्मन्भास्करं स्वेन तेजसा   ॥03-013-025॥</td></tr>
<tr><td>सादिता मौरवाः पाशा निसुन्दनरकौ हतौ। <br>कृतः क्षेमः पुनः पन्थाः पुरं प्राग्ज्योतिषं प्रति   ॥03-013-026॥</td></tr>
<tr><td>जारूथ्यामाहुतिः क्राथः शिशुपालो जनैः सह। <br>भीमसेनश्च शैब्यश्च शतधन्वा च निर्जितः   ॥03-013-027॥</td></tr>
<tr><td>तथा पर्जन्यघोषेण रथेनादित्यवर्चसा। <br>अवाक्षीर्महिषीं भोज्यां रणे निर्जित्य रुक्मिणम्   ॥03-013-028॥</td></tr>
<tr><td>इन्द्रद्युम्नो हतः कोपाद्यवनश्च कशेरुमान्। <br>हतः सौभपतिः शाल्वस्त्वया सौभं च पातितम्   ॥03-013-029॥</td></tr>
<tr><td>इरावत्यां तथा भोजः कार्तवीर्यसमो युधि। <br>गोपतिस्तालकेतुश्च त्वया विनिहतावुभौ   ॥03-013-030॥</td></tr>
<tr><td>तां च भोगवतीं पुण्यामृषिकान्तां जनार्दन। <br>द्वारकामात्मसात्कृत्वा समुद्रं गमयिष्यसि   ॥03-013-031॥</td></tr>
<tr><td>न क्रोधो न च मात्सर्यं नानृतं मधुसूदन। <br>त्वयि तिष्ठति दाशार्ह न नृशंस्यं कुतोऽनृजु   ॥03-013-032॥</td></tr>
<tr><td>आसीनं चित्तमध्ये त्वां दीप्यमानं स्वतेजसा। <br>आगम्य ऋषयः सर्वेऽयाचन्ताभयमच्युत   ॥03-013-033॥</td></tr>
<tr><td>युगान्ते सर्वभूतानि संक्षिप्य मधुसूदन। <br>आत्मन्येवात्मसात्कृत्वा जगदास्से परंतप   ॥03-013-034॥</td></tr>
<tr><td>नैवं पूर्वे नापरे वा करिष्यन्ति कृतानि ते। <br>कर्माणि यानि देव त्वं बाल एव महाद्युते   ॥03-013-035॥</td></tr>
<tr><td>कृतवान्पुण्डरीकाक्ष बलदेवसहायवान्। <br>वैराजभवने चापि ब्रह्मणा न्यवसः सह   ॥03-013-036॥</td></tr>
<tr><td> वैशंपायन उवाच। <br>एवमुक्त्वा तदात्मानमात्मा कृष्णस्य पाण्डवः। <br>तूष्णीमासीत्ततः पार्थमित्युवाच जनार्दनः   ॥03-013-037॥</td></tr>
<tr><td>ममैव त्वं तवैवाहं ये मदीयास्तवैव ते। <br>यस्त्वां द्वेष्टि स मां द्वेष्टि यस्त्वामनु स मामनु   ॥03-013-038॥</td></tr>
<tr><td>नरस्त्वमसि दुर्धर्ष हरिर्नारायणो ह्यहम्। <br>लोकाल्लोकमिमं प्राप्तौ नरनारायणावृषी   ॥03-013-039॥</td></tr>
<tr><td>अनन्यः पार्थ मत्तस्त्वमहं त्वत्तश्च भारत। <br>नावयोरन्तरं शक्यं वेदितुं भरतर्षभ   ॥03-013-040॥</td></tr>
<tr><td>तस्मिन्वीरसमावाये संरब्धेष्वथ राजसु। <br>धृष्टद्युम्नमुखैर्वीरैर्भ्रातृभिः परिवारिता   ॥03-013-041॥</td></tr>
<tr><td>पाञ्चाली पुण्डरीकाक्षमासीनं यादवैः सह। <br>अभिगम्याब्रवीत्कृष्णा शरण्यं शरणैषिणी   ॥03-013-042॥</td></tr>
<tr><td>पूर्वे प्रजानिसर्गे त्वामाहुरेकं प्रजापतिम्। <br>स्रष्टारं सर्वभूतानामसितो देवलोऽब्रवीत्   ॥03-013-043॥</td></tr>
<tr><td>विष्णुस्त्वमसि दुर्धर्ष त्वं यज्ञो मधुसूदन। <br>यष्टा त्वमसि यष्टव्यो जामदग्न्यो यथाब्रवीत्   ॥03-013-044॥</td></tr>
<tr><td>ऋषयस्त्वां क्षमामाहुः सत्यं च पुरुषोत्तम। <br>सत्याद्यज्ञोऽसि संभूतः कश्यपस्त्वां यथाब्रवीत्   ॥03-013-045॥</td></tr>
<tr><td>साध्यानामपि देवानां वसूनामीश्वरेश्वरः। <br>लोकभावन लोकेश यथा त्वां नारदोऽब्रवीत्   ॥03-013-046॥</td></tr>
<tr><td>दिवं ते शिरसा व्याप्तं पद्भ्यां च पृथिवी विभो। <br>जठरं ते इमे लोकाः पुरुषोऽसि सनातनः   ॥03-013-047॥</td></tr>
<tr><td>विद्यातपोऽभितप्तानां तपसा भावितात्मनाम्। <br>आत्मदर्शनसिद्धानामृषीणामृषिसत्तम   ॥03-013-048॥</td></tr>
<tr><td>राजर्षीणां पुण्यकृतामाहवेष्वनिवर्तिनाम्। <br>सर्वधर्मोपपन्नानां त्वं गतिः पुरुषोत्तम   ॥03-013-049॥</td></tr>
<tr><td>त्वं प्रभुस्त्वं विभुस्त्वं भूरात्मभूस्त्वं सनातनः। <br>लोकपालाश्च लोकाश्च नक्षत्राणि दिशो दश। <br>नभश्चन्द्रश्च सूर्यश्च त्वयि सर्वं प्रतिष्ठितम्   ॥03-013-050॥</td></tr>
<tr><td>मर्त्यता चैव भूतानाममरत्वं दिवौकसाम्। <br>त्वयि सर्वं महाबाहो लोककार्यं प्रतिष्ठितम्   ॥03-013-051॥</td></tr>
<tr><td>सा तेऽहं दुःखमाख्यास्ये प्रणयान्मधुसूदन। <br>ईशस्त्वं सर्वभूतानां ये दिव्या ये च मानुषाः   ॥03-013-052॥</td></tr>
<tr><td>कथं नु भार्या पार्थानां तव कृष्ण सखी विभो। <br>धृष्टद्युम्नस्य भगिनी सभां कृष्येत मादृशी   ॥03-013-053॥</td></tr>
<tr><td>स्त्रीधर्मिणी वेपमाना रुधिरेण समुक्षिता। <br>एकवस्त्रा विकृष्टास्मि दुःखिता कुरुसंसदि   ॥03-013-054॥</td></tr>
<tr><td>राजमध्ये सभायां तु रजसाभिसमीरिताम्। <br>दृष्ट्वा च मां धार्तराष्ट्राः प्राहसन्पापचेतसः   ॥03-013-055॥</td></tr>
<tr><td>दासीभावेन भोक्तुं मामीषुस्ते मधुसूदन। <br>जीवत्सु पाण्डुपुत्रेषु पाञ्चालेष्वथ वृष्णिषु   ॥03-013-056॥</td></tr>
<tr><td>नन्वहं कृष्ण भीष्मस्य धृतराष्ट्रस्य चोभयोः। <br>स्नुषा भवामि धर्मेण साहं दासीकृता बलात्   ॥03-013-057॥</td></tr>
<tr><td>गर्हये पाण्डवांस्त्वेव युधि श्रेष्ठान्महाबलान्। <br>ये क्लिश्यमानां प्रेक्षन्ते धर्मपत्नीं यशस्विनीम्   ॥03-013-058॥</td></tr>
<tr><td>धिग्बलं भीमसेनस्य धिक्पार्थस्य धनुष्मताम्। <br>यौ मां विप्रकृतां क्षुद्रैर्मर्षयेतां जनार्दन   ॥03-013-059॥</td></tr>
<tr><td>शाश्वतोऽयं धर्मपथः सद्भिराचरितः सदा। <br>यद्भार्यां परिरक्षन्ति भर्तारोऽल्पबला अपि   ॥03-013-060॥</td></tr>
<tr><td>भार्यायां रक्ष्यमाणायां प्रजा भवति रक्षिता। <br>प्रजायां रक्ष्यमाणायामात्मा भवति रक्षितः   ॥03-013-061॥</td></tr>
<tr><td>आत्मा हि जायते तस्यां तस्माज्जाया भवत्युत। <br>भर्ता च भार्यया रक्ष्यः कथं जायान्ममोदरे   ॥03-013-062॥</td></tr>
<tr><td>नन्विमे शरणं प्राप्तान्न त्यजन्ति कदाचन। <br>ते मां शरणमापन्नां नान्वपद्यन्त पाण्डवाः   ॥03-013-063॥</td></tr>
<tr><td>पञ्चेमे पञ्चभिर्जाताः कुमाराश्चामितौजसः। <br>एतेषामप्यवेक्षार्थं त्रातव्यास्मि जनार्दन   ॥03-013-064॥</td></tr>
<tr><td>प्रतिविन्ध्यो युधिष्ठिरात्सुतसोमो वृकोदरात्। <br>अर्जुनाच्छ्रुतकीर्तिस्तु शतानीकस्तु नाकुलिः   ॥03-013-065॥</td></tr>
<tr><td>कनिष्ठाच्छ्रुतकर्मा तु सर्वे सत्यपराक्रमाः। <br>प्रद्युम्नो यादृशः कृष्ण तादृशास्ते महारथाः   ॥03-013-066॥</td></tr>
<tr><td>नन्विमे धनुषि श्रेष्ठा अजेया युधि शात्रवैः। <br>किमर्थं धार्तराष्ट्राणां सहन्ते दुर्बलीयसाम्   ॥03-013-067॥</td></tr>
<tr><td>अधर्मेण हृतं राज्यं सर्वे दासाः कृतास्तथा। <br>सभायां परिकृष्टाहमेकवस्त्रा रजस्वला   ॥03-013-068॥</td></tr>
<tr><td>नाधिज्यमपि यच्छक्यं कर्तुमन्येन गाण्डिवम्। <br>अन्यत्रार्जुनभीमाभ्यां त्वया वा मधुसूदन   ॥03-013-069॥</td></tr>
<tr><td>धिग्भीमसेनस्य बलं धिक्पार्थस्य च गाण्डिवम्। <br>यत्र दुर्योधनः कृष्ण मुहूर्तमपि जीवति   ॥03-013-070॥</td></tr>
<tr><td>य एतानाक्षिपद्राष्ट्रात्सह मात्राविहिंसकान्। <br>अधीयानान्पुरा बालान्व्रतस्थान्मधुसूदन   ॥03-013-071॥</td></tr>
<tr><td>भोजने भीमसेनस्य पापः प्राक्षेपयद्विषम्। <br>कालकूटं नवं तीक्ष्णं संभृतं लोमहर्षणम्   ॥03-013-072॥</td></tr>
<tr><td>तज्जीर्णमविकारेण सहान्नेन जनार्दन। <br>सशेषत्वान्महाबाहो भीमस्य पुरुषोत्तम   ॥03-013-073॥</td></tr>
<tr><td>प्रमाणकोट्यां विश्वस्तं तथा सुप्तं वृकोदरम्। <br>बद्ध्वैनं कृष्ण गङ्गायां प्रक्षिप्य पुनराव्रजत्   ॥03-013-074॥</td></tr>
<tr><td>यदा विबुद्धः कौन्तेयस्तदा संछिद्य बन्धनम्। <br>उदतिष्ठन्महाबाहुर्भीमसेनो महाबलः   ॥03-013-075॥</td></tr>
<tr><td>आशीविषैः कृष्णसर्पैः सुप्तं चैनमदंशयत्। <br>सर्वेष्वेवाङ्गदेशेषु न ममार च शत्रुहा   ॥03-013-076॥</td></tr>
<tr><td>प्रतिबुद्धस्तु कौन्तेयः सर्वान्सर्पानपोथयत्। <br>सारथिं चास्य दयितमपहस्तेन जघ्निवान्   ॥03-013-077॥</td></tr>
<tr><td>पुनः सुप्तानुपाधाक्षीद्बालकान्वारणावते। <br>शयानानार्यया सार्धं को नु तत्कर्तुमर्हति   ॥03-013-078॥</td></tr>
<tr><td>यत्रार्या रुदती भीता पाण्डवानिदमब्रवीत्। <br>महद्व्यसनमापन्ना शिखिना परिवारिता   ॥03-013-079॥</td></tr>
<tr><td>हा हतास्मि कुतो न्वद्य भवेच्छान्तिरिहानलात्। <br>अनाथा विनशिष्यामि बालकैः पुत्रकैः सह   ॥03-013-080॥</td></tr>
<tr><td>तत्र भीमो महाबाहुर्वायुवेगपराक्रमः। <br>आर्यामाश्वासयामास भ्रातॄंश्चापि वृकोदरः   ॥03-013-081॥</td></tr>
<tr><td>वैनतेयो यथा पक्षी गरुडः पततां वरः। <br>तथैवाभिपतिष्यामि भयं वो नेह विद्यते   ॥03-013-082॥</td></tr>
<tr><td>आर्यामङ्केन वामेन राजानं दक्षिणेन च। <br>अंसयोश्च यमौ कृत्वा पृष्ठे बीभत्सुमेव च   ॥03-013-083॥</td></tr>
<tr><td>सहसोत्पत्य वेगेन सर्वानादाय वीर्यवान्। <br>भ्रातॄनार्यां च बलवान्मोक्षयामास पावकात्   ॥03-013-084॥</td></tr>
<tr><td>ते रात्रौ प्रस्थिताः सर्वे मात्रा सह यशस्विनः। <br>अभ्यगच्छन्महारण्यं हिडिम्बवनमन्तिकात्   ॥03-013-085॥</td></tr>
<tr><td>श्रान्ताः प्रसुप्तास्तत्रेमे मात्रा सह सुदुःखिताः। <br>सुप्तांश्चैनानभ्यगच्छद्धिडिम्बा नाम राक्षसी   ॥03-013-086॥</td></tr>
<tr><td>भीमस्य पादौ कृत्वा तु स्व उत्सङ्गे ततो बलात्। <br>पर्यमर्दत संहृष्टा कल्याणी मृदुपाणिना   ॥03-013-087॥</td></tr>
<tr><td>तामबुध्यदमेयात्मा बलवान्सत्यविक्रमः। <br>पर्यपृच्छच्च तां भीमः किमिहेच्छस्यनिन्दिते   ॥03-013-088॥</td></tr>
<tr><td>तयोः श्रुत्वा तु कथितमागच्छद्राक्षसाधमः। <br>भीमरूपो महानादान्विसृजन्भीमदर्शनः   ॥03-013-089॥</td></tr>
<tr><td>केन सार्धं कथयसि आनयैनं ममान्तिकम्। <br>हिडिम्बे भक्षयिष्यावो न चिरं कर्तुमर्हसि   ॥03-013-090॥</td></tr>
<tr><td>सा कृपासंगृहीतेन हृदयेन मनस्विनी। <br>नैनमैच्छत्तदाख्यातुमनुक्रोशादनिन्दिता   ॥03-013-091॥</td></tr>
<tr><td>स नादान्विनदन्घोरान्राक्षसः पुरुषादकः। <br>अभ्यद्रवत वेगेन भीमसेनं तदा किल   ॥03-013-092॥</td></tr>
<tr><td>तमभिद्रुत्य संक्रुद्धो वेगेन महता बली। <br>अगृह्णात्पाणिना पाणिं भीमसेनस्य राक्षसः   ॥03-013-093॥</td></tr>
<tr><td>इन्द्राशनिसमस्पर्शं वज्रसंहननं दृढम्। <br>संहत्य भीमसेनाय व्याक्षिपत्सहसा करम्   ॥03-013-094॥</td></tr>
<tr><td>गृहीतं पाणिना पाणिं भीमसेनोऽथ रक्षसा। <br>नामृष्यत महाबाहुस्तत्राक्रुध्यद्वृकोदरः   ॥03-013-095॥</td></tr>
<tr><td>तत्रासीत्तुमुलं युद्धं भीमसेनहिडिम्बयोः। <br>सर्वास्त्रविदुषोर्घोरं वृत्रवासवयोरिव   ॥03-013-096॥</td></tr>
<tr><td>हत्वा हिडिम्बं भीमोऽथ प्रस्थितो भ्रातृभिः सह। <br>हिडिम्बामग्रतः कृत्वा यस्यां जातो घटोत्कचः   ॥03-013-097॥</td></tr>
<tr><td>ततश्च प्राद्रवन्सर्वे सह मात्रा यशस्विनः। <br>एकचक्रामभिमुखाः संवृता ब्राह्मणव्रजैः   ॥03-013-098॥</td></tr>
<tr><td>प्रस्थाने व्यास एषां च मन्त्री प्रियहितोऽभवत्। <br>ततोऽगच्छन्नेकचक्रां पाण्डवाः संशितव्रताः   ॥03-013-099॥</td></tr>
<tr><td>तत्राप्यासादयामासुर्बकं नाम महाबलम्। <br>पुरुषादं प्रतिभयं हिडिम्बेनैव संमितम्   ॥03-013-100॥</td></tr>
<tr><td>तं चापि विनिहत्योग्रं भीमः प्रहरतां वरः। <br>सहितो भ्रातृभिः सर्वैर्द्रुपदस्य पुरं ययौ   ॥03-013-101॥</td></tr>
<tr><td>लब्धाहमपि तत्रैव वसता सव्यसाचिना। <br>यथा त्वया जिता कृष्ण रुक्मिणी भीष्मकात्मजा   ॥03-013-102॥</td></tr>
<tr><td>एवं सुयुद्धे पार्थेन जिताहं मधुसूदन। <br>स्वयंवरे महत्कर्म कृत्वा नसुकरं परैः   ॥03-013-103॥</td></tr>
<tr><td>एवं क्लेशैः सुबहुभिः क्लिश्यमानाः सुदुःखिताः। <br>निवसामार्यया हीनाः कृष्ण धौम्यपुरःसराः   ॥03-013-104॥</td></tr>
<tr><td>त इमे सिंहविक्रान्ता वीर्येणाभ्यधिकाः परैः। <br>विहीनैः परिक्लिश्यन्तीं समुपेक्षन्त मां कथम्   ॥03-013-105॥</td></tr>
<tr><td>एतादृशानि दुःखानि सहन्ते दुर्बलीयसाम्। <br>दीर्घकालं प्रदीप्तानि पापानां क्षुद्रकर्मणाम्   ॥03-013-106॥</td></tr>
<tr><td>कुले महति जातास्मि दिव्येन विधिना किल। <br>पाण्डवानां प्रिया भार्या स्नुषा पाण्डोर्महात्मनः   ॥03-013-107॥</td></tr>
<tr><td>कचग्रहमनुप्राप्ता सास्मि कृष्ण वरा सती। <br>पञ्चानामिन्द्रकल्पानां प्रेक्षतां मधुसूदन   ॥03-013-108॥</td></tr>
<tr><td>इत्युक्त्वा प्रारुदत्कृष्णा मुखं प्रच्छाद्य पाणिना। <br>पद्मकोशप्रकाशेन मृदुना मृदुभाषिणी   ॥03-013-109॥</td></tr>
<tr><td>स्तनावपतितौ पीनौ सुजातौ शुभलक्षणौ। <br>अभ्यवर्षत पाञ्चाली दुःखजैरश्रुबिन्दुभिः   ॥03-013-110॥</td></tr>
<tr><td>चक्षुषी परिमार्जन्ती निःश्वसन्ती पुनः पुनः। <br>बाष्पपूर्णेन कण्ठेन क्रुद्धा वचनमब्रवीत्   ॥03-013-111॥</td></tr>
<tr><td>नैव मे पतयः सन्ति न पुत्रा मधुसूदन। <br>न भ्रातरो न च पिता नैव त्वं न च बान्धवाः   ॥03-013-112॥</td></tr>
<tr><td>ये मां विप्रकृतां क्षुद्रैरुपेक्षध्वं विशोकवत्। <br>न हि मे शाम्यते दुःखं कर्णो यत्प्राहसत्तदा   ॥03-013-113॥</td></tr>
<tr><td>अथैनामब्रवीत्कृष्णस्तस्मिन्वीरसमागमे। <br>रोदिष्यन्ति स्त्रियो ह्येवं येषां क्रुद्धासि भामिनि   ॥03-013-114॥</td></tr>
<tr><td>बीभत्सुशरसंछन्नाञ्शोणितौघपरिप्लुतान्। <br>निहताञ्जीवितं त्यक्त्वा शयानान्वसुधातले   ॥03-013-115॥</td></tr>
<tr><td>यत्समर्थं पाण्डवानां तत्करिष्यामि मा शुचः। <br>सत्यं ते प्रतिजानामि राज्ञां राज्ञी भविष्यसि   ॥03-013-116॥</td></tr>
<tr><td>पतेद्द्यौर्हिमवाञ्शीर्येत्पृथिवी शकलीभवेत्। <br>शुष्येत्तोयनिधिः कृष्णे न मे मोघं वचो भवेत्   ॥03-013-117॥</td></tr>
<tr><td> धृष्टद्युम्न उवाच। <br>अहं द्रोणं हनिष्यामि शिखण्डी तु पितामहम्। <br>दुर्योधनं भीमसेनः कर्णं हन्ता धनंजयः   ॥03-013-118॥</td></tr>
<tr><td>रामकृष्णौ व्यपाश्रित्य अजेयाः स्म शुचिस्मिते। <br>अपि वृत्रहणा युद्धे किं पुनर्धृतराष्ट्रजैः   ॥03-013-119॥</td></tr>
<tr><td> वैशंपायन उवाच। <br>इत्युक्तेऽभिमुखा वीरा वासुदेवमुपस्थिता। <br>तेषां मध्ये महाबाहुः केशवो वाक्यमब्रवीत्   ॥03-013-120॥</td></tr>
</table>
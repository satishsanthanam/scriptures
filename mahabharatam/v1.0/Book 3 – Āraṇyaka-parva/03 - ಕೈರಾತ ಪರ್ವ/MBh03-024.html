<table border = "1"><tr><td>Verse</td></tr>
<tr><td> वैशंपायन उवाच। <br>तस्मिन्दशार्हाधिपतौ प्रयाते; युधिष्ठिरो भीमसेनार्जुनौ च। <br>यमौ च कृष्णा च पुरोहितश्च; रथान्महार्हान्परमाश्वयुक्तान्   ॥03-024-001॥</td></tr>
<tr><td>आस्थाय वीराः सहिता वनाय; प्रतस्थिरे भूतपतिप्रकाशाः। <br>हिरण्यनिष्कान्वसनानि गाश्च; प्रदाय शिक्षाक्षरमन्त्रविद्भ्यः   ॥03-024-002॥</td></tr>
<tr><td>प्रेष्याः पुरो विंशतिरात्तशस्त्रा; धनूंषि वर्माणि शरांश्च पीतान्। <br>मौर्वीश्च यन्त्राणि च सायकांश्च; सर्वे समादाय जघन्यमीयुः   ॥03-024-003॥</td></tr>
<tr><td>ततस्तु वासांसि च राजपुत्र्या; धात्र्यश्च दास्यश्च विभूषणं च। <br>तदिन्द्रसेनस्त्वरितं प्रगृह्य; जघन्यमेवोपययौ रथेन   ॥03-024-004॥</td></tr>
<tr><td>ततः कुरुश्रेष्ठमुपेत्य पौराः; प्रदक्षिणं चक्रुरदीनसत्त्वाः। <br>तं ब्राह्मणाश्चाभ्यवदन्प्रसन्ना; मुख्याश्च सर्वे कुरुजाङ्गलानाम्   ॥03-024-005॥</td></tr>
<tr><td>स चापि तानभ्यवदत्प्रसन्नः; सहैव तैर्भ्रातृभिर्धर्मराजः। <br>तस्थौ च तत्राधिपतिर्महात्मा; दृष्ट्वा जनौघं कुरुजाङ्गलानाम्   ॥03-024-006॥</td></tr>
<tr><td>पितेव पुत्रेषु स तेषु भावं; चक्रे कुरूणामृषभो महात्मा। <br>ते चापि तस्मिन्भरतप्रबर्हे; तदा बभूवुः पितरीव पुत्राः   ॥03-024-007॥</td></tr>
<tr><td>ततः समासाद्य महाजनौघाः; कुरुप्रवीरं परिवार्य तस्थुः। <br>हा नाथ हा धर्म इति ब्रुवन्तो; ह्रिया च सर्वेऽश्रुमुखा बभूवुः   ॥03-024-008॥</td></tr>
<tr><td>वरः कुरूणामधिपः प्रजानां; पितेव पुत्रानपहाय चास्मान्। <br>पौरानिमाञ्जानपदांश्च सर्वा;न्हित्वा प्रयातः क्व नु धर्मराजः   ॥03-024-009॥</td></tr>
<tr><td>धिग्धार्तराष्ट्रं सुनृशंसबुद्धिं; ससौबलं पापमतिं च कर्णम्। <br>अनर्थमिच्छन्ति नरेन्द्र पापा; ये धर्मनित्यस्य सतस्तवोग्राः   ॥03-024-010॥</td></tr>
<tr><td>स्वयं निवेश्याप्रतिमं महात्मा; पुरं महद्देवपुरप्रकाशम्। <br>शतक्रतुप्रस्थममोघकर्मा; हित्वा प्रयातः क्व नु धर्मराजः   ॥03-024-011॥</td></tr>
<tr><td>चकार यामप्रतिमां महात्मा; सभां मयो देवसभाप्रकाशाम्। <br>तां देवगुप्तामिव देवमायां; हित्वा प्रयातः क्व नु धर्मराजः   ॥03-024-012॥</td></tr>
<tr><td>तान्धर्मकामार्थविदुत्तमौजा; बीभत्सुरुच्चैः सहितानुवाच। <br>आदास्यते वासमिमं निरुष्य; वनेषु राजा द्विषतां यशांसि   ॥03-024-013॥</td></tr>
<tr><td>द्विजातिमुख्याः सहिताः पृथक्च; भवद्भिरासाद्य तपस्विनश्च। <br>प्रसाद्य धर्मार्थविदश्च वाच्या; यथार्थसिद्धिः परमा भवेन्नः   ॥03-024-014॥</td></tr>
<tr><td>इत्येवमुक्ते वचनेऽर्जुनेन; ते ब्राह्मणाः सर्ववर्णाश्च राजन्। <br>मुदाभ्यनन्दन्सहिताश्च चक्रुः; प्रदक्षिणं धर्मभृतां वरिष्ठम्   ॥03-024-015॥</td></tr>
<tr><td>आमन्त्र्य पार्थं च वृकोदरं च; धनंजयं याज्ञसेनीं यमौ च। <br>प्रतस्थिरे राष्ट्रमपेतहर्षा; युधिष्ठिरेणानुमता यथास्वम्   ॥03-024-016॥</td></tr>
</table>
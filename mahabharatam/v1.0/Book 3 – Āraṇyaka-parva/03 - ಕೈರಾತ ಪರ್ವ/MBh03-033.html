<table border = "1"><tr><td>Verse</td></tr>
<tr><td> द्रौपद्युवाच। <br>नावमन्ये न गर्हे च धर्मं पार्थ कथंचन। <br>ईश्वरं कुत एवाहमवमंस्ये प्रजापतिम्   ॥03-033-001॥</td></tr>
<tr><td>आर्ताहं प्रलपामीदमिति मां विद्धि भारत। <br>भूयश्च विलपिष्यामि सुमनास्तन्निबोध मे   ॥03-033-002॥</td></tr>
<tr><td>कर्म खल्विह कर्तव्यं जातेनामित्रकर्शन। <br>अकर्माणो हि जीवन्ति स्थावरा नेतरे जनाः   ॥03-033-003॥</td></tr>
<tr><td>आ मातृस्तनपानाच्च यावच्छय्योपसर्पणम्। <br>जङ्गमाः कर्मणा वृत्तिमाप्नुवन्ति युधिष्ठिर   ॥03-033-004॥</td></tr>
<tr><td>जङ्गमेषु विशेषेण मनुष्या भरतर्षभ। <br>इच्छन्ति कर्मणा वृत्तिमवाप्तुं प्रेत्य चेह च   ॥03-033-005॥</td></tr>
<tr><td>उत्थानमभिजानन्ति सर्वभूतानि भारत। <br>प्रत्यक्षं फलमश्नन्ति कर्मणां लोकसाक्षिकम्   ॥03-033-006॥</td></tr>
<tr><td>पश्यामि स्वं समुत्थानमुपजीवन्ति जन्तवः। <br>अपि धाता विधाता च यथायमुदके बकः   ॥03-033-007॥</td></tr>
<tr><td>स्वकर्म कुरु मा ग्लासीः कर्मणा भव दंशितः। <br>कृत्यं हि योऽभिजानाति सहस्रे नास्ति सोऽस्ति वा   ॥03-033-008॥</td></tr>
<tr><td>तस्य चापि भवेत्कार्यं विवृद्धौ रक्षणे तथा। <br>भक्ष्यमाणो ह्यनावापः क्षीयते हिमवानपि   ॥03-033-009॥</td></tr>
<tr><td>उत्सीदेरन्प्रजाः सर्वा न कुर्युः कर्म चेद्यदि। <br>अपि चाप्यफलं कर्म पश्यामः कुर्वतो जनान्। <br>नान्यथा ह्यभिजानन्ति वृत्तिं लोके कथंचन   ॥03-033-010॥</td></tr>
<tr><td>यश्च दिष्टपरो लोके यश्चायं हठवादकः। <br>उभावपसदावेतौ कर्मबुद्धिः प्रशस्यते   ॥03-033-011॥</td></tr>
<tr><td>यो हि दिष्टमुपासीनो निर्विचेष्टः सुखं स्वपेत्। <br>अवसीदेत्सुदुर्बुद्धिरामो घट इवाम्भसि   ॥03-033-012॥</td></tr>
<tr><td>तथैव हठबुद्धिर्यः शक्तः कर्मण्यकर्मकृत्। <br>आसीत न चिरं जीवेदनाथ इव दुर्बलः   ॥03-033-013॥</td></tr>
<tr><td>अकस्मादपि यः कश्चिदर्थं प्राप्नोति पूरुषः। <br>तं हठेनेति मन्यन्ते स हि यत्नो न कस्यचित्   ॥03-033-014॥</td></tr>
<tr><td>यच्चापि किंचित्पुरुषो दिष्टं नाम लभत्युत। <br>दैवेन विधिना पार्थ तद्दैवमिति निश्चितम्   ॥03-033-015॥</td></tr>
<tr><td>यत्स्वयं कर्मणा किंचित्फलमाप्नोति पूरुषः। <br>प्रत्यक्षं चक्षुषा दृष्टं तत्पौरुषमिति स्मृतम्   ॥03-033-016॥</td></tr>
<tr><td>स्वभावतः प्रवृत्तोऽन्यः प्राप्नोत्यर्थानकारणात्। <br>तत्स्वभावात्मकं विद्धि फलं पुरुषसत्तम   ॥03-033-017॥</td></tr>
<tr><td>एवं हठाच्च दैवाच्च स्वभावात्कर्मणस्तथा। <br>यानि प्राप्नोति पुरुषस्तत्फलं पूर्वकर्मणः   ॥03-033-018॥</td></tr>
<tr><td>धातापि हि स्वकर्मैव तैस्तैर्हेतुभिरीश्वरः। <br>विदधाति विभज्येह फलं पूर्वकृतं नृणाम्   ॥03-033-019॥</td></tr>
<tr><td>यद्ध्ययं पुरुषः किंचित्कुरुते वै शुभाशुभम्। <br>तद्धातृविहितं विद्धि पूर्वकर्मफलोदयम्   ॥03-033-020॥</td></tr>
<tr><td>कारणं तस्य देहोऽयं धातुः कर्मणि कर्मणि। <br>स यथा प्रेरयत्येनं तथायं कुरुतेऽवशः   ॥03-033-021॥</td></tr>
<tr><td>तेषु तेषु हि कृत्येषु विनियोक्ता महेश्वरः। <br>सर्वभूतानि कौन्तेय कारयत्यवशान्यपि   ॥03-033-022॥</td></tr>
<tr><td>मनसार्थान्विनिश्चित्य पश्चात्प्राप्नोति कर्मणा। <br>बुद्धिपूर्वं स्वयं धीरः पुरुषस्तत्र कारणम्   ॥03-033-023॥</td></tr>
<tr><td>संख्यातुं नैव शक्यानि कर्माणि पुरुषर्षभ। <br>अगारनगराणां हि सिद्धिः पुरुषहैतुकी   ॥03-033-024॥</td></tr>
<tr><td>तिले तैलं गवि क्षीरं काष्ठे पावकमन्ततः। <br>धिया धीरो विजानीयादुपायं चास्य सिद्धये   ॥03-033-025॥</td></tr>
<tr><td>ततः प्रवर्तते पश्चात्करणेष्वस्य सिद्धये। <br>तां सिद्धिमुपजीवन्ति कर्मणामिह जन्तवः   ॥03-033-026॥</td></tr>
<tr><td>कुशलेन कृतं कर्म कर्त्रा साधु विनिश्चितम्। <br>इदं त्वकुशलेनेति विशेषादुपलभ्यते   ॥03-033-027॥</td></tr>
<tr><td>इष्टापूर्तफलं न स्यान्न शिष्यो न गुरुर्भवेत्। <br>पुरुषः कर्मसाध्येषु स्याच्चेदयमकारणम्   ॥03-033-028॥</td></tr>
<tr><td>कर्तृत्वादेव पुरुषः कर्मसिद्धौ प्रशस्यते। <br>असिद्धौ निन्द्यते चापि कर्मनाशः कथं त्विह   ॥03-033-029॥</td></tr>
<tr><td>सर्वमेव हठेनैके दिष्टेनैके वदन्त्युत। <br>पुरुषप्रयत्नजं केचित्त्रैधमेतन्निरुच्यते   ॥03-033-030॥</td></tr>
<tr><td>न चैवैतावता कार्यं मन्यन्त इति चापरे। <br>अस्ति सर्वमदृश्यं तु दिष्टं चैव तथा हठः। <br>दृश्यते हि हठाच्चैव दिष्टाच्चार्थस्य संततिः   ॥03-033-031॥</td></tr>
<tr><td>किंचिद्दैवाद्धठात्किंचित्किंचिदेव स्वकर्मतः। <br>पुरुषः फलमाप्नोति चतुर्थं नात्र कारणम्। <br>कुशलाः प्रतिजानन्ति ये तत्त्वविदुषो जनाः   ॥03-033-032॥</td></tr>
<tr><td>तथैव धाता भूतानामिष्टानिष्टफलप्रदः। <br>यदि न स्यान्न भूतानां कृपणो नाम कश्चन   ॥03-033-033॥</td></tr>
<tr><td>यं यमर्थमभिप्रेप्सुः कुरुते कर्म पूरुषः। <br>तत्तत्सफलमेव स्याद्यदि न स्यात्पुराकृतम्   ॥03-033-034॥</td></tr>
<tr><td>त्रिद्वारामर्थसिद्धिं तु नानुपश्यन्ति ये नराः। <br>तथैवानर्थसिद्धिं च यथा लोकास्तथैव ते   ॥03-033-035॥</td></tr>
<tr><td>कर्तव्यं त्वेव कर्मेति मनोरेष विनिश्चयः। <br>एकान्तेन ह्यनीहोऽयं पराभवति पूरुषः   ॥03-033-036॥</td></tr>
<tr><td>कुर्वतो हि भवत्येव प्रायेणेह युधिष्ठिर। <br>एकान्तफलसिद्धिं तु न विन्दत्यलसः क्वचित्   ॥03-033-037॥</td></tr>
<tr><td>असंभवे त्वस्य हेतुः प्रायश्चित्तं तु लक्ष्यते। <br>कृते कर्मणि राजेन्द्र तथानृण्यमवाप्यते   ॥03-033-038॥</td></tr>
<tr><td>अलक्ष्मीराविशत्येनं शयानमलसं नरम्। <br>निःसंशयं फलं लब्ध्वा दक्षो भूतिमुपाश्नुते   ॥03-033-039॥</td></tr>
<tr><td>अनर्थं संशयावस्थं वृण्वते मुक्तसंशयाः। <br>धीरा नराः कर्मरता न तु निःसंशयं क्वचित्   ॥03-033-040॥</td></tr>
<tr><td>एकान्तेन ह्यनर्थोऽयं वर्ततेऽस्मासु सांप्रतम्। <br>न तु निःसंशयं न स्यात्त्वयि कर्मण्यवस्थिते   ॥03-033-041॥</td></tr>
<tr><td>अथ वा सिद्धिरेव स्यान्महिमा तु तथैव ते। <br>वृकोदरस्य बीभत्सोर्भ्रात्रोश्च यमयोरपि   ॥03-033-042॥</td></tr>
<tr><td>अन्येषां कर्म सफलमस्माकमपि वा पुनः। <br>विप्रकर्षेण बुध्येत कृतकर्मा यथा फलम्   ॥03-033-043॥</td></tr>
<tr><td>पृथिवीं लाङ्गलेनैव भित्त्वा बीजं वपत्युत। <br>आस्तेऽथ कर्षकस्तूष्णीं पर्जन्यस्तत्र कारणम्   ॥03-033-044॥</td></tr>
<tr><td>वृष्टिश्चेन्नानुगृह्णीयादनेनास्तत्र कर्षकः। <br>यदन्यः पुरुषः कुर्यात्कृतं तत्सकलं मया   ॥03-033-045॥</td></tr>
<tr><td>तच्चेदफलमस्माकं नापराधोऽस्ति नः क्वचित्। <br>इति धीरोऽन्ववेक्ष्यैव नात्मानं तत्र गर्हयेत्   ॥03-033-046॥</td></tr>
<tr><td>कुर्वतो नार्थसिद्धिर्मे भवतीति ह भारत। <br>निर्वेदो नात्र गन्तव्यो द्वावेतौ ह्यस्य कर्मणः। <br>सिद्धिर्वाप्यथ वासिद्धिरप्रवृत्तिरतोऽन्यथा   ॥03-033-047॥</td></tr>
<tr><td>बहूनां समवाये हि भावानां कर्म सिध्यति। <br>गुणाभावे फलं न्यूनं भवत्यफलमेव वा। <br>अनारम्भे तु न फलं न गुणो दृश्यतेऽच्युत   ॥03-033-048॥</td></tr>
<tr><td>देशकालावुपायांश्च मङ्गलं स्वस्ति वृद्धये। <br>युनक्ति मेधया धीरो यथाशक्ति यथाबलम्   ॥03-033-049॥</td></tr>
<tr><td>अप्रमत्तेन तत्कार्यमुपदेष्टा पराक्रमः। <br>भूयिष्ठं कर्मयोगेषु सर्व एव पराक्रमः   ॥03-033-050॥</td></tr>
<tr><td>यं तु धीरोऽन्ववेक्षेत श्रेयांसं बहुभिर्गुणैः। <br>साम्नैवार्थं ततो लिप्सेत्कर्म चास्मै प्रयोजयेत्   ॥03-033-051॥</td></tr>
<tr><td>व्यसनं वास्य काङ्क्षेत विनाशं वा युधिष्ठिर। <br>अपि सिन्धोर्गिरेर्वापि किं पुनर्मर्त्यधर्मिणः   ॥03-033-052॥</td></tr>
<tr><td>उत्थानयुक्तः सततं परेषामन्तरैषणे। <br>आनृण्यमाप्नोति नरः परस्यात्मन एव च   ॥03-033-053॥</td></tr>
<tr><td>न चैवात्मावमन्तव्यः पुरुषेण कदाचन। <br>न ह्यात्मपरिभूतस्य भूतिर्भवति भारत   ॥03-033-054॥</td></tr>
<tr><td>एवं संस्थितिका सिद्धिरियं लोकस्य भारत। <br>चित्रा सिद्धिगतिः प्रोक्ता कालावस्थाविभागतः   ॥03-033-055॥</td></tr>
<tr><td>ब्राह्मणं मे पिता पूर्वं वासयामास पण्डितम्। <br>सोऽस्मा अर्थमिमं प्राह पित्रे मे भरतर्षभ   ॥03-033-056॥</td></tr>
<tr><td>नीतिं बृहस्पतिप्रोक्तां भ्रातॄन्मेऽग्राहयत्पुरा। <br>तेषां सांकथ्यमश्रौषमहमेतत्तदा गृहे   ॥03-033-057॥</td></tr>
<tr><td>स मां राजन्कर्मवतीमागतामाह सान्त्वयन्। <br>शुश्रूषमाणामासीनां पितुरङ्के युधिष्ठिर   ॥03-033-058॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>याज्ञसेन्या वचः श्रुत्वा भीमसेनोऽत्यमर्षणः। <br>निःश्वसन्नुपसंगम्य क्रुद्धो राजानमब्रवीत्   ॥03-034-001॥</td></tr>
<tr><td>राज्यस्य पदवीं धर्म्यां व्रज सत्पुरुषोचिताम्। <br>धर्मकामार्थहीनानां किं नो वस्तुं तपोवने   ॥03-034-002॥</td></tr>
<tr><td>नैव धर्मेण तद्राज्यं नार्जवेन न चौजसा। <br>अक्षकूटमधिष्ठाय हृतं दुर्योधनेन नः   ॥03-034-003॥</td></tr>
<tr><td>गोमायुनेव सिंहानां दुर्बलेन बलीयसाम्। <br>आमिषं विघसाशेन तद्वद्राज्यं हि नो हृतम्   ॥03-034-004॥</td></tr>
<tr><td>धर्मलेशप्रतिच्छन्नः प्रभवं धर्मकामयोः। <br>अर्थमुत्सृज्य किं राजन्दुर्गेषु परितप्यसे   ॥03-034-005॥</td></tr>
<tr><td>भवतोऽनुविधानेन राज्यं नः पश्यतां हृतम्। <br>अहार्यमपि शक्रेण गुप्तं गाण्डीवधन्वना   ॥03-034-006॥</td></tr>
<tr><td>कुणीनामिव बिल्वानि पङ्गूनामिव धेनवः। <br>हृतमैश्वर्यमस्माकं जीवतां भवतः कृते   ॥03-034-007॥</td></tr>
<tr><td>भवतः प्रियमित्येवं महद्व्यसनमीदृशम्। <br>धर्मकामे प्रतीतस्य प्रतिपन्नाः स्म भारत   ॥03-034-008॥</td></tr>
<tr><td>कर्शयामः स्वमित्राणि नन्दयामश्च शात्रवान्। <br>आत्मानं भवतः शास्त्रे नियम्य भरतर्षभ   ॥03-034-009॥</td></tr>
<tr><td>यद्वयं न तदैवैतान्धार्तराष्ट्रान्निहन्महि। <br>भवतः शास्त्रमादाय तन्नस्तपति दुष्कृतम्   ॥03-034-010॥</td></tr>
<tr><td>अथैनामन्ववेक्षस्व मृगचर्यामिवात्मनः। <br>अवीराचरितां राजन्न बलस्थैर्निषेविताम्   ॥03-034-011॥</td></tr>
<tr><td>यां न कृष्णो न बीभत्सुर्नाभिमन्युर्न सृञ्जयः। <br>न चाहमभिनन्दामि न च माद्रीसुतावुभौ   ॥03-034-012॥</td></tr>
<tr><td>भवान्धर्मो धर्म इति सततं व्रतकर्शितः। <br>कच्चिद्राजन्न निर्वेदादापन्नः क्लीबजीविकाम्   ॥03-034-013॥</td></tr>
<tr><td>दुर्मनुष्या हि निर्वेदमफलं सर्वघातिनम्। <br>अशक्ताः श्रियमाहर्तुमात्मनः कुर्वते प्रियम्   ॥03-034-014॥</td></tr>
<tr><td>स भवान्दृष्टिमाञ्शक्तः पश्यन्नात्मनि पौरुषम्। <br>आनृशंस्यपरो राजन्नानर्थमवबुध्यसे   ॥03-034-015॥</td></tr>
<tr><td>अस्मानमी धार्तराष्ट्राः क्षममाणानलं सतः। <br>अशक्तानेव मन्यन्ते तद्दुःखं नाहवे वधः   ॥03-034-016॥</td></tr>
<tr><td>तत्र चेद्युध्यमानानामजिह्ममनिवर्तिनाम्। <br>सर्वशो हि वधः श्रेयान्प्रेत्य लोकाँल्लभेमहि   ॥03-034-017॥</td></tr>
<tr><td>अथ वा वयमेवैतान्निहत्य भरतर्षभ। <br>आददीमहि गां सर्वां तथापि श्रेय एव नः   ॥03-034-018॥</td></tr>
<tr><td>सर्वथा कार्यमेतन्नः स्वधर्ममनुतिष्ठताम्। <br>काङ्क्षतां विपुलां कीर्तिं वैरं प्रतिचिकीर्षताम्   ॥03-034-019॥</td></tr>
<tr><td>आत्मार्थं युध्यमानानां विदिते कृत्यलक्षणे। <br>अन्यैरपहृते राज्ये प्रशंसैव न गर्हणा   ॥03-034-020॥</td></tr>
<tr><td>कर्शनार्थो हि यो धर्मो मित्राणामात्मनस्तथा। <br>व्यसनं नाम तद्राजन्न स धर्मः कुधर्म तत्   ॥03-034-021॥</td></tr>
<tr><td>सर्वथा धर्मनित्यं तु पुरुषं धर्मदुर्बलम्। <br>जहतस्तात धर्मार्थौ प्रेतं दुःखसुखे यथा   ॥03-034-022॥</td></tr>
<tr><td>यस्य धर्मो हि धर्मार्थं क्लेशभाङ्न स पण्डितः। <br>न स धर्मस्य वेदार्थं सूर्यस्यान्धः प्रभामिव   ॥03-034-023॥</td></tr>
<tr><td>यस्य चार्थार्थमेवार्थः स च नार्थस्य कोविदः। <br>रक्षते भृतकोऽरण्यं यथा स्यात्तादृगेव सः   ॥03-034-024॥</td></tr>
<tr><td>अतिवेलं हि योऽर्थार्थी नेतरावनुतिष्ठति। <br>स वध्यः सर्वभूतानां ब्रह्महेव जुगुप्सितः   ॥03-034-025॥</td></tr>
<tr><td>सततं यश्च कामार्थी नेतरावनुतिष्ठति। <br>मित्राणि तस्य नश्यन्ति धर्मार्थाभ्यां च हीयते   ॥03-034-026॥</td></tr>
<tr><td>तस्य धर्मार्थहीनस्य कामान्ते निधनं ध्रुवम्। <br>कामतो रममाणस्य मीनस्येवाम्भसः क्षये   ॥03-034-027॥</td></tr>
<tr><td>तस्माद्धर्मार्थयोर्नित्यं न प्रमाद्यन्ति पण्डिताः। <br>प्रकृतिः सा हि कामस्य पावकस्यारणिर्यथा   ॥03-034-028॥</td></tr>
<tr><td>सर्वथा धर्ममूलोऽर्थो धर्मश्चार्थपरिग्रहः। <br>इतरेतरयोनी तौ विद्धि मेघोदधी यथा   ॥03-034-029॥</td></tr>
<tr><td>द्रव्यार्थस्पर्शसंयोगे या प्रीतिरुपजायते। <br>स कामश्चित्तसंकल्पः शरीरं नास्य विद्यते   ॥03-034-030॥</td></tr>
<tr><td>अर्थार्थी पुरुषो राजन्बृहन्तं धर्ममृच्छति। <br>अर्थमृच्छति कामार्थी न कामादन्यमृच्छती   ॥03-034-031॥</td></tr>
<tr><td>न हि कामेन कामोऽन्यः साध्यते फलमेव तत्। <br>उपयोगात्फलस्येव काष्ठाद्भस्मेव पण्डितः   ॥03-034-032॥</td></tr>
<tr><td>इमाञ्शकुनिकान्राजन्हन्ति वैतंसिको यथा। <br>एतद्रूपमधर्मस्य भूतेषु च विहिंसताम्   ॥03-034-033॥</td></tr>
<tr><td>कामाल्लोभाच्च धर्मस्य प्रवृत्तिं यो न पश्यति। <br>स वध्यः सर्वभूतानां प्रेत्य चेह च दुर्मतिः   ॥03-034-034॥</td></tr>
<tr><td>व्यक्तं ते विदितो राजन्नर्थो द्रव्यपरिग्रहः। <br>प्रकृतिं चापि वेत्थास्य विकृतिं चापि भूयसीम्   ॥03-034-035॥</td></tr>
<tr><td>तस्य नाशं विनाशं वा जरया मरणेन वा। <br>अनर्थमिति मन्यन्ते सोऽयमस्मासु वर्तते   ॥03-034-036॥</td></tr>
<tr><td>इन्द्रियाणां च पञ्चानां मनसो हृदयस्य च। <br>विषये वर्तमानानां या प्रीतिरुपजायते। <br>स काम इति मे बुद्धिः कर्मणां फलमुत्तमम्   ॥03-034-037॥</td></tr>
<tr><td>एवमेव पृथग्दृष्ट्वा धर्मार्थौ काममेव च। <br>न धर्मपर एव स्यान्न चार्थपरमो नरः। <br>न कामपरमो वा स्यात्सर्वान्सेवेत सर्वदा   ॥03-034-038॥</td></tr>
<tr><td>धर्मं पूर्वं धनं मध्ये जघन्ये काममाचरेत्। <br>अहन्यनुचरेदेवमेष शास्त्रकृतो विधिः   ॥03-034-039॥</td></tr>
<tr><td>कामं पूर्वं धनं मध्ये जघन्ये धर्ममाचरेत्। <br>वयस्यनुचरेदेवमेष शास्त्रकृतो विधिः   ॥03-034-040॥</td></tr>
<tr><td>धर्मं चार्थं च कामं च यथावद्वदतां वर। <br>विभज्य काले कालज्ञः सर्वान्सेवेत पण्डितः   ॥03-034-041॥</td></tr>
<tr><td>मोक्षो वा परमं श्रेय एष राजन्सुखार्थिनाम्। <br>प्राप्तिर्वा बुद्धिमास्थाय सोपायं कुरुनन्दन   ॥03-034-042॥</td></tr>
<tr><td>तद्वाशु क्रियतां राजन्प्राप्तिर्वाप्यधिगम्यताम्। <br>जीवितं ह्यातुरस्येव दुःखमन्तरवर्तिनः   ॥03-034-043॥</td></tr>
<tr><td>विदितश्चैव ते धर्मः सततं चरितश्च ते। <br>जानते त्वयि शंसन्ति सुहृदः कर्मचोदनाम्   ॥03-034-044॥</td></tr>
<tr><td>दानं यज्ञः सतां पूजा वेदधारणमार्जवम्। <br>एष धर्मः परो राजन्फलवान्प्रेत्य चेह च   ॥03-034-045॥</td></tr>
<tr><td>एष नार्थविहीनेन शक्यो राजन्निषेवितुम्। <br>अखिलाः पुरुषव्याघ्र गुणाः स्युर्यद्यपीतरे   ॥03-034-046॥</td></tr>
<tr><td>धर्ममूलं जगद्राजन्नान्यद्धर्माद्विशिष्यते। <br>धर्मश्चार्थेन महता शक्यो राजन्निषेवितुम्   ॥03-034-047॥</td></tr>
<tr><td>न चार्थो भैक्षचर्येण नापि क्लैब्येन कर्हिचित्। <br>वेत्तुं शक्यः सदा राजन्केवलं धर्मबुद्धिना   ॥03-034-048॥</td></tr>
<tr><td>प्रतिषिद्धा हि ते याच्ञा यया सिध्यति वै द्विजः। <br>तेजसैवार्थलिप्सायां यतस्व पुरुषर्षभ   ॥03-034-049॥</td></tr>
<tr><td>भैक्षचर्या न विहिता न च विट्शूद्रजीविका। <br>क्षत्रियस्य विशेषेण धर्मस्तु बलमौरसम्   ॥03-034-050॥</td></tr>
<tr><td>उदारमेव विद्वांसो धर्मं प्राहुर्मनीषिणः। <br>उदारं प्रतिपद्यस्व नावरे स्थातुमर्हसि   ॥03-034-051॥</td></tr>
<tr><td>अनुबुध्यस्व राजेन्द्र वेत्थ धर्मान्सनातनान्। <br>क्रूरकर्माभिजातोऽसि यस्मादुद्विजते जनः   ॥03-034-052॥</td></tr>
<tr><td>प्रजापालनसंभूतं फलं तव न गर्हितम्। <br>एष ते विहितो राजन्धात्रा धर्मः सनातनः   ॥03-034-053॥</td></tr>
<tr><td>तस्माद्विचलितः पार्थ लोके हास्यं गमिष्यसि। <br>स्वधर्माद्धि मनुष्याणां चलनं न प्रशस्यते   ॥03-034-054॥</td></tr>
<tr><td>स क्षात्रं हृदयं कृत्वा त्यक्त्वेदं शिथिलं मनः। <br>वीर्यमास्थाय कौन्तेय धुरमुद्वह धुर्यवत्   ॥03-034-055॥</td></tr>
<tr><td>न हि केवलधर्मात्मा पृथिवीं जातु कश्चन। <br>पार्थिवो व्यजयद्राजन्न भूतिं न पुनः श्रियम्   ॥03-034-056॥</td></tr>
<tr><td>जिह्वां दत्त्वा बहूनां हि क्षुद्राणां लुब्धचेतसाम्। <br>निकृत्या लभते राज्यमाहारमिव शल्यकः   ॥03-034-057॥</td></tr>
<tr><td>भ्रातरः पूर्वजाताश्च सुसमृद्धाश्च सर्वशः। <br>निकृत्या निर्जिता देवैरसुराः पाण्डवर्षभ   ॥03-034-058॥</td></tr>
<tr><td>एवं बलवतः सर्वमिति बुद्ध्वा महीपते। <br>जहि शत्रून्महाबाहो परां निकृतिमास्थितः   ॥03-034-059॥</td></tr>
<tr><td>न ह्यर्जुनसमः कश्चिद्युधि योद्धा धनुर्धरः। <br>भविता वा पुमान्कश्चिन्मत्समो वा गदाधरः   ॥03-034-060॥</td></tr>
<tr><td>सत्त्वेन कुरुते युद्धं राजन्सुबलवानपि। <br>न प्रमाणेन नोत्साहात्सत्त्वस्थो भव पाण्डव   ॥03-034-061॥</td></tr>
<tr><td>सत्त्वं हि मूलमर्थस्य वितथं यदतोऽन्यथा। <br>न तु प्रसक्तं भवति वृक्षच्छायेव हैमनी   ॥03-034-062॥</td></tr>
<tr><td>अर्थत्यागो हि कार्यः स्यादर्थं श्रेयांसमिच्छता। <br>बीजौपम्येन कौन्तेय मा ते भूदत्र संशयः   ॥03-034-063॥</td></tr>
<tr><td>अर्थेन तु समोऽनर्थो यत्र लभ्येत नोदयः। <br>न तत्र विपणः कार्यः खरकण्डूयितं हि तत्   ॥03-034-064॥</td></tr>
<tr><td>एवमेव मनुष्येन्द्र धर्मं त्यक्त्वाल्पकं नरः। <br>बृहन्तं धर्ममाप्नोति स बुद्ध इति निश्चितः   ॥03-034-065॥</td></tr>
<tr><td>अमित्रं मित्रसंपन्नं मित्रैर्भिन्दन्ति पण्डिताः। <br>भिन्नैर्मित्रैः परित्यक्तं दुर्बलं कुरुते वशे   ॥03-034-066॥</td></tr>
<tr><td>सत्त्वेन कुरुते युद्धं राजन्सुबलवानपि। <br>नोद्यमेन न होत्राभिः सर्वाः स्वीकुरुते प्रजाः   ॥03-034-067॥</td></tr>
<tr><td>सर्वथा संहतैरेव दुर्बलैर्बलवानपि। <br>अमित्रः शक्यते हन्तुं मधुहा भ्रमरैरिव   ॥03-034-068॥</td></tr>
<tr><td>यथा राजन्प्रजाः सर्वाः सूर्यः पाति गभस्तिभिः। <br>अत्ति चैव तथैव त्वं सवितुः सदृशो भव   ॥03-034-069॥</td></tr>
<tr><td>एतद्ध्यपि तपो राजन्पुराणमिति नः श्रुतम्। <br>विधिना पालनं भूमेर्यत्कृतं नः पितामहैः   ॥03-034-070॥</td></tr>
<tr><td>अपेयात्किल भाः सूर्याल्लक्ष्मीश्चन्द्रमसस्तथा। <br>इति लोको व्यवसितो दृष्ट्वेमां भवतो व्यथाम्   ॥03-034-071॥</td></tr>
<tr><td>भवतश्च प्रशंसाभिर्निन्दाभिरितरस्य च। <br>कथायुक्ताः परिषदः पृथग्राजन्समागताः   ॥03-034-072॥</td></tr>
<tr><td>इदमभ्यधिकं राजन्ब्राह्मणा गुरवश्च ते। <br>समेताः कथयन्तीह मुदिताः सत्यसंधताम्   ॥03-034-073॥</td></tr>
<tr><td>यन्न मोहान्न कार्पण्यान्न लोभान्न भयादपि। <br>अनृतं किंचिदुक्तं ते न कामान्नार्थकारणात्   ॥03-034-074॥</td></tr>
<tr><td>यदेनः कुरुते किंचिद्राजा भूमिमवाप्नुवन्। <br>सर्वं तन्नुदते पश्चाद्यज्ञैर्विपुलदक्षिणैः   ॥03-034-075॥</td></tr>
<tr><td>ब्राह्मणेभ्यो ददद्ग्रामान्गाश्च राजन्सहस्रशः। <br>मुच्यते सर्वपापेभ्यस्तमोभ्य इव चन्द्रमाः   ॥03-034-076॥</td></tr>
<tr><td>पौरजानपदाः सर्वे प्रायशः कुरुनन्दन। <br>सवृद्धबालाः सहिताः शंसन्ति त्वां युधिष्ठिर   ॥03-034-077॥</td></tr>
<tr><td>श्वदृतौ क्षीरमासक्तं ब्रह्म वा वृषले यथा। <br>सत्यं स्तेने बलं नार्यां राज्यं दुर्योधने तथा   ॥03-034-078॥</td></tr>
<tr><td>इति निर्वचनं लोके चिरं चरति भारत। <br>अपि चैतत्स्त्रियो बालाः स्वाध्यायमिव कुर्वते   ॥03-034-079॥</td></tr>
<tr><td>स भवान्रथमास्थाय सर्वोपकरणान्वितम्। <br>त्वरमाणोऽभिनिर्यातु चिरमर्थोपपादकम्   ॥03-034-080॥</td></tr>
<tr><td>वाचयित्वा द्विजश्रेष्ठानद्यैव गजसाह्वयम्। <br>अस्त्रविद्भिः परिवृतो भ्रातृभिर्दृढधन्विभिः। <br>आशीविषसमैर्वीरैर्मरुद्भिरिव वृत्रहा   ॥03-034-081॥</td></tr>
<tr><td>अमित्रांस्तेजसा मृद्नन्नसुरेभ्य इवारिहा। <br>श्रियमादत्स्व कौन्तेय धार्तराष्ट्रान्महाबल   ॥03-034-082॥</td></tr>
<tr><td>न हि गाण्डीवमुक्तानां शराणां गार्ध्रवाससाम्। <br>स्पर्शमाशीविषाभानां मर्त्यः कश्चन संसहेत्   ॥03-034-083॥</td></tr>
<tr><td>न स वीरो न मातङ्गो न सदश्वोऽस्ति भारत। <br>यः सहेत गदावेगं मम क्रुद्धस्य संयुगे   ॥03-034-084॥</td></tr>
<tr><td>सृञ्जयैः सह कैकेयैर्वृष्णीनामृषभेण च। <br>कथं स्विद्युधि कौन्तेय राज्यं न प्राप्नुयामहे   ॥03-034-085॥</td></tr>
</table>
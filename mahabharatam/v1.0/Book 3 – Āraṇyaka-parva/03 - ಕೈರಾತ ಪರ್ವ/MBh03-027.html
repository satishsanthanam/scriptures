<table border = "1"><tr><td>Verse</td></tr>
<tr><td> वैशंपायन उवाच। <br>वसत्स्वथ द्वैतवने पाण्डवेषु महात्मसु। <br>अनुकीर्णं महारण्यं ब्राह्मणैः समपद्यत   ॥03-027-001॥</td></tr>
<tr><td>ईर्यमाणेन सततं ब्रह्मघोषेण सर्वतः। <br>ब्रह्मलोकसमं पुण्यमासीद्द्वैतवनं सरः   ॥03-027-002॥</td></tr>
<tr><td>यजुषामृचां च साम्नां च गद्यानां चैव सर्वशः। <br>आसीदुच्चार्यमाणानां निस्वनो हृदयंगमः   ॥03-027-003॥</td></tr>
<tr><td>ज्याघोषः पाण्डवेयानां ब्रह्मघोषश्च धीमताम्। <br>संसृष्टं ब्रह्मणा क्षत्रं भूय एव व्यरोचत   ॥03-027-004॥</td></tr>
<tr><td>अथाब्रवीद्बको दाल्भ्यो धर्मराजं युधिष्ठिरम्। <br>संध्यां कौन्तेयमासीनमृषिभिः परिवारितम्   ॥03-027-005॥</td></tr>
<tr><td>पश्य द्वैतवने पार्थ ब्राह्मणानां तपस्विनाम्। <br>होमवेलां कुरुश्रेष्ठ संप्रज्वलितपावकाम्   ॥03-027-006॥</td></tr>
<tr><td>चरन्ति धर्मं पुण्येऽस्मिंस्त्वया गुप्ता धृतव्रताः। <br>भृगवोऽङ्गिरसश्चैव वासिष्ठाः काश्यपैः सह   ॥03-027-007॥</td></tr>
<tr><td>आगस्त्याश्च महाभागा आत्रेयाश्चोत्तमव्रताः। <br>सर्वस्य जगतः श्रेष्ठा ब्राह्मणाः संगतास्त्वया   ॥03-027-008॥</td></tr>
<tr><td>इदं तु वचनं पार्थ शृण्वेकाग्रमना मम। <br>भ्रातृभिः सह कौन्तेय यत्त्वां वक्ष्यामि कौरव   ॥03-027-009॥</td></tr>
<tr><td>ब्रह्म क्षत्रेण संसृष्टं क्षत्रं च ब्रह्मणा सह। <br>उदीर्णौ दहतः शत्रून्वनानीवाग्निमारुतौ   ॥03-027-010॥</td></tr>
<tr><td>नाब्राह्मणस्तात चिरं बुभूषे;दिच्छन्निमं लोकममुं च जेतुम्। <br>विनीतधर्मार्थमपेतमोहं; लब्ध्वा द्विजं नुदति नृपः सपत्नान्   ॥03-027-011॥</td></tr>
<tr><td>चरन्नैःश्रेयसं धर्मं प्रजापालनकारितम्। <br>नाध्यगच्छद्बलिर्लोके तीर्थमन्यत्र वै द्विजात्   ॥03-027-012॥</td></tr>
<tr><td>अनूनमासीदसुरस्य कामै;र्वैरोचनेः श्रीरपि चाक्षयासीत्। <br>लब्ध्वा महीं ब्राह्मणसंप्रयोगा;त्तेष्वाचरन्दुष्टमतो व्यनश्यत्   ॥03-027-013॥</td></tr>
<tr><td>नाब्राह्मणं भूमिरियं सभूति;र्वर्णं द्वितीयं भजते चिराय। <br>समुद्रनेमिर्नमते तु तस्मै; यं ब्राह्मणः शास्ति नयैर्विनीतः   ॥03-027-014॥</td></tr>
<tr><td>कुञ्जरस्येव संग्रामेऽपरिगृह्याङ्कुशग्रहम्। <br>ब्राह्मणैर्विप्रहीणस्य क्षत्रस्य क्षीयते बलम्   ॥03-027-015॥</td></tr>
<tr><td>ब्रह्मण्यनुपमा दृष्टिः क्षात्रमप्रतिमं बलम्। <br>तौ यदा चरतः सार्धमथ लोकः प्रसीदति   ॥03-027-016॥</td></tr>
<tr><td>यथा हि सुमहानग्निः कक्षं दहति सानिलः। <br>तथा दहति राजन्यो ब्राह्मणेन समं रिपून्   ॥03-027-017॥</td></tr>
<tr><td>ब्राह्मणेभ्योऽथ मेधावी बुद्धिपर्येषणं चरेत्। <br>अलब्धस्य च लाभाय लब्धस्य च विवृद्धये   ॥03-027-018॥</td></tr>
<tr><td>अलब्धलाभाय च लब्धवृद्धये; यथार्हतीर्थप्रतिपादनाय। <br>यशस्विनं वेदविदं विपश्चितं; बहुश्रुतं ब्राह्मणमेव वासय   ॥03-027-019॥</td></tr>
<tr><td>ब्राह्मणेषूत्तमा वृत्तिस्तव नित्यं युधिष्ठिर। <br>तेन ते सर्वलोकेषु दीप्यते प्रथितं यशः   ॥03-027-020॥</td></tr>
<tr><td>ततस्ते ब्राह्मणाः सर्वे बकं दाल्भ्यमपूजयन्। <br>युधिष्ठिरे स्तूयमाने भूयः सुमनसोऽभवन्   ॥03-027-021॥</td></tr>
<tr><td>द्वैपायनो नारदश्च जामदग्न्यः पृथुश्रवाः। <br>इन्द्रद्युम्नो भालुकिश्च कृतचेताः सहस्रपात्   ॥03-027-022॥</td></tr>
<tr><td>कर्णश्रवाश्च मुञ्जश्च लवणाश्वश्च काश्यपः। <br>हारीतः स्थूणकर्णश्च अग्निवेश्योऽथ शौनकः   ॥03-027-023॥</td></tr>
<tr><td>ऋतवाक्च सुवाक्चैव बृहदश्व ऋतावसुः। <br>ऊर्ध्वरेता वृषामित्रः सुहोत्रो होत्रवाहनः   ॥03-027-024॥</td></tr>
<tr><td>एते चान्ये च बहवो ब्राह्मणाः संशितव्रताः। <br>अजातशत्रुमानर्चुः पुरंदरमिवर्षयः   ॥03-027-025॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>असांनिध्यं कथं कृष्ण तवासीद्वृष्णिनन्दन। <br>क्व चासीद्विप्रवासस्ते किं वाकार्षीः प्रवासकः   ॥03-015-001॥</td></tr>
<tr><td> कृष्ण उवाच। <br>शाल्वस्य नगरं सौभं गतोऽहं भरतर्षभ। <br>विनिहन्तुं नरश्रेष्ठ तत्र मे शृणु कारणम्   ॥03-015-002॥</td></tr>
<tr><td>महातेजा महाबाहुर्यः स राजा महायशाः। <br>दमघोषात्मजो वीरः शिशुपालो मया हतः   ॥03-015-003॥</td></tr>
<tr><td>यज्ञे ते भरतश्रेष्ठ राजसूयेऽर्हणां प्रति। <br>स रोषवशसंप्राप्तो नामृष्यत दुरात्मवान्   ॥03-015-004॥</td></tr>
<tr><td>श्रुत्वा तं निहतं शाल्वस्तीव्ररोषसमन्वितः। <br>उपायाद्द्वारकां शून्यामिहस्थे मयि भारत   ॥03-015-005॥</td></tr>
<tr><td>स तत्र योधितो राजन्बालकैर्वृष्णिपुंगवैः। <br>आगतः कामगं सौभमारुह्यैव नृशंसकृत्   ॥03-015-006॥</td></tr>
<tr><td>ततो वृष्णिप्रवीरांस्तान्बालान्हत्वा बहूंस्तदा। <br>पुरोद्यानानि सर्वाणि भेदयामास दुर्मतिः   ॥03-015-007॥</td></tr>
<tr><td>उक्तवांश्च महाबाहो क्वासौ वृष्णिकुलाधमः। <br>वासुदेवः सुमन्दात्मा वसुदेवसुतो गतः   ॥03-015-008॥</td></tr>
<tr><td>तस्य युद्धार्थिनो दर्पं युद्धे नाशयितास्म्यहम्। <br>आनर्ताः सत्यमाख्यात तत्र गन्तास्मि यत्र सः   ॥03-015-009॥</td></tr>
<tr><td>तं हत्वा विनिवर्तिष्ये कंसकेशिनिषूदनम्। <br>अहत्वा न निवर्तिष्ये सत्येनायुधमालभे   ॥03-015-010॥</td></tr>
<tr><td>क्वासौ क्वासाविति पुनस्तत्र तत्र विधावति। <br>मया किल रणे युद्धं काङ्क्षमाणः स सौभराट्   ॥03-015-011॥</td></tr>
<tr><td>अद्य तं पापकर्माणं क्षुद्रं विश्वासघातिनम्। <br>शिशुपालवधामर्षाद्गमयिष्ये यमक्षयम्   ॥03-015-012॥</td></tr>
<tr><td>मम पापस्वभावेन भ्राता येन निपातितः। <br>शिशुपालो महीपालस्तं वधिष्ये महीतले   ॥03-015-013॥</td></tr>
<tr><td>भ्राता बालश्च राजा च न च संग्राममूर्धनि। <br>प्रमत्तश्च हतो वीरस्तं हनिष्ये जनार्दनम्   ॥03-015-014॥</td></tr>
<tr><td>एवमादि महाराज विलप्य दिवमास्थितः। <br>कामगेन स सौभेन क्षिप्त्वा मां कुरुनन्दन   ॥03-015-015॥</td></tr>
<tr><td>तमश्रौषमहं गत्वा यथा वृत्तः सुदुर्मतिः। <br>मयि कौरव्य दुष्टात्मा मार्त्तिकावतको नृपः   ॥03-015-016॥</td></tr>
<tr><td>ततोऽहमपि कौरव्य रोषव्याकुललोचनः। <br>निश्चित्य मनसा राजन्वधायास्य मनो दधे   ॥03-015-017॥</td></tr>
<tr><td>आनर्तेषु विमर्दं च क्षेपं चात्मनि कौरव। <br>प्रवृद्धमवलेपं च तस्य दुष्कृतकर्मणः   ॥03-015-018॥</td></tr>
<tr><td>ततः सौभवधायाहं प्रतस्थे पृथिवीपते। <br>स मया सागरावर्ते दृष्ट आसीत्परीप्सता   ॥03-015-019॥</td></tr>
<tr><td>ततः प्रध्माप्य जलजं पाञ्चजन्यमहं नृप। <br>आहूय शाल्वं समरे युद्धाय समवस्थितः   ॥03-015-020॥</td></tr>
<tr><td>सुमुहूर्तमभूद्युद्धं तत्र मे दानवैः सह। <br>वशीभूताश्च मे सर्वे भूतले च निपातिताः   ॥03-015-021॥</td></tr>
<tr><td>एतत्कार्यं महाबाहो येनाहं नागमं तदा। <br>श्रुत्वैव हास्तिनपुरं द्यूतं चाविनयोत्थितम्   ॥03-015-022॥</td></tr>
</table>
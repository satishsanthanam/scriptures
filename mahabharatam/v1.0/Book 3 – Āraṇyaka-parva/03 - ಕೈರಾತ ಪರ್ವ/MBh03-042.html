<table border = "1"><tr><td>Verse</td></tr>
<tr><td> वैशंपायन उवाच। <br>तस्य संपश्यतस्त्वेव पिनाकी वृषभध्वजः। <br>जगामादर्शनं भानुर्लोकस्येवास्तमेयिवान्   ॥03-042-001॥</td></tr>
<tr><td>ततोऽर्जुनः परं चक्रे विस्मयं परवीरहा। <br>मया साक्षान्महादेवो दृष्ट इत्येव भारत   ॥03-042-002॥</td></tr>
<tr><td>धन्योऽस्म्यनुगृहीतोऽस्मि यन्मया त्र्यम्बको हरः। <br>पिनाकी वरदो रूपी दृष्टः स्पृष्टश्च पाणिना   ॥03-042-003॥</td></tr>
<tr><td>कृतार्थं चावगच्छामि परमात्मानमात्मना। <br>शत्रूंश्च विजितान्सर्वान्निर्वृत्तं च प्रयोजनम्   ॥03-042-004॥</td></tr>
<tr><td>ततो वैडूर्यवर्णाभो भासयन्सर्वतो दिशः। <br>यादोगणवृतः श्रीमानाजगाम जलेश्वरः   ॥03-042-005॥</td></tr>
<tr><td>नागैर्नदैर्नदीभिश्च दैत्यैः साध्यैश्च दैवतैः। <br>वरुणो यादसां भर्ता वशी तं देशमागमत्   ॥03-042-006॥</td></tr>
<tr><td>अथ जाम्बूनदवपुर्विमानेन महार्चिषा। <br>कुबेरः समनुप्राप्तो यक्षैरनुगतः प्रभुः   ॥03-042-007॥</td></tr>
<tr><td>विद्योतयन्निवाकाशमद्भुतोपमदर्शनः। <br>धनानामीश्वरः श्रीमानर्जुनं द्रष्टुमागतः   ॥03-042-008॥</td></tr>
<tr><td>तथा लोकान्तकृच्छ्रीमान्यमः साक्षात्प्रतापवान्। <br>मूर्त्यमूर्तिधरैः सार्धं पितृभिर्लोकभावनैः   ॥03-042-009॥</td></tr>
<tr><td>दण्डपाणिरचिन्त्यात्मा सर्वभूतविनाशकृत्। <br>वैवस्वतो धर्मराजो विमानेनावभासयन्   ॥03-042-010॥</td></tr>
<tr><td>त्रीँल्लोकान्गुह्यकांश्चैव गन्धर्वांश्च सपन्नगान्। <br>द्वितीय इव मार्तण्डो युगान्ते समुपस्थिते   ॥03-042-011॥</td></tr>
<tr><td>भानुमन्ति विचित्राणि शिखराणि महागिरेः। <br>समास्थायार्जुनं तत्र ददृशुस्तपसान्वितम्   ॥03-042-012॥</td></tr>
<tr><td>ततो मुहूर्ताद्भगवानैरावतशिरोगतः। <br>आजगाम सहेन्द्राण्या शक्रः सुरगणैर्वृतः   ॥03-042-013॥</td></tr>
<tr><td>पाण्डुरेणातपत्रेण ध्रियमाणेन मूर्धनि। <br>शुशुभे तारकाराजः सितमभ्रमिवास्थितः   ॥03-042-014॥</td></tr>
<tr><td>संस्तूयमानो गन्धर्वैरृषिभिश्च तपोधनैः। <br>शृङ्गं गिरेः समासाद्य तस्थौ सूर्य इवोदितः   ॥03-042-015॥</td></tr>
<tr><td>अथ मेघस्वनो धीमान्व्याजहार शुभां गिरम्। <br>यमः परमधर्मज्ञो दक्षिणां दिशमास्थितः   ॥03-042-016॥</td></tr>
<tr><td>अर्जुनार्जुन पश्यास्माँल्लोकपालान्समागतान्। <br>दृष्टिं ते वितरामोऽद्य भवानर्हो हि दर्शनम्   ॥03-042-017॥</td></tr>
<tr><td>पूर्वर्षिरमितात्मा त्वं नरो नाम महाबलः। <br>नियोगाद्ब्रह्मणस्तात मर्त्यतां समुपागतः। <br>त्वं वासवसमुद्भूतो महावीर्यपराक्रमः   ॥03-042-018॥</td></tr>
<tr><td>क्षत्रं चाग्निसमस्पर्शं भारद्वाजेन रक्षितम्। <br>दानवाश्च महावीर्या ये मनुष्यत्वमागताः। <br>निवातकवचाश्चैव संसाध्याः कुरुनन्दन   ॥03-042-019॥</td></tr>
<tr><td>पितुर्ममांशो देवस्य सर्वलोकप्रतापिनः। <br>कर्णः स सुमहावीर्यस्त्वया वध्यो धनंजय   ॥03-042-020॥</td></tr>
<tr><td>अंशाश्च क्षितिसंप्राप्ता देवगन्धर्वरक्षसाम्। <br>तया निपातिता युद्धे स्वकर्मफलनिर्जिताम्। <br>गतिं प्राप्स्यन्ति कौन्तेय यथास्वमरिकर्शन   ॥03-042-021॥</td></tr>
<tr><td>अक्षया तव कीर्तिश्च लोके स्थास्यति फल्गुन। <br>त्वया साक्षान्महादेवस्तोषितो हि महामृधे। <br>लघ्वी वसुमती चापि कर्तव्या विष्णुना सह   ॥03-042-022॥</td></tr>
<tr><td>गृहाणास्त्रं महाबाहो दण्डमप्रतिवारणम्। <br>अनेनास्त्रेण सुमहत्त्वं हि कर्म करिष्यसि   ॥03-042-023॥</td></tr>
<tr><td>प्रतिजग्राह तत्पार्थो विधिवत्कुरुनन्दनः। <br>समन्त्रं सोपचारं च समोक्षं सनिवर्तनम्   ॥03-042-024॥</td></tr>
<tr><td>ततो जलधरश्यामो वरुणो यादसां पतिः। <br>पश्चिमां दिशमास्थाय गिरमुच्चारयन्प्रभुः   ॥03-042-025॥</td></tr>
<tr><td>पार्थ क्षत्रियमुख्यस्त्वं क्षत्रधर्मे व्यवस्थितः। <br>पश्य मां पृथुताम्राक्ष वरुणोऽस्मि जलेश्वरः   ॥03-042-026॥</td></tr>
<tr><td>मया समुद्यतान्पाशान्वारुणाननिवारणान्। <br>प्रतिगृह्णीष्व कौन्तेय सरहस्यनिवर्तनान्   ॥03-042-027॥</td></tr>
<tr><td>एभिस्तदा मया वीर संग्रामे तारकामये। <br>दैतेयानां सहस्राणि संयतानि महात्मनाम्   ॥03-042-028॥</td></tr>
<tr><td>तस्मादिमान्महासत्त्व मत्प्रसादात्समुत्थितान्। <br>गृहाण न हि ते मुच्येदन्तकोऽप्याततायिनः   ॥03-042-029॥</td></tr>
<tr><td>अनेन त्वं यदास्त्रेण संग्रामे विचरिष्यसि। <br>तदा निःक्षत्रिया भूमिर्भविष्यति न संशयः   ॥03-042-030॥</td></tr>
<tr><td>ततः कैलासनिलयो धनाध्यक्षोऽभ्यभाषत। <br>दत्तेष्वस्त्रेषु दिव्येषु वरुणेन यमेन च   ॥03-042-031॥</td></tr>
<tr><td>सव्यसाचिन्महाबाहो पूर्वदेव सनातन। <br>सहास्माभिर्भवाञ्श्रान्तः पुराकल्पेषु नित्यशः   ॥03-042-032॥</td></tr>
<tr><td>मत्तोऽपि त्वं गृहाणास्त्रमन्तर्धानं प्रियं मम। <br>ओजस्तेजोद्युतिहरं प्रस्वापनमरातिहन्   ॥03-042-033॥</td></tr>
<tr><td>ततोऽर्जुनो महाबाहुर्विधिवत्कुरुनन्दनः। <br>कौबेरमपि जग्राह दिव्यमस्त्रं महाबलः   ॥03-042-034॥</td></tr>
<tr><td>ततोऽब्रवीद्देवराजः पार्थमक्लिष्टकारिणम्। <br>सान्त्वयञ्श्लक्ष्णया वाचा मेघदुन्दुभिनिस्वनः   ॥03-042-035॥</td></tr>
<tr><td>कुन्तीमातर्महाबाहो त्वमीशानः पुरातनः। <br>परां सिद्धिमनुप्राप्तः साक्षाद्देवगतिं गतः   ॥03-042-036॥</td></tr>
<tr><td>देवकार्यं हि सुमहत्त्वया कार्यमरिंदम। <br>आरोढव्यस्त्वया स्वर्गः सज्जीभव महाद्युते   ॥03-042-037॥</td></tr>
<tr><td>रथो मातलिसंयुक्त आगन्ता त्वत्कृते महीम्। <br>तत्र तेऽहं प्रदास्यामि दिव्यान्यस्त्राणि कौरव   ॥03-042-038॥</td></tr>
<tr><td>तान्दृष्ट्वा लोकपालांस्तु समेतान्गिरिमूर्धनि। <br>जगाम विस्मयं धीमान्कुन्तीपुत्रो धनंजयः   ॥03-042-039॥</td></tr>
<tr><td>ततोऽर्जुनो महातेजा लोकपालान्समागतान्। <br>पूजयामास विधिवद्वाग्भिरद्भिः फलैरपि   ॥03-042-040॥</td></tr>
<tr><td>ततः प्रतिययुर्देवाः प्रतिपूज्य धनंजयम्। <br>यथागतेन विबुधाः सर्वे काममनोजवाः   ॥03-042-041॥</td></tr>
<tr><td>ततोऽर्जुनो मुदं लेभे लब्धास्त्रः पुरुषर्षभः। <br>कृतार्थमिव चात्मानं स मेने पूर्णमानसः   ॥03-042-042॥</td></tr>
</table>
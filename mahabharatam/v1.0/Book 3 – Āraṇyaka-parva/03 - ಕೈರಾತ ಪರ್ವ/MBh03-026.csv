Verse
 वैशंपायन उवाच। <br>तत्काननं प्राप्य नरेन्द्रपुत्राः; सुखोचिता वासमुपेत्य कृच्छ्रम्। <br>विजह्रुरिन्द्रप्रतिमाः शिवेषु; सरस्वतीशालवनेषु तेषु   ॥03-026-001॥
यतींश्च सर्वान्स मुनींश्च राजा; तस्मिन्वने मूलफलैरुदग्रैः। <br>द्विजातिमुख्यानृषभः कुरूणां; संतर्पयामास महानुभावः   ॥03-026-002॥
इष्टीश्च पित्र्याणि तथाग्रियाणि; महावने वसतां पाण्डवानाम्। <br>पुरोहितः सर्वसमृद्धतेजा;श्चकार धौम्यः पितृवत्कुरूणाम्   ॥03-026-003॥
अपेत्य राष्ट्राद्वसतां तु तेषा;मृषिः पुराणोऽतिथिराजगाम। <br>तमाश्रमं तीव्रसमृद्धतेजा; मार्कण्डेयः श्रीमतां पाण्डवानाम्   ॥03-026-004॥
स सर्वविद्द्रौपदीं प्रेक्ष्य कृष्णां; युधिष्ठिरं भीमसेनार्जुनौ च। <br>संस्मृत्य रामं मनसा महात्मा; तपस्विमध्येऽस्मयतामितौजाः   ॥03-026-005॥
तं धर्मराजो विमना इवाब्रवी;त्सर्वे ह्रिया सन्ति तपस्विनोऽमी। <br>भवानिदं किं स्मयतीव हृष्ट;स्तपस्विनां पश्यतां मामुदीक्ष्य   ॥03-026-006॥
 मार्कण्डेय उवाच। <br>न तात हृष्यामि न च स्मयामि; प्रहर्षजो मां भजते न दर्पः। <br>तवापदं त्वद्य समीक्ष्य रामं; सत्यव्रतं दाशरथिं स्मरामि   ॥03-026-007॥
स चापि राजा सह लक्ष्मणेन; वने निवासं पितुरेव शासनात्। <br>धन्वी चरन्पार्थ पुरा मयैव; दृष्टो गिरेरृष्यमूकस्य सानौ   ॥03-026-008॥
सहस्रनेत्रप्रतिमो महात्मा; मयस्य जेत नमुचेश्च हन्ता। <br>पितुर्निदेशादनघः स्वधर्मं; वने वासं दाशरथिश्चकार   ॥03-026-009॥
स चापि शक्रस्य समप्रभावो; महानुभावः समरेष्वजेयः। <br>विहाय भोगानचरद्वनेषु; नेशे बलस्येति चरेदधर्मम्   ॥03-026-010॥
नृपाश्च नाभागभगीरथादयो; महीमिमां सागरान्तां विजित्य। <br>सत्येन तेऽप्यजयंस्तात लोका;न्नेशे बलस्येति चरेदधर्मम्   ॥03-026-011॥
अलर्कमाहुर्नरवर्य सन्तं; सत्यव्रतं काशिकरूषराजम्। <br>विहाय राष्ट्राणि वसूनि चैव; नेशे बलस्येति चरेदधर्मम्   ॥03-026-012॥
धात्रा विधिर्यो विहितः पुराण;स्तं पूजयन्तो नरवर्य सन्तः। <br>सप्तर्षयः पार्थ दिवि प्रभान्ति; नेशे बलस्येति चरेदधर्मम्   ॥03-026-013॥
महाबलान्पर्वतकूटमात्रा;न्विषाणिनः पश्य गजान्नरेन्द्र। <br>स्थितान्निदेशे नरवर्य धातु;र्नेशे बलस्येति चरेदधर्मम्   ॥03-026-014॥
सर्वाणि भूतानि नरेन्द्र पश्य; यथा यथावद्विहितं विधात्रा। <br>स्वयोनितस्तत्कुरुते प्रभावा;न्नेशे बलस्येति चरेदधर्मम्   ॥03-026-015॥
सत्येन धर्मेण यथार्हवृत्त्या; ह्रिया तथा सर्वभूतान्यतीत्य। <br>यशश्च तेजश्च तवापि दीप्तं; विभावसोर्भास्करस्येव पार्थ   ॥03-026-016॥
यथाप्रतिज्ञं च महानुभाव; कृच्छ्रं वने वासमिमं निरुष्य। <br>ततः श्रियं तेजसा स्वेन दीप्ता;मादास्यसे पार्थिव कौरवेभ्यः   ॥03-026-017॥
 वैशंपायन उवाच। <br>तमेवमुक्त्वा वचनं महर्षि;स्तपस्विमध्ये सहितं सुहृद्भिः। <br>आमन्त्र्य धौम्यं सहितांश्च पार्थां;स्ततः प्रतस्थे दिशमुत्तरां सः   ॥03-026-018॥

<table border = "1"><tr><td>Verse</td></tr>
<tr><td> द्रौपद्युवाच। <br>नमो धात्रे विधात्रे च यौ मोहं चक्रतुस्तव। <br>पितृपैतामहे वृत्ते वोढव्ये तेऽन्यथा मतिः   ॥03-031-001॥</td></tr>
<tr><td>नेह धर्मानृशंस्याभ्यां न क्षान्त्या नार्जवेन च। <br>पुरुषः श्रियमाप्नोति न घृणित्वेन कर्हिचित्   ॥03-031-002॥</td></tr>
<tr><td>त्वां चेद्व्यसनमभ्यागादिदं भारत दुःसहम्। <br>यत्त्वं नार्हसि नापीमे भ्रातरस्ते महौजसः   ॥03-031-003॥</td></tr>
<tr><td>न हि तेऽध्यगमञ्जातु तदानीं नाद्य भारत। <br>धर्मात्प्रियतरं किंचिदपि चेज्जीवितादिह   ॥03-031-004॥</td></tr>
<tr><td>धर्मार्थमेव ते राज्यं धर्मार्थं जीवितं च ते। <br>ब्राह्मणा गुरवश्चैव जानन्त्यपि च देवताः   ॥03-031-005॥</td></tr>
<tr><td>भीमसेनार्जुनौ चैव माद्रेयौ च मया सह। <br>त्यजेस्त्वमिति मे बुद्धिर्न तु धर्मं परित्यजेः   ॥03-031-006॥</td></tr>
<tr><td>राजानं धर्मगोप्तारं धर्मो रक्षति रक्षितः। <br>इति मे श्रुतमार्याणां त्वां तु मन्ये न रक्षति   ॥03-031-007॥</td></tr>
<tr><td>अनन्या हि नरव्याघ्र नित्यदा धर्ममेव ते। <br>बुद्धिः सततमन्वेति छायेव पुरुषं निजा   ॥03-031-008॥</td></tr>
<tr><td>नावमंस्था हि सदृशान्नावराञ्श्रेयसः कुतः। <br>अवाप्य पृथिवीं कृत्स्नां न ते शृङ्गमवर्धत   ॥03-031-009॥</td></tr>
<tr><td>स्वाहाकारैः स्वधाभिश्च पूजाभिरपि च द्विजान्। <br>दैवतानि पितॄंश्चैव सततं पार्थ सेवसे   ॥03-031-010॥</td></tr>
<tr><td>ब्राह्मणाः सर्वकामैस्ते सततं पार्थ तर्पिताः। <br>यतयो मोक्षिणश्चैव गृहस्थाश्चैव भारत   ॥03-031-011॥</td></tr>
<tr><td>आरण्यकेभ्यो लौहानि भाजनानि प्रयच्छसि। <br>नादेयं ब्राह्मणेभ्यस्ते गृहे किंचन विद्यते   ॥03-031-012॥</td></tr>
<tr><td>यदिदं वैश्वदेवान्ते सायंप्रातः प्रदीयते। <br>तद्दत्त्वातिथिभृत्येभ्यो राजञ्शेषेण जीवसि   ॥03-031-013॥</td></tr>
<tr><td>इष्टयः पशुबन्धाश्च काम्यनैमित्तिकाश्च ये। <br>वर्तन्ते पाकयज्ञाश्च यज्ञकर्म च नित्यदा   ॥03-031-014॥</td></tr>
<tr><td>अस्मिन्नपि महारण्ये विजने दस्युसेविते। <br>राष्ट्रादपेत्य वसतो धार्मस्ते नावसीदति   ॥03-031-015॥</td></tr>
<tr><td>अश्वमेधो राजसूयः पुण्डरीकोऽथ गोसवः। <br>एतैरपि महायज्ञैरिष्टं ते भूरिदक्षिणैः   ॥03-031-016॥</td></tr>
<tr><td>राजन्परीतया बुद्ध्या विषमेऽक्षपराजये। <br>राज्यं वसून्यायुधानि भ्रातॄन्मां चासि निर्जितः   ॥03-031-017॥</td></tr>
<tr><td>ऋजोर्मृदोर्वदान्यस्य ह्रीमतः सत्यवादिनः। <br>कथमक्षव्यसनजा बुद्धिरापतिता तव   ॥03-031-018॥</td></tr>
<tr><td>अतीव मोहमायाति मनश्च परिदूयते। <br>निशाम्य ते दुःखमिदमिमां चापदमीदृशीम्   ॥03-031-019॥</td></tr>
<tr><td>अत्राप्युदाहरन्तीममितिहासं पुरातनम्। <br>ईश्वरस्य वशे लोकस्तिष्ठते नात्मनो यथा   ॥03-031-020॥</td></tr>
<tr><td>धातैव खलु भूतानां सुखदुःखे प्रियाप्रिये। <br>दधाति सर्वमीशानः पुरस्ताच्छुक्रमुच्चरन्   ॥03-031-021॥</td></tr>
<tr><td>यथा दारुमयी योषा नरवीर समाहिता। <br>ईरयत्यङ्गमङ्गानि तथा राजन्निमाः प्रजाः   ॥03-031-022॥</td></tr>
<tr><td>आकाश इव भूतानि व्याप्य सर्वाणि भारत। <br>ईश्वरो विदधातीह कल्याणं यच्च पापकम्   ॥03-031-023॥</td></tr>
<tr><td>शकुनिस्तन्तुबद्धो वा नियतोऽयमनीश्वरः। <br>ईश्वरस्य वशे तिष्ठन्नान्येषां नात्मनः प्रभुः   ॥03-031-024॥</td></tr>
<tr><td>मणिः सूत्र इव प्रोतो नस्योत इव गोवृषः। <br>धातुरादेशमन्वेति तन्मयो हि तदर्पणः   ॥03-031-025॥</td></tr>
<tr><td>नात्माधीनो मनुष्योऽयं कालं भवति कंचन। <br>स्रोतसो मध्यमापन्नः कूलाद्वृक्ष इव च्युतः   ॥03-031-026॥</td></tr>
<tr><td>अज्ञो जन्तुरनीशोऽयमात्मनः सुखदुःखयोः। <br>ईश्वरप्रेरितो गच्छेत्स्वर्गं नरकमेव च   ॥03-031-027॥</td></tr>
<tr><td>यथा वायोस्तृणाग्राणि वशं यान्ति बलीयसः। <br>धातुरेवं वशं यान्ति सर्वभूतानि भारत   ॥03-031-028॥</td></tr>
<tr><td>आर्यकर्मणि युञ्जानः पापे वा पुनरीश्वरः। <br>व्याप्य भूतानि चरते न चायमिति लक्ष्यते   ॥03-031-029॥</td></tr>
<tr><td>हेतुमात्रमिदं धातुः शरीरं क्षेत्रसंज्ञितम्। <br>येन कारयते कर्म शुभाशुभफलं विभुः   ॥03-031-030॥</td></tr>
<tr><td>पश्य मायाप्रभावोऽयमीश्वरेण यथा कृतः। <br>यो हन्ति भूतैर्भूतानि मोहयित्वात्ममायया   ॥03-031-031॥</td></tr>
<tr><td>अन्यथा परिदृष्टानि मुनिभिर्वेददर्शिभिः। <br>अन्यथा परिवर्तन्ते वेगा इव नभस्वतः   ॥03-031-032॥</td></tr>
<tr><td>अन्यथैव हि मन्यन्ते पुरुषास्तानि तानि च। <br>अन्यथैव प्रभुस्तानि करोति विकरोति च   ॥03-031-033॥</td></tr>
<tr><td>यथा काष्ठेन वा काष्ठमश्मानं चाश्मना पुनः। <br>अयसा चाप्ययश्छिन्द्यान्निर्विचेष्टमचेतनम्   ॥03-031-034॥</td></tr>
<tr><td>एवं स भगवान्देवः स्वयम्भूः प्रपितामहः। <br>हिनस्ति भूतैर्भूतानि छद्म कृत्वा युधिष्ठिर   ॥03-031-035॥</td></tr>
<tr><td>संप्रयोज्य वियोज्यायं कामकारकरः प्रभुः। <br>क्रीडते भगवान्भूतैर्बालः क्रीडनकैरिव   ॥03-031-036॥</td></tr>
<tr><td>न मातृपितृवद्राजन्धाता भूतेषु वर्तते। <br>रोषादिव प्रवृत्तोऽयं यथायमितरो जनः   ॥03-031-037॥</td></tr>
<tr><td>आर्याञ्शीलवतो दृष्ट्वा ह्रीमतो वृत्तिकर्शितान्। <br>अनार्यान्सुखिनश्चैव विह्वलामीव चिन्तया   ॥03-031-038॥</td></tr>
<tr><td>तवेमामापदं दृष्ट्वा समृद्धिं च सुयोधने। <br>धातारं गर्हये पार्थ विषमं योऽनुपश्यति   ॥03-031-039॥</td></tr>
<tr><td>आर्यशास्त्रातिगे क्रूरे लुब्धे धर्मापचायिनि। <br>धार्तराष्ट्रे श्रियं दत्त्वा धाता किं फलमश्नुते   ॥03-031-040॥</td></tr>
<tr><td>कर्म चेत्कृतमन्वेति कर्तारं नान्यमृच्छति। <br>कर्मणा तेन पापेन लिप्यते नूनमीश्वरः   ॥03-031-041॥</td></tr>
<tr><td>अथ कर्म कृतं पापं न चेत्कर्तारमृच्छति। <br>कारणं बलमेवेह जनाञ्शोचामि दुर्बलान्   ॥03-031-042॥</td></tr>
</table>
<table border = "1"><tr><td>Verse</td></tr>
<tr><td> भीमसेन उवाच। <br>संधिं कृत्वैव कालेन अन्तकेन पतत्रिणा। <br>अनन्तेनाप्रमेयेन स्रोतसा सर्वहारिणा   ॥03-036-001॥</td></tr>
<tr><td>प्रत्यक्षं मन्यसे कालं मर्त्यः सन्कालबन्धनः। <br>फेनधर्मा महाराज फलधर्मा तथैव च   ॥03-036-002॥</td></tr>
<tr><td>निमेषादपि कौन्तेय यस्यायुरपचीयते। <br>सूच्येवाञ्जनचूर्णस्य किमिति प्रतिपालयेत्   ॥03-036-003॥</td></tr>
<tr><td>यो नूनममितायुः स्यादथ वापि प्रमाणवित्। <br>स कालं वै प्रतीक्षेत सर्वप्रत्यक्षदर्शिवान्   ॥03-036-004॥</td></tr>
<tr><td>प्रतीक्षमाणान्कालो नः समा राजंस्त्रयोदश। <br>आयुषोऽपचयं कृत्वा मरणायोपनेष्यति   ॥03-036-005॥</td></tr>
<tr><td>शरीरिणां हि मरणं शरीरे नित्यमाश्रितम्। <br>प्रागेव मरणात्तस्माद्राज्यायैव घटामहे   ॥03-036-006॥</td></tr>
<tr><td>यो न याति प्रसंख्यानमस्पष्टो भूमिवर्धनः। <br>अयातयित्वा वैराणि सोऽवसीदति गौरिव   ॥03-036-007॥</td></tr>
<tr><td>यो न यातयते वैरमल्पसत्त्वोद्यमः पुमान्। <br>अफलं तस्य जन्माहं मन्ये दुर्जातजायिनः   ॥03-036-008॥</td></tr>
<tr><td>हैरण्यौ भवतो बाहू श्रुतिर्भवति पार्थिव। <br>हत्वा द्विषन्तं संग्रामे भुक्त्वा बाह्वर्जितं वसु   ॥03-036-009॥</td></tr>
<tr><td>हत्वा चेत्पुरुषो राजन्निकर्तारमरिंदम। <br>अह्नाय नरकं गच्छेत्स्वर्गेणास्य स संमितः   ॥03-036-010॥</td></tr>
<tr><td>अमर्षजो हि संतापः पावकाद्दीप्तिमत्तरः। <br>येनाहमभिसंतप्तो न नक्तं न दिवा शये   ॥03-036-011॥</td></tr>
<tr><td>अयं च पार्थो बीभत्सुर्वरिष्ठो ज्याविकर्षणे। <br>आस्ते परमसंतप्तो नूनं सिंह इवाशये   ॥03-036-012॥</td></tr>
<tr><td>योऽयमेकोऽभिमनुते सर्वाँल्लोके धनुर्भृतः। <br>सोऽयमात्मजमूष्माणं महाहस्तीव यच्छति   ॥03-036-013॥</td></tr>
<tr><td>नकुलः सहदेवश्च वृद्धा माता च वीरसूः। <br>तवैव प्रियमिच्छन्त आसते जडमूकवत्   ॥03-036-014॥</td></tr>
<tr><td>सर्वे ते प्रियमिच्छन्ति बान्धवाः सह सृञ्जयैः। <br>अहमेकोऽभिसंतप्तो माता च प्रतिविन्ध्यतः   ॥03-036-015॥</td></tr>
<tr><td>प्रियमेव तु सर्वेषां यद्ब्रवीम्युत किंचन। <br>सर्वे ही व्यसनं प्राप्ताः सर्वे युद्धाभिनन्दिनः   ॥03-036-016॥</td></tr>
<tr><td>नेतः पापीयसी काचिदापद्राजन्भविष्यति। <br>यन्नो नीचैरल्पबलै राज्यमाच्छिद्य भुज्यते   ॥03-036-017॥</td></tr>
<tr><td>शीलदोषाद्घृणाविष्ट आनृशंस्यात्परंतप। <br>क्लेशांस्तितिक्षसे राजन्नान्यः कश्चित्प्रशंसति   ॥03-036-018॥</td></tr>
<tr><td>घृणी ब्राह्मणरूपोऽसि कथं क्षत्रे अजायथाः। <br>अस्यां हि योनौ जायन्ते प्रायशः क्रूरबुद्धयः   ॥03-036-019॥</td></tr>
<tr><td>अश्रौषीस्त्वं राजधर्मान्यथा वै मनुरब्रवीत्। <br>क्रूरान्निकृतिसंयुक्तान्विहितानशमात्मकान्   ॥03-036-020॥</td></tr>
<tr><td>कर्तव्ये पुरुषव्याघ्र किमास्से पीठसर्पवत्। <br>बुद्ध्या वीर्येण संयुक्तः श्रुतेनाभिजनेन च   ॥03-036-021॥</td></tr>
<tr><td>तृणानां मुष्टिनैकेन हिमवन्तं तु पर्वतम्। <br>छन्नमिच्छसि कौन्तेय योऽस्मान्संवर्तुमिच्छसि   ॥03-036-022॥</td></tr>
<tr><td>अज्ञातचर्या गूढेन पृथिव्यां विश्रुतेन च। <br>दिवीव पार्थ सूर्येण न शक्या चरितुं त्वया   ॥03-036-023॥</td></tr>
<tr><td>बृहच्छाल इवानूपे शाखापुष्पपलाशवान्। <br>हस्ती श्वेत इवाज्ञातः कथं जिष्णुश्चरिष्यति   ॥03-036-024॥</td></tr>
<tr><td>इमौ च सिंहसंकाशौ भ्रातरौ सहितौ शिशू। <br>नकुलः सहदेवश्च कथं पार्थ चरिष्यतः   ॥03-036-025॥</td></tr>
<tr><td>पुण्यकीर्ती राजपुत्री द्रौपदी वीरसूरियम्। <br>विश्रुता कथमज्ञाता कृष्णा पार्थ चरिष्यति   ॥03-036-026॥</td></tr>
<tr><td>मां चापि राजञ्जानन्ति आकुमारमिमाः प्रजाः। <br>अज्ञातचर्यां पश्यामि मेरोरिव निगूहनम्   ॥03-036-027॥</td></tr>
<tr><td>तथैव बहवोऽस्माभी राष्ट्रेभ्यो विप्रवासिताः। <br>राजानो राजपुत्राश्च धृतराष्ट्रमनुव्रताः   ॥03-036-028॥</td></tr>
<tr><td>न हि तेऽप्युपशाम्यन्ति निकृतानां निराकृताः। <br>अवश्यं तैर्निकर्तव्यमस्माकं तत्प्रियैषिभिः   ॥03-036-029॥</td></tr>
<tr><td>तेऽप्यस्मासु प्रयुञ्जीरन्प्रच्छन्नान्सुबहूञ्जनान्। <br>आचक्षीरंश्च नो ज्ञात्वा तन्नः स्यात्सुमहद्भयम्   ॥03-036-030॥</td></tr>
<tr><td>अस्माभिरुषिताः सम्यग्वने मासास्त्रयोदश। <br>परिमाणेन तान्पश्य तावतः परिवत्सरान्   ॥03-036-031॥</td></tr>
<tr><td>अस्ति मासः प्रतिनिधिर्यथा प्राहुर्मनीषिणः। <br>पूतिकानिव सोमस्य तथेदं क्रियतामिति   ॥03-036-032॥</td></tr>
<tr><td>अथ वानडुहे राजन्साधवे साधुवाहिने। <br>सौहित्यदानादेकस्मादेनसः प्रतिमुच्यते   ॥03-036-033॥</td></tr>
<tr><td>तस्माच्छत्रुवधे राजन्क्रियतां निश्चयस्त्वया। <br>क्षत्रियस्य तु सर्वस्य नान्यो धर्मोऽस्ति संयुगात्   ॥03-036-034॥</td></tr>
</table>
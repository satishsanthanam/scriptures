<table border = "1"><tr><td>Verse</td></tr>
<tr><td> वासुदेव उवाच। <br>एवं स पुरुषव्याघ्र शाल्वो राज्ञां महारिपुः। <br>युध्यमानो मया संख्ये वियदभ्यागमत्पुनः   ॥03-022-001॥</td></tr>
<tr><td>ततः शतघ्नीश्च महागदाश्च; दीप्तांश्च शूलान्मुसलानसींश्च। <br>चिक्षेप रोषान्मयि मन्दबुद्धिः; शाल्वो महाराज जयाभिकाङ्क्षी   ॥03-022-002॥</td></tr>
<tr><td>तानाशुगैरापततोऽहमाशु; निवार्य तूर्णं खगमान्ख एव। <br>द्विधा त्रिधा चाच्छिनमाशु मुक्तै;स्ततोऽन्तरिक्षे निनदो बभूव   ॥03-022-003॥</td></tr>
<tr><td>ततः शतसहस्रेण शराणां नतपर्वणाम्। <br>दारुकं वाजिनश्चैव रथं च समवाकिरत्   ॥03-022-004॥</td></tr>
<tr><td>ततो मामब्रवीद्वीर दारुको विह्वलन्निव। <br>स्थातव्यमिति तिष्ठामि शाल्वबाणप्रपीडितः   ॥03-022-005॥</td></tr>
<tr><td>इति तस्य निशम्याहं सारथेः करुणं वचः। <br>अवेक्षमाणो यन्तारमपश्यं शरपीडितम्   ॥03-022-006॥</td></tr>
<tr><td>न तस्योरसि नो मूर्ध्नि न काये न भुजद्वये। <br>अन्तरं पाण्डवश्रेष्ठ पश्यामि नहतं शरैः   ॥03-022-007॥</td></tr>
<tr><td>स तु बाणवरोत्पीडाद्विस्रवत्यसृगुल्बणम्। <br>अभिवृष्टो यथा मेघैर्गिरिर्गैरिकधातुमान्   ॥03-022-008॥</td></tr>
<tr><td>अभीषुहस्तं तं दृष्ट्वा सीदन्तं सारथिं रणे। <br>अस्तम्भयं महाबाहो शाल्वबाणप्रपीडितम्   ॥03-022-009॥</td></tr>
<tr><td>अथ मां पुरुषः कश्चिद्द्वारकानिलयोऽब्रवीत्। <br>त्वरितो रथमभ्येत्य सौहृदादिव भारत   ॥03-022-010॥</td></tr>
<tr><td>आहुकस्य वचो वीर तस्यैव परिचारकः। <br>विषण्णः सन्नकण्ठो वै तन्निबोध युधिष्ठिर   ॥03-022-011॥</td></tr>
<tr><td>द्वारकाधिपतिर्वीर आह त्वामाहुको वचः। <br>केशवेह विजानीष्व यत्त्वां पितृसखोऽब्रवीत्   ॥03-022-012॥</td></tr>
<tr><td>उपयात्वाद्य शाल्वेन द्वारकां वृष्णिनन्दन। <br>विषक्ते त्वयि दुर्धर्ष हतः शूरसुतो बलात्   ॥03-022-013॥</td></tr>
<tr><td>तदलं साधु युद्धेन निवर्तस्व जनार्दन। <br>द्वारकामेव रक्षस्व कार्यमेतन्महत्तव   ॥03-022-014॥</td></tr>
<tr><td>इत्यहं तस्य वचनं श्रुत्वा परमदुर्मनाः। <br>निश्चयं नाधिगच्छामि कर्तव्यस्येतरस्य वा   ॥03-022-015॥</td></tr>
<tr><td>सात्यकिं बलदेवं च प्रद्युम्नं च महारथम्। <br>जगर्हे मनसा वीर तच्छ्रुत्वा विप्रियं वचः   ॥03-022-016॥</td></tr>
<tr><td>अहं हि द्वारकायाश्च पितुश्च कुरुनन्दन। <br>तेषु रक्षां समाधाय प्रयातः सौभपातने   ॥03-022-017॥</td></tr>
<tr><td>बलदेवो महाबाहुः कच्चिज्जीवति शत्रुहा। <br>सात्यकी रौक्मिणेयश्च चारुदेष्णश्च वीर्यवान्। <br>साम्बप्रभृतयश्चैवेत्यहमासं सुदुर्मनाः   ॥03-022-018॥</td></tr>
<tr><td>एतेषु हि नरव्याघ्र जीवत्सु न कथंचन। <br>शक्यः शूरसुतो हन्तुमपि वज्रभृता स्वयम्   ॥03-022-019॥</td></tr>
<tr><td>हतः शूरसुतो व्यक्तं व्यक्तं ते च परासवः। <br>बलदेवमुखाः सर्वे इति मे निश्चिता मतिः   ॥03-022-020॥</td></tr>
<tr><td>सोऽहं सर्वविनाशं तं चिन्तयानो मुहुर्मुहुः। <br>सुविह्वलो महाराज पुनः शाल्वमयोधयम्   ॥03-022-021॥</td></tr>
<tr><td>ततोऽपश्यं महाराज प्रपतन्तमहं तदा। <br>सौभाच्छूरसुतं वीर ततो मां मोह आविशत्   ॥03-022-022॥</td></tr>
<tr><td>तस्य रूपं प्रपततः पितुर्मम नराधिप। <br>ययातेः क्षीणपुण्यस्य स्वर्गादिव महीतलम्   ॥03-022-023॥</td></tr>
<tr><td>विशीर्णगलितोष्णीषः प्रकीर्णाम्बरमूर्धजः। <br>प्रपतन्दृश्यते ह स्म क्षीणपुण्य इव ग्रहः   ॥03-022-024॥</td></tr>
<tr><td>ततः शार्ङ्गं धनुःश्रेष्ठं करात्प्रपतितं मम। <br>मोहात्सन्नश्च कौन्तेय रथोपस्थ उपाविशम्   ॥03-022-025॥</td></tr>
<tr><td>ततो हाहाकृतं सर्वं सैन्यं मे गतचेतनम्। <br>मां दृष्ट्वा रथनीडस्थं गतासुमिव भारत   ॥03-022-026॥</td></tr>
<tr><td>प्रसार्य बाहू पततः प्रसार्य चरणावपि। <br>रूपं पितुरपश्यं तच्छकुनेः पततो यथा   ॥03-022-027॥</td></tr>
<tr><td>तं पतन्तं महाबाहो शूलपट्टिशपाणयः। <br>अभिघ्नन्तो भृशं वीरा मम चेतो व्यकम्पयन्   ॥03-022-028॥</td></tr>
<tr><td>ततो मुहूर्तात्प्रतिलभ्य संज्ञा;महं तदा वीर महाविमर्दे। <br>न तत्र सौभं न रिपुं न शाल्वं; पश्यामि वृद्धं पितरं न चापि   ॥03-022-029॥</td></tr>
<tr><td>ततो ममासीन्मनसि मायेयमिति निश्चितम्। <br>प्रबुद्धोऽस्मि ततो भूयः शतशो विकिरञ्शरान्   ॥03-022-030॥</td></tr>
</table>
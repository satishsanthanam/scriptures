<table border = "1"><tr><td>Verse</td></tr>
<tr><td> वासुदेव उवाच। <br>एवमुक्त्वा रौक्मिणेयो यादवान्भरतर्षभ। <br>दंशितैर्हरिभिर्युक्तं रथमास्थाय काञ्चनम्   ॥03-018-001॥</td></tr>
<tr><td>उच्छ्रित्य मकरं केतुं व्यात्ताननमलंकृतम्। <br>उत्पतद्भिरिवाकाशं तैर्हयैरन्वयात्परान्   ॥03-018-002॥</td></tr>
<tr><td>विक्षिपन्नादयंश्चापि धनुःश्रेष्ठं महाबलः। <br>तूणखड्गधरः शूरो बद्धगोधाङ्गुलित्रवान्   ॥03-018-003॥</td></tr>
<tr><td>स विद्युच्चलितं चापं विहरन्वै तलात्तलम्। <br>मोहयामास दैतेयान्सर्वान्सौभनिवासिनः   ॥03-018-004॥</td></tr>
<tr><td>नास्य विक्षिपतश्चापं संदधानस्य चासकृत्। <br>अन्तरं ददृशे कश्चिन्निघ्नतः शात्रवान्रणे   ॥03-018-005॥</td></tr>
<tr><td>मुखस्य वर्णो न विकल्पतेऽस्य; चेलुश्च गात्राणि न चापि तस्य। <br>सिंहोन्नतं चाप्यभिगर्जतोऽस्य; शुश्राव लोकोऽद्भुतरूपमग्र्यम्   ॥03-018-006॥</td></tr>
<tr><td>जलेचरः काञ्चनयष्टिसंस्थो; व्यात्ताननः सर्वतिमिप्रमाथी। <br>वित्रासयन्राजति वाहमुख्ये; शाल्वस्य सेनाप्रमुखे ध्वजाग्र्यः   ॥03-018-007॥</td></tr>
<tr><td>ततः स तूर्णं निष्पत्य प्रद्युम्नः शत्रुकर्शनः। <br>शाल्वमेवाभिदुद्राव विधास्यन्कलहं नृप   ॥03-018-008॥</td></tr>
<tr><td>अभियानं तु वीरेण प्रद्युम्नेन महाहवे। <br>नामर्षयत संक्रुद्धः शाल्वः कुरुकुलोद्वह   ॥03-018-009॥</td></tr>
<tr><td>स रोषमदमत्तो वै कामगादवरुह्य च। <br>प्रद्युम्नं योधयामास शाल्वः परपुरंजयः   ॥03-018-010॥</td></tr>
<tr><td>तयोः सुतुमुलं युद्धं शाल्ववृष्णिप्रवीरयोः। <br>समेता ददृशुर्लोका बलिवासवयोरिव   ॥03-018-011॥</td></tr>
<tr><td>तस्य मायामयो वीर रथो हेमपरिष्कृतः। <br>सध्वजः सपताकश्च सानुकर्षः सतूणवान्   ॥03-018-012॥</td></tr>
<tr><td>स तं रथवरं श्रीमान्समारुह्य किल प्रभो। <br>मुमोच बाणान्कौरव्य प्रद्युम्नाय महाबलः   ॥03-018-013॥</td></tr>
<tr><td>ततो बाणमयं वर्षं व्यसृजत्तरसा रणे। <br>प्रद्युम्नो भुजवेगेन शाल्वं संमोहयन्निव   ॥03-018-014॥</td></tr>
<tr><td>स तैरभिहतः संख्ये नामर्षयत सौभराट्। <br>शरान्दीप्ताग्निसंकाशान्मुमोच तनये मम   ॥03-018-015॥</td></tr>
<tr><td>स शाल्वबाणै राजेन्द्र विद्धो रुक्मिणिनन्दनः। <br>मुमोच बाणं त्वरितो मर्मभेदिनमाहवे   ॥03-018-016॥</td></tr>
<tr><td>तस्य वर्म विभिद्याशु स बाणो मत्सुतेरितः। <br>बिभेद हृदयं पत्री स पपात मुमोह च   ॥03-018-017॥</td></tr>
<tr><td>तस्मिन्निपतिते वीरे शाल्वराजे विचेतसि। <br>संप्राद्रवन्दानवेन्द्रा दारयन्तो वसुंधराम्   ॥03-018-018॥</td></tr>
<tr><td>हाहाकृतमभूत्सैन्यं शाल्वस्य पृथिवीपते। <br>नष्टसंज्ञे निपतिते तदा सौभपतौ नृप   ॥03-018-019॥</td></tr>
<tr><td>तत उत्थाय कौरव्य प्रतिलभ्य च चेतनाम्। <br>मुमोच बाणं तरसा प्रद्युम्नाय महाबलः   ॥03-018-020॥</td></tr>
<tr><td>तेन विद्धो महाबाहुः प्रद्युम्नः समरे स्थितः। <br>जत्रुदेशे भृशं वीरो व्यवासीदद्रथे तदा   ॥03-018-021॥</td></tr>
<tr><td>तं स विद्ध्वा महाराज शाल्वो रुक्मिणिनन्दनम्। <br>ननाद सिंहनादं वै नादेनापूरयन्महीम्   ॥03-018-022॥</td></tr>
<tr><td>ततो मोहं समापन्ने तनये मम भारत। <br>मुमोच बाणांस्त्वरितः पुनरन्यान्दुरासदान्   ॥03-018-023॥</td></tr>
<tr><td>स तैरभिहतो बाणैर्बहुभिस्तेन मोहितः। <br>निश्चेष्टः कौरवश्रेष्ठ प्रद्युम्नोऽभूद्रणाजिरे   ॥03-018-024॥</td></tr>
</table>
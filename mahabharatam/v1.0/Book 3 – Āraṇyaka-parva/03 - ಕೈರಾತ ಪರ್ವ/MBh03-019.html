<table border = "1"><tr><td>Verse</td></tr>
<tr><td> वासुदेव उवाच। <br>शाल्वबाणार्दिते तस्मिन्प्रद्युम्ने बलिनां वरे। <br>वृष्णयो भग्नसंकल्पा विव्यथुः पृतनागताः   ॥03-019-001॥</td></tr>
<tr><td>हाहाकृतमभूत्सार्वं वृष्ण्यन्धकबलं तदा। <br>प्रद्युम्ने पतिते राजन्परे च मुदिताभवन्   ॥03-019-002॥</td></tr>
<tr><td>तं तथा मोहितं दृष्ट्वा सारथिर्जवनैर्हयैः। <br>रणादपाहरत्तूर्णं शिक्षितो दारुकिस्ततः   ॥03-019-003॥</td></tr>
<tr><td>नातिदूरापयाते तु रथे रथवरप्रणुत्। <br>धनुर्गृहीत्वा यन्तारं लब्धसंज्ञोऽब्रवीदिदम्   ॥03-019-004॥</td></tr>
<tr><td>सौते किं ते व्यवसितं कस्माद्यासि पराङ्मुखः। <br>नैष वृष्णिप्रवीराणामाहवे धर्म उच्यते   ॥03-019-005॥</td></tr>
<tr><td>कच्चित्सौते न ते मोहः शाल्वं दृष्ट्वा महाहवे। <br>विषादो वा रणं दृष्ट्वा ब्रूहि मे त्वं यथातथम्   ॥03-019-006॥</td></tr>
<tr><td> सूत उवाच। <br>जानार्दने न मे मोहो नापि मे भयमाविशत्। <br>अतिभारं तु ते मन्ये शाल्वं केशवनन्दन   ॥03-019-007॥</td></tr>
<tr><td>सोऽपयामि शनैर्वीर बलवानेष पापकृत्। <br>मोहितश्च रणे शूरो रक्ष्यः सारथिना रथी   ॥03-019-008॥</td></tr>
<tr><td>आयुष्मंस्त्वं मया नित्यं रक्षितव्यस्त्वयाप्यहम्। <br>रक्षितव्यो रथी नित्यमिति कृत्वापयाम्यहम्   ॥03-019-009॥</td></tr>
<tr><td>एकश्चासि महाबाहो बहवश्चापि दानवाः। <br>नसमं रौक्मिणेयाहं रणं मत्वापयाम्यहम्   ॥03-019-010॥</td></tr>
<tr><td> वासुदेव उवाच। <br>एवं ब्रुवति सूते तु तदा मकरकेतुमान्। <br>उवाच सूतं कौरव्य निवर्तय रथं पुनः   ॥03-019-011॥</td></tr>
<tr><td>दारुकात्मज मैवं त्वं पुनः कार्षीः कथंचन। <br>व्यपयानं रणात्सौते जीवतो मम कर्हिचित्   ॥03-019-012॥</td></tr>
<tr><td>न स वृष्णिकुले जातो यो वै त्यजति संगरम्। <br>यो वा निपतितं हन्ति तवास्मीति च वादिनम्   ॥03-019-013॥</td></tr>
<tr><td>तथा स्त्रियं वै यो हन्ति वृद्धं बालं तथैव च। <br>विरथं विप्रकीर्णं च भग्नशस्त्रायुधं तथा   ॥03-019-014॥</td></tr>
<tr><td>त्वं च सूतकुले जातो विनीतः सूतकर्मणि। <br>धर्मज्ञश्चासि वृष्णीनामाहवेष्वपि दारुके   ॥03-019-015॥</td></tr>
<tr><td>स जानंश्चरितं कृत्स्नं वृष्णीनां पृतनामुखे। <br>अपयानं पुनः सौते मैवं कार्षीः कथंचन   ॥03-019-016॥</td></tr>
<tr><td>अपयातं हतं पृष्ठे भीतं रणपलायिनम्। <br>गदाग्रजो दुराधर्षः किं मां वक्ष्यति माधवः   ॥03-019-017॥</td></tr>
<tr><td>केशवस्याग्रजो वापि नीलवासा मदोत्कटः। <br>किं वक्ष्यति महाबाहुर्बलदेवः समागतः   ॥03-019-018॥</td></tr>
<tr><td>किं वक्ष्यति शिनेर्नप्ता नरसिंहो महाधनुः। <br>अपयातं रणात्सौते साम्बश्च समितिंजयः   ॥03-019-019॥</td></tr>
<tr><td>चारुदेष्णश्च दुर्धर्षस्तथैव गदसारणौ। <br>अक्रूरश्च महाबाहुः किं मां वक्ष्यति सारथे   ॥03-019-020॥</td></tr>
<tr><td>शूरं संभावितं सन्तं नित्यं पुरुषमानिनम्। <br>स्त्रियश्च वृष्णीवीराणां किं मां वक्ष्यन्ति संगताः   ॥03-019-021॥</td></tr>
<tr><td>प्रद्युम्नोऽयमुपायाति भीतस्त्यक्त्वा महाहवम्। <br>धिगेनमिति वक्ष्यन्ति न तु वक्ष्यन्ति साध्विति   ॥03-019-022॥</td></tr>
<tr><td>धिग्वाचा परिहासोऽपि मम वा मद्विधस्य वा। <br>मृत्युनाभ्यधिकः सौते स त्वं मा व्यपयाः पुनः   ॥03-019-023॥</td></tr>
<tr><td>भारं हि मयि संन्यस्य यातो मधुनिहा हरिः। <br>यज्ञं भरतसिंहस्य पार्थस्यामिततेजसः   ॥03-019-024॥</td></tr>
<tr><td>कृतवर्मा मया वीरो निर्यास्यन्नेव वारितः। <br>शाल्वं निवारयिष्येऽहं तिष्ठ त्वमिति सूतज   ॥03-019-025॥</td></tr>
<tr><td>स च संभावयन्मां वै निवृत्तो हृदिकात्मजः। <br>तं समेत्य रणं त्यक्त्वा किं वक्ष्यामि महारथम्   ॥03-019-026॥</td></tr>
<tr><td>उपयातं दुराधर्षं शङ्खचक्रगदाधरम्। <br>पुरुषं पुण्डरीकाक्षं किं वक्ष्यामि महाभुजम्   ॥03-019-027॥</td></tr>
<tr><td>सात्यकिं बलदेवं च ये चान्येऽन्धकवृष्णयः। <br>मया स्पर्धन्ति सततं किं नु वक्ष्यामि तानहम्   ॥03-019-028॥</td></tr>
<tr><td>त्यक्त्वा रणमिमं सौते पृष्ठतोऽभ्याहतः शरैः। <br>त्वयापनीतो विवशो न जीवेयं कथंचन   ॥03-019-029॥</td></tr>
<tr><td>स निवर्त रथेनाशु पुनर्दारुकनन्दन। <br>न चैतदेवं कर्तव्यमथापत्सु कथंचन   ॥03-019-030॥</td></tr>
<tr><td>न जीवितमहं सौते बहु मन्ये कदाचन। <br>अपयातो रणाद्भीतः पृष्ठतोऽभ्याहतः शरैः   ॥03-019-031॥</td></tr>
<tr><td>कदा वा सूतपुत्र त्वं जानीषे मां भयार्दितम्। <br>अपयातं रणं हित्वा यथा कापुरुषं तथा   ॥03-019-032॥</td></tr>
<tr><td>न युक्तं भवता त्यक्तुं संग्रामं दारुकात्मज। <br>मयि युद्धार्थिनि भृशं स त्वं याहि यतो रणम्   ॥03-019-033॥</td></tr>
</table>
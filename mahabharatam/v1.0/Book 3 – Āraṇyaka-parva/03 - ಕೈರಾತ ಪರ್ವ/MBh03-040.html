<table border = "1"><tr><td>Verse</td></tr>
<tr><td> वैशंपायन उवाच। <br>गतेषु तेषु सर्वेषु तपस्विषु महात्मसु। <br>पिनाकपाणिर्भगवान्सर्वपापहरो हरः   ॥03-040-001॥</td></tr>
<tr><td>कैरातं वेषमास्थाय काञ्चनद्रुमसंनिभम्। <br>विभ्राजमानो वपुषा गिरिर्मेरुरिवापरः   ॥03-040-002॥</td></tr>
<tr><td>श्रीमद्धनुरुपादाय शरांश्चाशीविषोपमान्। <br>निष्पपात महार्चिष्मान्दहन्कक्षमिवानलः   ॥03-040-003॥</td></tr>
<tr><td>देव्या सहोमया श्रीमान्समानव्रतवेषया। <br>नानावेषधरैर्हृष्टैर्भूतैरनुगतस्तदा   ॥03-040-004॥</td></tr>
<tr><td>किरातवेषप्रच्छन्नः स्त्रीभिश्चानु सहस्रशः। <br>अशोभत तदा राजन्स देवोऽतीव भारत   ॥03-040-005॥</td></tr>
<tr><td>क्षणेन तद्वनं सर्वं निःशब्दमभवत्तदा। <br>नादः प्रस्रवणानां च पक्षिणां चाप्युपारमत्   ॥03-040-006॥</td></tr>
<tr><td>स संनिकर्षमागम्य पार्थस्याक्लिष्टकर्मणः। <br>मूकं नाम दितेः पुत्रं ददर्शाद्भुतदर्शनम्   ॥03-040-007॥</td></tr>
<tr><td>वाराहं रूपमास्थाय तर्कयन्तमिवार्जुनम्। <br>हन्तुं परमदुष्टात्मा तमुवाचाथ फल्गुनः   ॥03-040-008॥</td></tr>
<tr><td>गाण्डीवं धनुरादाय शरांश्चाशीविषोपमान्। <br>सज्यं धनुर्वरं कृत्वा ज्याघोषेण निनादयन्   ॥03-040-009॥</td></tr>
<tr><td>यन्मां प्रार्थयसे हन्तुमनागसमिहागतम्। <br>तस्मात्त्वां पूर्वमेवाहं नेष्यामि यमसादनम्   ॥03-040-010॥</td></tr>
<tr><td>तं दृष्ट्वा प्रहरिष्यन्तं फल्गुनं दृढधन्विनम्। <br>किरातरूपी सहसा वारयामास शंकरः   ॥03-040-011॥</td></tr>
<tr><td>मयैष प्रार्थितः पूर्वं नीलमेघसमप्रभः। <br>अनादृत्यैव तद्वाक्यं प्रजहाराथ फल्गुनः   ॥03-040-012॥</td></tr>
<tr><td>किरातश्च समं तस्मिन्नेकलक्ष्ये महाद्युतिः। <br>प्रमुमोचाशनिप्रख्यं शरमग्निशिखोपमम्   ॥03-040-013॥</td></tr>
<tr><td>तौ मुक्तौ सायकौ ताभ्यां समं तत्र निपेततुः। <br>मूकस्य गात्रे विस्तीर्णे शैलसंहनने तदा   ॥03-040-014॥</td></tr>
<tr><td>यथाशनिविनिष्पेषो वज्रस्येव च पर्वते। <br>तथा तयोः संनिपातः शरयोरभवत्तदा   ॥03-040-015॥</td></tr>
<tr><td>स विद्धो बहुभिर्बाणैर्दीप्तास्यैः पन्नगैरिव। <br>ममार राक्षसं रूपं भूयः कृत्वा विभीषणम्   ॥03-040-016॥</td></tr>
<tr><td>ददर्शाथ ततो जिष्णुः पुरुषं काञ्चनप्रभम्। <br>किरातवेषप्रच्छन्नं स्त्रीसहायममित्रहा। <br>तमब्रवीत्प्रीतमनाः कौन्तेयः प्रहसन्निव   ॥03-040-017॥</td></tr>
<tr><td>को भवानटते शून्ये वने स्त्रीगणसंवृतः। <br>न त्वमस्मिन्वने घोरे बिभेषि कनकप्रभ   ॥03-040-018॥</td></tr>
<tr><td>किमर्थं च त्वया विद्धो मृगोऽयं मत्परिग्रहः। <br>मयाभिपन्नः पूर्वं हि राक्षसोऽयमिहागतः   ॥03-040-019॥</td></tr>
<tr><td>कामात्परिभवाद्वापि न मे जीवन्विमोक्ष्यसे। <br>न ह्येष मृगयाधर्मो यस्त्वयाद्य कृतो मयि। <br>तेन त्वां भ्रंशयिष्यामि जीवितात्पर्वताश्रय   ॥03-040-020॥</td></tr>
<tr><td>इत्युक्तः पाण्डवेयेन किरातः प्रहसन्निव। <br>उवाच श्लक्ष्णया वाचा पाण्डवं सव्यसाचिनम्   ॥03-040-021॥</td></tr>
<tr><td>ममैवायं लक्ष्यभूतः पूर्वमेव परिग्रहः। <br>ममैव च प्रहारेण जीविताद्व्यवरोपितः   ॥03-040-022॥</td></tr>
<tr><td>दोषान्स्वान्नार्हसेऽन्यस्मै वक्तुं स्वबलदर्पितः। <br>अभिषक्तोऽस्मि मन्दात्मन्न मे जीवन्विमोक्ष्यसे   ॥03-040-023॥</td></tr>
<tr><td>स्थिरो भवस्व मोक्ष्यामि सायकानशनीनिव। <br>घटस्व परया शक्त्या मुञ्च त्वमपि सायकान्   ॥03-040-024॥</td></tr>
<tr><td>ततस्तौ तत्र संरब्धौ गर्जमानौ मुहुर्मुहुः। <br>शरैराशीविषाकारैस्ततक्षाते परस्परम्   ॥03-040-025॥</td></tr>
<tr><td>ततोऽर्जुनः शरवर्षं किराते समवासृजत्। <br>तत्प्रसन्नेन मनसा प्रतिजग्राह शंकरः   ॥03-040-026॥</td></tr>
<tr><td>मुहूर्तं शरवर्षं तत्प्रतिगृह्य पिनाकधृक्। <br>अक्षतेन शरीरेण तस्थौ गिरिरिवाचलः   ॥03-040-027॥</td></tr>
<tr><td>स दृष्ट्वा बाणवर्षं तन्मोघीभूतं धनंजयः। <br>परमं विस्मयं चक्रे साधु साध्विति चाब्रवीत्   ॥03-040-028॥</td></tr>
<tr><td>अहोऽयं सुकुमाराङ्गो हिमवच्छिखरालयः। <br>गाण्डीवमुक्तान्नाराचान्प्रतिगृह्णात्यविह्वलः   ॥03-040-029॥</td></tr>
<tr><td>कोऽयं देवो भवेत्साक्षाद्रुद्रो यक्षः सुरेश्वरः। <br>विद्यते हि गिरिश्रेष्ठे त्रिदशानां समागमः   ॥03-040-030॥</td></tr>
<tr><td>न हि मद्बाणजालानामुत्सृष्टानां सहस्रशः। <br>शक्तोऽन्यः सहितुं वेगमृते देवं पिनाकिनम्   ॥03-040-031॥</td></tr>
<tr><td>देवो वा यदि वा यक्षो रुद्रादन्यो व्यवस्थितः। <br>अहमेनं शरैस्तीक्ष्णैर्नयामि यमसादनम्   ॥03-040-032॥</td></tr>
<tr><td>ततो हृष्टमना जिष्णुर्नाराचान्मर्मभेदिनः। <br>व्यसृजच्छतधा राजन्मयूखानिव भास्करः   ॥03-040-033॥</td></tr>
<tr><td>तान्प्रसन्नेन मनसा भगवाँल्लोकभावनः। <br>शूलपाणिः प्रत्यगृह्णाच्छिलावर्षमिवाचलः   ॥03-040-034॥</td></tr>
<tr><td>क्षणेन क्षीणबाणोऽथ संवृत्तः फल्गुनस्तदा। <br>वित्रासं च जगामाथ तं दृष्ट्वा शरसंक्षयम्   ॥03-040-035॥</td></tr>
<tr><td>चिन्तयामास जिष्णुस्तु भगवन्तं हुताशनम्। <br>पुरस्तादक्षयौ दत्तौ तूणौ येनास्य खाण्डवे   ॥03-040-036॥</td></tr>
<tr><td>किं नु मोक्ष्यामि धनुषा यन्मे बाणाः क्षयं गताः। <br>अयं च पुरुषः कोऽपि बाणान्ग्रसति सर्वशः   ॥03-040-037॥</td></tr>
<tr><td>अहमेनं धनुष्कोट्या शूलाग्रेणेव कुञ्जरम्। <br>नयामि दण्डधारस्य यमस्य सदनं प्रति   ॥03-040-038॥</td></tr>
<tr><td>संप्रायुध्यद्धनुष्कोट्या कौन्तेयः परवीरहा। <br>तदप्यस्य धनुर्दिव्यं जग्रास गिरिगोचरः   ॥03-040-039॥</td></tr>
<tr><td>ततोऽर्जुनो ग्रस्तधनुः खड्गपाणिरतिष्ठत। <br>युद्धस्यान्तमभीप्सन्वै वेगेनाभिजगाम तम्   ॥03-040-040॥</td></tr>
<tr><td>तस्य मूर्ध्नि शितं खड्गमसक्तं पर्वतेष्वपि। <br>मुमोच भुजवीर्येण विक्रम्य कुरुनन्दनः। <br>तस्य मूर्धानमासाद्य पफालासिवरो हि सः   ॥03-040-041॥</td></tr>
<tr><td>ततो वृक्षैः शिलाभिश्च योधयामास फल्गुनः। <br>यथा वृक्षान्महाकायः प्रत्यगृह्णादथो शिलाः   ॥03-040-042॥</td></tr>
<tr><td>किरातरूपी भगवांस्ततः पार्थो महाबलः। <br>मुष्टिभिर्वज्रसंस्पर्शैर्धूममुत्पादयन्मुखे। <br>प्रजहार दुराधर्षे किरातसमरूपिणि   ॥03-040-043॥</td></tr>
<tr><td>ततः शक्राशनिसमैर्मुष्टिभिर्भृशदारुणैः। <br>किरातरूपी भगवानर्दयामास फल्गुनम्   ॥03-040-044॥</td></tr>
<tr><td>ततश्चटचटाशब्दः सुघोरः समजायत। <br>पाण्डवस्य च मुष्टीनां किरातस्य च युध्यतः   ॥03-040-045॥</td></tr>
<tr><td>सुमुहूर्तं महद्युद्धमासीत्तल्लोमहर्षणम्। <br>भुजप्रहारसंयुक्तं वृत्रवासवयोरिव   ॥03-040-046॥</td></tr>
<tr><td>जहाराथ ततो जिष्णुः किरातमुरसा बली। <br>पाण्डवं च विचेष्टन्तं किरातोऽप्यहनद्बलात्   ॥03-040-047॥</td></tr>
<tr><td>तयोर्भुजविनिष्पेषात्संघर्षेणोरसोस्तथा। <br>समजायत गात्रेषु पावकोऽङ्गारधूमवान्   ॥03-040-048॥</td></tr>
<tr><td>तत एनं महादेवः पीड्य गात्रैः सुपीडितम्। <br>तेजसा व्याक्रमद्रोषाच्चेतस्तस्य विमोहयन्   ॥03-040-049॥</td></tr>
<tr><td>ततो निपीडितैर्गात्रैः पिण्डीकृत इवाबभौ। <br>फल्गुनो गात्रसंरुद्धो देवदेवेन भारत   ॥03-040-050॥</td></tr>
<tr><td>निरुच्छ्वासोऽभवच्चैव संनिरुद्धो महात्मना। <br>ततः पपात संमूढस्ततः प्रीतोऽभवद्भवः   ॥03-040-051॥</td></tr>
<tr><td> भगवानुवाच। <br>भो भो फल्गुन तुष्टोऽस्मि कर्मणाप्रतिमेन ते। <br>शौर्येणानेन धृत्या च क्षत्रियो नास्ति ते समः   ॥03-040-052॥</td></tr>
<tr><td>समं तेजश्च वीर्यं च ममाद्य तव चानघ। <br>प्रीतस्तेऽहं महाबाहो पश्य मां पुरुषर्षभ   ॥03-040-053॥</td></tr>
<tr><td>ददानि ते विशालाक्ष चक्षुः पूर्वऋषिर्भवान्। <br>विजेष्यसि रणे शत्रूनपि सर्वान्दिवौकसः   ॥03-040-054॥</td></tr>
<tr><td> वैशंपायन उवाच। <br>ततो देवं महादेवं गिरिशं शूलपाणिनम्। <br>ददर्श फल्गुनस्तत्र सह देव्या महाद्युतिम्   ॥03-040-055॥</td></tr>
<tr><td>स जानुभ्यां महीं गत्वा शिरसा प्रणिपत्य च। <br>प्रसादयामास हरं पार्थः परपुरंजयः   ॥03-040-056॥</td></tr>
<tr><td> अर्जुन उवाच। <br>कपर्दिन्सर्वभूतेश भगनेत्रनिपातन। <br>व्यतिक्रमं मे भगवन्क्षन्तुमर्हसि शंकर   ॥03-040-057॥</td></tr>
<tr><td>भवगद्दर्शनाकाङ्क्षी प्राप्तोऽस्मीमं महागिरिम्। <br>दयितं तव देवेश तापसालयमुत्तमम्   ॥03-040-058॥</td></tr>
<tr><td>प्रसादये त्वां भगवन्सर्वभूतनमस्कृत। <br>न मे स्यादपराधोऽयं महादेवातिसाहसात्   ॥03-040-059॥</td></tr>
<tr><td>कृतो मया यदज्ञानाद्विमर्दोऽयं त्वया सह। <br>शरणं संप्रपन्नाय तत्क्षमस्वाद्य शंकर   ॥03-040-060॥</td></tr>
<tr><td> वैशंपायन उवाच। <br>तमुवाच महातेजाः प्रहस्य वृषभध्वजः। <br>प्रगृह्य रुचिरं बाहुं क्षान्तमित्येव फल्गुनम्   ॥03-040-061॥</td></tr>
</table>
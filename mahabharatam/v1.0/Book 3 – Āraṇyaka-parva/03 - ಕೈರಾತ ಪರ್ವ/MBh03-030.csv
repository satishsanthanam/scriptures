Verse
 युधिष्ठिर उवाच। <br>क्रोधो हन्ता मनुष्याणां क्रोधो भावयिता पुनः। <br>इति विद्धि महाप्राज्ञे क्रोधमूलौ भवाभवौ   ॥03-030-001॥
यो हि संहरते क्रोधं भावस्तस्य सुशोभने। <br>यः पुनः पुरुषः क्रोधं नित्यं न सहते शुभे। <br>तस्याभावाय भवति क्रोधः परमदारुणः   ॥03-030-002॥
क्रोधमूलो विनाशो हि प्रजानामिह दृश्यते। <br>तत्कथं मादृशः क्रोधमुत्सृजेल्लोकनाशनम्   ॥03-030-003॥
क्रुद्धः पापं नरः कुर्यात्क्रुद्धो हन्याद्गुरूनपि। <br>क्रुद्धः परुषया वाचा श्रेयसोऽप्यवमन्यते   ॥03-030-004॥
वाच्यावाच्ये हि कुपितो न प्रजानाति कर्हिचित्। <br>नाकार्यमस्ति क्रुद्धस्य नावाच्यं विद्यते तथा   ॥03-030-005॥
हिंस्यात्क्रोधादवध्यांश्च वध्यान्संपूजयेदपि। <br>आत्मानमपि च क्रुद्धः प्रेषयेद्यमसादनम्   ॥03-030-006॥
एतान्दोषान्प्रपश्यद्भिर्जितः क्रोधो मनीषिभिः। <br>इच्छद्भिः परमं श्रेय इह चामुत्र चोत्तमम्   ॥03-030-007॥
तं क्रोधं वर्जितं धीरैः कथमस्मद्विधश्चरेत्। <br>एतद्द्रौपदि संधाय न मे मन्युः प्रवर्धते   ॥03-030-008॥
आत्मानं च परं चैव त्रायते महतो भयात्। <br>क्रुध्यन्तमप्रतिक्रुध्यन्द्वयोरेष चिकित्सकः   ॥03-030-009॥
मूढो यदि क्लिश्यमानः क्रुध्यतेऽशक्तिमान्नरः। <br>बलीयसां मनुष्याणां त्यजत्यात्मानमन्ततः   ॥03-030-010॥
तस्यात्मानं संत्यजतो लोका नश्यन्त्यनात्मनः। <br>तस्माद्द्रौपद्यशक्तस्य मन्योर्नियमनं स्मृतम्   ॥03-030-011॥
विद्वांस्तथैव यः शक्तः क्लिश्यमानो न कुप्यति। <br>स नाशयित्वा क्लेष्टारं परलोके च नन्दति   ॥03-030-012॥
तस्माद्बलवता चैव दुर्बलेन च नित्यदा। <br>क्षन्तव्यं पुरुषेणाहुरापत्स्वपि विजानता   ॥03-030-013॥
मन्योर्हि विजयं कृष्णे प्रशंसन्तीह साधवः। <br>क्षमावतो जयो नित्यं साधोरिह सतां मतम्   ॥03-030-014॥
सत्यं चानृततः श्रेयो नृशंसाच्चानृशंसता। <br>तमेवं बहुदोषं तु क्रोधं साधुविवर्जितम्। <br>मादृशः प्रसृजेत्कस्मात्सुयोधनवधादपि   ॥03-030-015॥
तेजस्वीति यमाहुर्वै पण्डिता दीर्घदर्शिनः। <br>न क्रोधोऽभ्यन्तरस्तस्य भवतीति विनिश्चितम्   ॥03-030-016॥
यस्तु क्रोधं समुत्पन्नं प्रज्ञया प्रतिबाधते। <br>तेजस्विनं तं विद्वांसो मन्यन्ते तत्त्वदर्शिनः   ॥03-030-017॥
क्रुद्धो हि कार्यं सुश्रोणि न यथावत्प्रपश्यति। <br>न कार्यं न च मर्यादां नरः क्रुद्धोऽनुपश्यति   ॥03-030-018॥
हन्त्यवध्यानपि क्रुद्धो गुरून्रूक्षैस्तुदत्यपि। <br>तस्मात्तेजसि कर्तव्ये क्रोधो दूरात्प्रतिष्ठितः   ॥03-030-019॥
दाक्ष्यं ह्यमर्षः शौर्यं च शीघ्रत्वमिति तेजसः। <br>गुणाः क्रोधाभिभूतेन न शक्याः प्राप्तुमञ्जसा   ॥03-030-020॥
क्रोधं त्यक्त्वा तु पुरुषः सम्यक्तेजोऽभिपद्यते। <br>कालयुक्तं महाप्राज्ञे क्रुद्धैस्तेजः सुदुःसहम्   ॥03-030-021॥
क्रोधस्त्वपण्डितैः शश्वत्तेज इत्यभिधीयते। <br>रजस्तल्लोकनाशाय विहितं मानुषान्प्रति   ॥03-030-022॥
तस्माच्छश्वत्त्यजेत्क्रोधं पुरुषः सम्यगाचरन्। <br>श्रेयान्स्वधर्मानपगो न क्रुद्ध इति निश्चितम्   ॥03-030-023॥
यदि सर्वमबुद्धीनामतिक्रान्तममेधसाम्। <br>अतिक्रमो मद्विधस्य कथं स्वित्स्यादनिन्दिते   ॥03-030-024॥
यदि न स्युर्मनुष्येषु क्षमिणः पृथिवीसमाः। <br>न स्यात्संधिर्मनुष्याणां क्रोधमूलो हि विग्रहः   ॥03-030-025॥
अभिषक्तो ह्यभिषजेदाहन्याद्गुरुणा हतः। <br>एवं विनाशो भूतानामधर्मः प्रथितो भवेत्   ॥03-030-026॥
आक्रुष्टः पुरुषः सर्वः प्रत्याक्रोशेदनन्तरम्। <br>प्रतिहन्याद्धतश्चैव तथा हिंस्याच्च हिंसितः   ॥03-030-027॥
हन्युर्हि पितरः पुत्रान्पुत्राश्चापि तथा पितॄन्। <br>हन्युश्च पतयो भार्याः पतीन्भार्यास्तथैव च   ॥03-030-028॥
एवं संकुपिते लोके जन्म कृष्णे न विद्यते। <br>प्रजानां संधिमूलं हि जन्म विद्धि शुभानने   ॥03-030-029॥
ताः क्षीयेरन्प्रजाः सर्वाः क्षिप्रं द्रौपदि तादृशे। <br>तस्मान्मन्युर्विनाशाय प्रजानामभवाय च   ॥03-030-030॥
यस्मात्तु लोके दृश्यन्ते क्षमिणः पृथिवीसमाः। <br>तस्माज्जन्म च भूतानां भवश्च प्रतिपद्यते   ॥03-030-031॥
क्षन्तव्यं पुरुषेणेह सर्वास्वापत्सु शोभने। <br>क्षमा भवो हि भूतानां जन्म चैव प्रकीर्तितम्   ॥03-030-032॥
आक्रुष्टस्ताडितः क्रुद्धः क्षमते यो बलीयसा। <br>यश्च नित्यं जितक्रोधो विद्वानुत्तमपूरुषः   ॥03-030-033॥
प्रभाववानपि नरस्तस्य लोकाः सनातनाः। <br>क्रोधनस्त्वल्पविज्ञानः प्रेत्य चेह च नश्यति   ॥03-030-034॥
अत्राप्युदाहरन्तीमा गाथा नित्यं क्षमावताम्। <br>गीताः क्षमावता कृष्णे काश्यपेन महात्मना   ॥03-030-035॥
क्षमा धर्मः क्षमा यज्ञः क्षमा वेदाः क्षमा श्रुतम्। <br>यस्तामेवं विजानाति स सर्वं क्षन्तुमर्हति   ॥03-030-036॥
क्षमा ब्रह्म क्षमा सत्यं क्षमा भूतं च भावि च। <br>क्षमा तपः क्षमा शौचं क्षमया चोद्धृतं जगत्   ॥03-030-037॥
अति ब्रह्मविदां लोकानति चापि तपस्विनाम्। <br>अति यज्ञविदां चैव क्षमिणः प्राप्नुवन्ति तान्   ॥03-030-038॥
क्षमा तेजस्विनां तेजः क्षमा ब्रह्म तपस्विनाम्। <br>क्षमा सत्यं सत्यवतां क्षमा दानं क्षमा यशः   ॥03-030-039॥
तां क्षमामीदृशीं कृष्णे कथमस्मद्विधस्त्यजेत्। <br>यस्यां ब्रह्म च सत्यं च यज्ञा लोकाश्च विष्ठिताः। <br>भुज्यन्ते यज्वनां लोकाः क्षमिणामपरे तथा   ॥03-030-040॥
क्षन्तव्यमेव सततं पुरुषेण विजानता। <br>यदा हि क्षमते सर्वं ब्रह्म संपद्यते तदा   ॥03-030-041॥
क्षमावतामयं लोकः परश्चैव क्षमावताम्। <br>इह संमानमृच्छन्ति परत्र च शुभां गतिम्   ॥03-030-042॥
येषां मन्युर्मनुष्याणां क्षमया निहतः सदा। <br>तेषां परतरे लोकास्तस्मात्क्षान्तिः परा मता   ॥03-030-043॥
इति गीताः काश्यपेन गाथा नित्यं क्षमावताम्। <br>श्रुत्वा गाथाः क्षमायास्त्वं तुष्य द्रौपदि मा क्रुधः   ॥03-030-044॥
पितामहः शांतनवः शमं संपूजयिष्यति। <br>आचार्यो विदुरः क्षत्ता शममेव वदिष्यतः। <br>कृपश्च संजयश्चैव शममेव वदिष्यतः   ॥03-030-045॥
सोमदत्तो युयुत्सुश्च द्रोणपुत्रस्तथैव च। <br>पितामहश्च नो व्यासः शमं वदति नित्यशः   ॥03-030-046॥
एतैर्हि राजा नियतं चोद्यमानः शमं प्रति। <br>राज्यं दातेति मे बुद्धिर्न चेल्लोभान्नशिष्यति   ॥03-030-047॥
कालोऽयं दारुणः प्राप्तो भरतानामभूतये। <br>निश्चितं मे सदैवैतत्पुरस्तादपि भामिनि   ॥03-030-048॥
सुयोधनो नार्हतीति क्षमामेवं न विन्दति। <br>अर्हस्तस्याहमित्येव तस्मान्मां विन्दते क्षमा   ॥03-030-049॥
एतदात्मवतां वृत्तमेष धर्मः सनातनः। <br>क्षमा चैवानृशंस्यं च तत्कर्तास्म्यहमञ्जसा   ॥03-030-050॥

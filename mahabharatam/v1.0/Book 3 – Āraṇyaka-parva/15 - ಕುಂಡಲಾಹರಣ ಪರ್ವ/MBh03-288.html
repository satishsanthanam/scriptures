<table border = "1"><tr><td>Verse</td></tr>
<tr><td> कुन्त्युवाच। <br>ब्राह्मणं यन्त्रिता राजनुपस्थास्यामि पूजया। <br>यथाप्रतिज्ञं राजेन्द्र न च मिथ्या ब्रवीम्यहम्   ॥03-288-001॥</td></tr>
<tr><td>एष चैव स्वभावो मे पूजयेयं द्विजानिति। <br>तव चैव प्रियं कार्यं श्रेयश्चैतत्परं मम   ॥03-288-002॥</td></tr>
<tr><td>यद्येवैष्यति सायाह्ने यदि प्रातरथो निशि। <br>यद्यर्धरात्रे भगवान्न मे कोपं करिष्यति   ॥03-288-003॥</td></tr>
<tr><td>लाभो ममैष राजेन्द्र यद्वै पूजयती द्विजान्। <br>आदेशे तव तिष्ठन्ती हितं कुर्यां नरोत्तम   ॥03-288-004॥</td></tr>
<tr><td>विस्रब्धो भव राजेन्द्र न व्यलीकं द्विजोत्तमः। <br>वसन्प्राप्स्यति ते गेहे सत्यमेतद्ब्रवीमि ते   ॥03-288-005॥</td></tr>
<tr><td>यत्प्रियं च द्विजस्यास्य हितं चैव तवानघ। <br>यतिष्यामि तथा राजन्व्येतु ते मानसो ज्वरः   ॥03-288-006॥</td></tr>
<tr><td>ब्राह्मणा हि महाभागाः पूजिताः पृथिवीपते। <br>तारणाय समर्थाः स्युर्विपरीते वधाय च   ॥03-288-007॥</td></tr>
<tr><td>साहमेतद्विजानन्ती तोषयिष्ये द्विजोत्तमम्। <br>न मत्कृते व्यथां राजन्प्राप्स्यसि द्विजसत्तमात्   ॥03-288-008॥</td></tr>
<tr><td>अपराधे हि राजेन्द्र राज्ञामश्रेयसे द्विजाः। <br>भवन्ति च्यवनो यद्वत्सुकन्यायाः कृते पुरा   ॥03-288-009॥</td></tr>
<tr><td>नियमेन परेणाहमुपस्थास्ये द्विजोत्तमम्। <br>यथा त्वया नरेन्द्रेदं भाषितं ब्राह्मणं प्रति   ॥03-288-010॥</td></tr>
<tr><td> राजोवाच। <br>एवमेतत्त्वया भद्रे कर्तव्यमविशङ्कया। <br>मद्धितार्थं कुलार्थं च तथात्मार्थं च नन्दिनि   ॥03-288-011॥</td></tr>
<tr><td> वैशंपायन उवाच। <br>एवमुक्त्वा तु तां कन्यां कुन्तिभोजो महायशाः। <br>पृथां परिददौ तस्मै द्विजाय सुतवत्सलः   ॥03-288-012॥</td></tr>
<tr><td>इयं ब्रह्मन्मम सुता बाला सुखविवर्धिता। <br>अपराध्येत यत्किंचिन्न तत्कार्यं हृदि त्वया   ॥03-288-013॥</td></tr>
<tr><td>द्विजातयो महाभागा वृद्धबालतपस्विषु। <br>भवन्त्यक्रोधनाः प्रायो विरुद्धेष्वपि नित्यदा   ॥03-288-014॥</td></tr>
<tr><td>सुमहत्यपराधेऽपि क्षान्तिः कार्या द्विजातिभिः। <br>यथाशक्ति यथोत्साहं पूजा ग्राह्या द्विजोत्तम   ॥03-288-015॥</td></tr>
<tr><td>तथेति ब्राह्मणेनोक्ते स राजा प्रीतमानसः। <br>हंसचन्द्रांशुसंकाशं गृहमस्य न्यवेदयत्   ॥03-288-016॥</td></tr>
<tr><td>तत्राग्निशरणे कॢप्तमासनं तस्य भानुमत्। <br>आहारादि च सर्वं तत्तथैव प्रत्यवेदयत्   ॥03-288-017॥</td></tr>
<tr><td>निक्षिप्य राजपुत्री तु तन्द्रीं मानं तथैव च। <br>आतस्थे परमं यत्नं ब्राह्मणस्याभिराधने   ॥03-288-018॥</td></tr>
<tr><td>तत्र सा ब्राह्मणं गत्वा पृथा शौचपरा सती। <br>विधिवत्परिचारार्हं देववत्पर्यतोषयत्   ॥03-288-019॥</td></tr>
</table>
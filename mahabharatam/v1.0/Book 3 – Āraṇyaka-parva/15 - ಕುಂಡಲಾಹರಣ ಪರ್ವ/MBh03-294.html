<table border = "1"><tr><td>Verse</td></tr>
<tr><td> वैशंपायन उवाच। <br>देवराजमनुप्राप्तं ब्राह्मणच्छद्मना वृषः। <br>दृष्ट्वा स्वागतमित्याह न बुबोधास्य मानसम्   ॥03-294-001॥</td></tr>
<tr><td>हिरण्यकण्ठीः प्रमदा ग्रामान्वा बहुगोकुलान्। <br>किं ददानीति तं विप्रमुवाचाधिरथिस्ततः   ॥03-294-002॥</td></tr>
<tr><td> ब्राह्मण उवाच। <br>हिरण्यकण्ठ्यः प्रमदा यच्चान्यत्प्रीतिवर्धनम्। <br>नाहं दत्तमिहेच्छामि तदर्थिभ्यः प्रदीयताम्   ॥03-294-003॥</td></tr>
<tr><td>यदेतत्सहजं वर्म कुण्डले च तवानघ। <br>एतदुत्कृत्य मे देहि यदि सत्यव्रतो भवान्   ॥03-294-004॥</td></tr>
<tr><td>एतदिच्छाम्यहं क्षिप्रं त्वया दत्तं परंतप। <br>एष मे सर्वलाभानां लाभः परमको मतः   ॥03-294-005॥</td></tr>
<tr><td> कर्ण उवाच। <br>अवनिं प्रमदा गाश्च निर्वापं बहुवार्षिकम्। <br>तत्ते विप्र प्रदास्यामि न तु वर्म न कुण्डले   ॥03-294-006॥</td></tr>
<tr><td> वैशंपायन उवाच। <br>एवं बहुविधैर्वाक्यैर्याच्यमानः स तु द्विजः। <br>कर्णेन भरतश्रेष्ठ नान्यं वरमयाचत   ॥03-294-007॥</td></tr>
<tr><td>सान्त्वितश्च यथाशक्ति पूजितश्च यथाविधि। <br>नैवान्यं स द्विजश्रेष्ठः कामयामास वै वरम्   ॥03-294-008॥</td></tr>
<tr><td>यदा नान्यं प्रवृणुते वरं वै द्विजसत्तमः। <br>तदैनमब्रवीद्भूयो राधेयः प्रहसन्निव   ॥03-294-009॥</td></tr>
<tr><td>सहजं वर्म मे विप्र कुण्डले चामृतोद्भवे। <br>तेनावध्योऽस्मि लोकेषु ततो नैतद्ददाम्यहम्   ॥03-294-010॥</td></tr>
<tr><td>विशालं पृथिवीराज्यं क्षेमं निहतकण्टकम्। <br>प्रतिगृह्णीष्व मत्तस्त्वं साधु ब्राह्मणपुंगव   ॥03-294-011॥</td></tr>
<tr><td>कुण्डलाभ्यां विमुक्तोऽहं वर्मणा सहजेन च। <br>गमनीयो भविष्यामि शत्रूणां द्विजसत्तम   ॥03-294-012॥</td></tr>
<tr><td>यदा नान्यं वरं वव्रे भगवान्पाकशासनः। <br>ततः प्रहस्य कर्णस्तं पुनरित्यब्रवीद्वचः   ॥03-294-013॥</td></tr>
<tr><td>विदितो देवदेवेश प्रागेवासि मम प्रभो। <br>न तु न्याय्यं मया दातुं तव शक्र वृथा वरम्   ॥03-294-014॥</td></tr>
<tr><td>त्वं हि देवेश्वरः साक्षात्त्वया देयो वरो मम। <br>अन्येषां चैव भूतानामीश्वरो ह्यसि भूतकृत्   ॥03-294-015॥</td></tr>
<tr><td>यदि दास्यामि ते देव कुण्डले कवचं तथा। <br>वध्यतामुपयास्यामि त्वं च शक्रावहास्यताम्   ॥03-294-016॥</td></tr>
<tr><td>तस्माद्विनिमयं कृत्वा कुण्डले वर्म चोत्तमम्। <br>हरस्व शक्र कामं मे न दद्यामहमन्यथा   ॥03-294-017॥</td></tr>
<tr><td> शक्र उवाच। <br>विदितोऽहं रवेः पूर्वमायन्नेव तवान्तिकम्। <br>तेन ते सर्वमाख्यातमेवमेतन्न संशयः   ॥03-294-018॥</td></tr>
<tr><td>काममस्तु तथा तात तव कर्ण यथेच्छसि। <br>वर्जयित्वा तु मे वज्रं प्रवृणीष्व यदिच्छसि   ॥03-294-019॥</td></tr>
<tr><td> वैशंपायन उवाच। <br>ततः कर्णः प्रहृष्टस्तु उपसंगम्य वासवम्। <br>अमोघां शक्तिमभ्येत्य वव्रे संपूर्णमानसः   ॥03-294-020॥</td></tr>
<tr><td> कर्ण उवाच। <br>वर्मणा कुण्डलाभ्यां च शक्तिं मे देहि वासव। <br>अमोघां शत्रुसंघानां घातनीं पृतनामुखे   ॥03-294-021॥</td></tr>
<tr><td> वैशंपायन उवाच। <br>ततः संचिन्त्य मनसा मुहूर्तमिव वासवः। <br>शक्त्यर्थं पृथिवीपाल कर्णं वाक्यमथाब्रवीत्   ॥03-294-022॥</td></tr>
<tr><td>कुण्डले मे प्रयच्छस्व वर्म चैव शरीरजम्। <br>गृहाण कर्ण शक्तिं त्वमनेन समयेन मे   ॥03-294-023॥</td></tr>
<tr><td>अमोघा हन्ति शतशः शत्रून्मम करच्युता। <br>पुनश्च पाणिमभ्येति मम दैत्यान्विनिघ्नतः   ॥03-294-024॥</td></tr>
<tr><td>सेयं तव करं प्राप्य हत्वैकं रिपुमूर्जितम्। <br>गर्जन्तं प्रतपन्तं च मामेवैष्यति सूतज   ॥03-294-025॥</td></tr>
<tr><td> कर्ण उवाच। <br>एकमेवाहमिच्छामि रिपुं हन्तुं महाहवे। <br>गर्जन्तं प्रतपन्तं च यतो मम भयं भवेत्   ॥03-294-026॥</td></tr>
<tr><td> इन्द्र उवाच। <br>एकं हनिष्यसि रिपुं गर्जन्तं बलिनं रणे। <br>त्वं तु यं प्रार्थयस्येकं रक्ष्यते स महात्मना   ॥03-294-027॥</td></tr>
<tr><td>यमाहुर्वेदविद्वांसो वराहमजितं हरिम्। <br>नारायणमचिन्त्यं च तेन कृष्णेन रक्ष्यते   ॥03-294-028॥</td></tr>
<tr><td> कर्ण उवाच। <br>एवमप्यस्तु भगवन्नेकवीरवधे मम। <br>अमोघा प्रवरा शक्तिर्येन हन्यां प्रतापिनम्   ॥03-294-029॥</td></tr>
<tr><td>उत्कृत्य तु प्रदास्यामि कुण्डले कवचं च ते। <br>निकृत्तेषु च गात्रेषु न मे बीभत्सता भवेत्   ॥03-294-030॥</td></tr>
<tr><td> इन्द्र उवाच। <br>न ते बीभत्सता कर्ण भविष्यति कथंचन। <br>व्रणश्चापि न गात्रेषु यस्त्वं नानृतमिच्छसि   ॥03-294-031॥</td></tr>
<tr><td>यादृशस्ते पितुर्वर्णस्तेजश्च वदतां वर। <br>तादृशेनैव वर्णेन त्वं कर्ण भविता पुनः   ॥03-294-032॥</td></tr>
<tr><td>विद्यमानेषु शस्त्रेषु यद्यमोघामसंशये। <br>प्रमत्तो मोक्ष्यसे चापि त्वय्येवैषा पतिष्यति   ॥03-294-033॥</td></tr>
<tr><td> कर्ण उवाच। <br>संशयं परमं प्राप्य विमोक्ष्ये वासवीमिमाम्। <br>यथा मामात्थ शक्र त्वं सत्यमेतद्ब्रवीमि ते   ॥03-294-034॥</td></tr>
<tr><td> वैशंपायन उवाच। <br>ततः शक्तिं प्रज्वलितां प्रतिगृह्य विशां पते। <br>शस्त्रं गृहीत्वा निशितं सर्वगात्राण्यकृन्तत   ॥03-294-035॥</td></tr>
<tr><td>ततो देवा मानवा दानवाश्च; निकृन्तन्तं कर्णमात्मानमेवम्। <br>दृष्ट्वा सर्वे सिद्धसंघाश्च नेदु;र्न ह्यस्यासीद्दुःखजो वै विकारः   ॥03-294-036॥</td></tr>
<tr><td>ततो दिव्या दुन्दुभयः प्रणेदुः; पपातोच्चैः पुष्पवर्षं च दिव्यम्। <br>दृष्ट्वा कर्णं शस्त्रसंकृत्तगात्रं; मुहुश्चापि स्मयमानं नृवीरम्   ॥03-294-037॥</td></tr>
<tr><td>ततश्छित्त्वा कवचं दिव्यमङ्गा;त्तथैवार्द्रं प्रददौ वासवाय। <br>तथोत्कृत्य प्रददौ कुण्डले ते; वैकर्तनः कर्मणा तेन कर्णः   ॥03-294-038॥</td></tr>
<tr><td>ततः शक्रः प्रहसन्वञ्चयित्वा; कर्णं लोके यशसा योजयित्वा। <br>कृतं कार्यं पाण्डवानां हि मेने; ततः पश्चाद्दिवमेवोत्पपात   ॥03-294-039॥</td></tr>
<tr><td>श्रुत्वा कर्णं मुषितं धार्तराष्ट्रा; दीनाः सर्वे भग्नदर्पा इवासन्। <br>तां चावस्थां गमितं सूतपुत्रं; श्रुत्वा पार्था जहृषुः काननस्थाः   ॥03-294-040॥</td></tr>
<tr><td> जनमेजय उवाच। <br>क्वस्था वीराः पाण्डवास्ते बभूवुः; कुतश्चैतच्छ्रुतवन्तः प्रियं ते। <br>किं वाकार्षुर्द्वादशेऽब्दे व्यतीते; तन्मे सर्वं भगवान्व्याकरोतु   ॥03-294-041॥</td></tr>
<tr><td> वैशंपायन उवाच। <br>लब्ध्वा कृष्णां सैन्धवं द्रावयित्वा; विप्रैः सार्धं काम्यकादाश्रमात्ते। <br>मार्कण्डेयाच्छ्रुतवन्तः पुराणं; देवर्षीणां चरितं विस्तरेण   ॥03-294-042॥</td></tr>
<tr><td>प्रत्याजग्मुः सरथाः सानुयात्राः; सर्वैः सार्धं सूदपौरोगवैश्च। <br>ततः पुण्यं द्वैतवनं नृवीरा; निस्तीर्योग्रं वनवासं समग्रम्   ॥03-294-043॥</td></tr>
</table>
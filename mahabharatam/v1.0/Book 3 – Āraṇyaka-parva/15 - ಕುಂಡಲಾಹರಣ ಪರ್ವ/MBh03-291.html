<table border = "1"><tr><td>Verse</td></tr>
<tr><td> वैशंपायन उवाच। <br>सा तु कन्या बहुविधं ब्रुवन्ती मधुरं वचः। <br>अनुनेतुं सहस्रांशुं न शशाक मनस्विनी   ॥03-291-001॥</td></tr>
<tr><td>न शशाक यदा बाला प्रत्याख्यातुं तमोनुदम्। <br>भीता शापात्ततो राजन्दध्यौ दीर्घमथान्तरम्   ॥03-291-002॥</td></tr>
<tr><td>अनागसः पितुः शापो ब्राह्मणस्य तथैव च। <br>मन्निमित्तः कथं न स्यात्क्रुद्धादस्माद्विभावसोः   ॥03-291-003॥</td></tr>
<tr><td>बालेनापि सता मोहाद्भृशं सापह्नवान्यपि। <br>नात्यासादयितव्यानि तेजांसि च तपांसि च   ॥03-291-004॥</td></tr>
<tr><td>साहमद्य भृशं भीता गृहीता च करे भृशम्। <br>कथं त्वकार्यं कुर्यां वै प्रदानं ह्यात्मनः स्वयम्   ॥03-291-005॥</td></tr>
<tr><td>सैवं शापपरित्रस्ता बहु चिन्तयती तदा। <br>मोहेनाभिपरीताङ्गी स्मयमाना पुनः पुनः   ॥03-291-006॥</td></tr>
<tr><td>तं देवमब्रवीद्भीता बन्धूनां राजसत्तम। <br>व्रीडाविह्वलया वाचा शापत्रस्ता विशां पते   ॥03-291-007॥</td></tr>
<tr><td> कुन्त्युवाच। <br>पिता मे ध्रियते देव माता चान्ये च बान्धवाः। <br>न तेषु ध्रियमाणेषु विधिलोपो भवेदयम्   ॥03-291-008॥</td></tr>
<tr><td>त्वया मे संगमो देव यदि स्याद्विधिवर्जितः। <br>मन्निमित्तं कुलस्यास्य लोके कीर्तिर्नशेत्ततः   ॥03-291-009॥</td></tr>
<tr><td>अथ वा धर्ममेतं त्वं मन्यसे तपतां वर। <br>ऋते प्रदानाद्बन्धुभ्यस्तव कामं करोम्यहम्   ॥03-291-010॥</td></tr>
<tr><td>आत्मप्रदानं दुर्धर्ष तव कृत्वा सती त्वहम्। <br>त्वयि धर्मो यशश्चैव कीर्तिरायुश्च देहिनाम्   ॥03-291-011॥</td></tr>
<tr><td> सूर्य उवाच। <br>न ते पिता न ते माता गुरवो वा शुचिस्मिते। <br>प्रभवन्ति वरारोहे भद्रं ते शृणु मे वचः   ॥03-291-012॥</td></tr>
<tr><td>सर्वान्कामयते यस्मात्कनेर्धातोश्च भामिनि। <br>तस्मात्कन्येह सुश्रोणि स्वतन्त्रा वरवर्णिनि   ॥03-291-013॥</td></tr>
<tr><td>नाधर्मश्चरितः कश्चित्त्वया भवति भामिनि। <br>अधर्मं कुत एवाहं चरेयं लोककाम्यया   ॥03-291-014॥</td></tr>
<tr><td>अनावृताः स्त्रियः सर्वा नराश्च वरवर्णिनि। <br>स्वभाव एष लोकानां विकारोऽन्य इति स्मृतः   ॥03-291-015॥</td></tr>
<tr><td>सा मया सह संगम्य पुनः कन्या भविष्यसि। <br>पुत्रश्च ते महाबाहुर्भविष्यति महायशाः   ॥03-291-016॥</td></tr>
<tr><td> कुन्त्युवाच। <br>यदि पुत्रो मम भवेत्त्वत्तः सर्वतमोपह। <br>कुण्डली कवची शूरो महाबाहुर्महाबलः   ॥03-291-017॥</td></tr>
<tr><td> सूर्य उवाच। <br>भविष्यति महाबाहुः कुण्डली दिव्यवर्मभृत्। <br>उभयं चामृतमयं तस्य भद्रे भविष्यति   ॥03-291-018॥</td></tr>
<tr><td> कुन्त्युवाच। <br>यद्येतदमृतादस्ति कुण्डले वर्म चोत्तमम्। <br>मम पुत्रस्य यं वै त्वं मत्त उत्पादयिष्यसि   ॥03-291-019॥</td></tr>
<tr><td>अस्तु मे संगमो देव यथोक्तं भगवंस्त्वया। <br>त्वद्वीर्यरूपसत्त्वौजा धर्मयुक्तो भवेत्स च   ॥03-291-020॥</td></tr>
<tr><td> सूर्य उवाच। <br>अदित्या कुण्डले राज्ञि दत्ते मे मत्तकाशिनि। <br>तेऽस्य दास्यामि वै भीरु वर्म चैवेदमुत्तमम्   ॥03-291-021॥</td></tr>
<tr><td> पृथोवाच। <br>परमं भगवन्देव संगमिष्ये त्वया सह। <br>यदि पुत्रो भवेदेवं यथा वदसि गोपते   ॥03-291-022॥</td></tr>
<tr><td> वैशंपायन उवाच। <br>तथेत्युक्त्वा तु तां कुन्तीमाविवेश विहंगमः। <br>स्वर्भानुशत्रुर्योगात्मा नाभ्यां पस्पर्श चैव ताम्   ॥03-291-023॥</td></tr>
<tr><td>ततः सा विह्वलेवासीत्कन्या सूर्यस्य तेजसा। <br>पपाताथ च सा देवी शयने मूढचेतना   ॥03-291-024॥</td></tr>
<tr><td> सूर्य उवाच। <br>साधयिष्यामि सुश्रोणि पुत्रं वै जनयिष्यसि। <br>सर्वशस्त्रभृतां श्रेष्ठं कन्या चैव भविष्यसि   ॥03-291-025॥</td></tr>
<tr><td> वैशंपायन उवाच। <br>ततः सा व्रीडिता बाला तदा सूर्यमथाब्रवीत्। <br>एवमस्त्विति राजेन्द्र प्रस्थितं भूरिवर्चसम्   ॥03-291-026॥</td></tr>
<tr><td>इति स्मोक्ता कुन्तिराजात्मजा सा; विवस्वन्तं याचमाना सलज्जा। <br>तस्मिन्पुण्ये शयनीये पपात; मोहाविष्टा भज्यमाना लतेव   ॥03-291-027॥</td></tr>
<tr><td>तां तिग्मांशुस्तेजसा मोहयित्वा; योगेनाविश्यात्मसंस्थां चकार। <br>न चैवैनां दूषयामास भानुः; संज्ञां लेभे भूय एवाथ बाला   ॥03-291-028॥</td></tr>
</table>
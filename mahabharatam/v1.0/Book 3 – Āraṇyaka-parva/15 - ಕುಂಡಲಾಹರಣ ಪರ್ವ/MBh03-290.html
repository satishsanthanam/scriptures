<table border = "1"><tr><td>Verse</td></tr>
<tr><td> वैशंपायन उवाच। <br>गते तस्मिन्द्विजश्रेष्ठे कस्मिंश्चित्कालपर्यये। <br>चिन्तयामास सा कन्या मन्त्रग्रामबलाबलम्   ॥03-290-001॥</td></tr>
<tr><td>अयं वै कीदृशस्तेन मम दत्तो महात्मना। <br>मन्त्रग्रामो बलं तस्य ज्ञास्ये नातिचिरादिव   ॥03-290-002॥</td></tr>
<tr><td>एवं संचिन्तयन्ती सा ददर्शर्तुं यदृच्छया। <br>व्रीडिता साभवद्बाला कन्याभावे रजस्वला   ॥03-290-003॥</td></tr>
<tr><td>अथोद्यन्तं सहस्रांशुं पृथा दीप्तं ददर्श ह। <br>न ततर्प च रूपेण भानोः संध्यागतस्य सा   ॥03-290-004॥</td></tr>
<tr><td>तस्या दृष्टिरभूद्दिव्या सापश्यद्दिव्यदर्शनम्। <br>आमुक्तकवचं देवं कुण्डलाभ्यां विभूषितम्   ॥03-290-005॥</td></tr>
<tr><td>तस्याः कौतूहलं त्वासीन्मन्त्रं प्रति नराधिप। <br>आह्वानमकरोत्साथ तस्य देवस्य भामिनी   ॥03-290-006॥</td></tr>
<tr><td>प्राणानुपस्पृश्य तदा आजुहाव दिवाकरम्। <br>आजगाम ततो राजंस्त्वरमाणो दिवाकरः   ॥03-290-007॥</td></tr>
<tr><td>मधुपिङ्गो महाबाहुः कम्बुग्रीवो हसन्निव। <br>अङ्गदी बद्धमुकुटो दिशः प्रज्वालयन्निव   ॥03-290-008॥</td></tr>
<tr><td>योगात्कृत्वा द्विधात्मानमाजगाम तताप च। <br>आबभाषे ततः कुन्तीं साम्ना परमवल्गुना   ॥03-290-009॥</td></tr>
<tr><td>आगतोऽस्मि वशं भद्रे तव मन्त्रबलात्कृतः। <br>किं करोम्यवशो राज्ञि ब्रूहि कर्ता तदस्मि ते   ॥03-290-010॥</td></tr>
<tr><td> कुन्त्युवाच। <br>गम्यतां भगवंस्तत्र यतोऽसि समुपागतः। <br>कौतूहलात्समाहूतः प्रसीद भगवन्निति   ॥03-290-011॥</td></tr>
<tr><td> सूर्य उवाच। <br>गमिष्येऽहं यथा मां त्वं ब्रवीषि तनुमध्यमे। <br>न तु देवं समाहूय न्याय्यं प्रेषयितुं वृथा   ॥03-290-012॥</td></tr>
<tr><td>तवाभिसंधिः सुभगे सूर्यात्पुत्रो भवेदिति। <br>वीर्येणाप्रतिमो लोके कवची कुण्डलीति च   ॥03-290-013॥</td></tr>
<tr><td>सा त्वमात्मप्रदानं वै कुरुष्व गजगामिनि। <br>उत्पत्स्यति हि पुत्रस्ते यथासंकल्पमङ्गने   ॥03-290-014॥</td></tr>
<tr><td>अथ गच्छाम्यहं भद्रे त्वयासंगम्य सुस्मिते। <br>शप्स्यामि त्वामहं क्रुद्धो ब्राह्मणं पितरं च ते   ॥03-290-015॥</td></tr>
<tr><td>त्वत्कृते तान्प्रधक्ष्यामि सर्वानपि न संशयः। <br>पितरं चैव ते मूढं यो न वेत्ति तवानयम्   ॥03-290-016॥</td></tr>
<tr><td>तस्य च ब्राह्मणस्याद्य योऽसौ मन्त्रमदात्तव। <br>शीलवृत्तमविज्ञाय धास्यामि विनयं परम्   ॥03-290-017॥</td></tr>
<tr><td>एते हि विबुधाः सर्वे पुरंदरमुखा दिवि। <br>त्वया प्रलब्धं पश्यन्ति स्मयन्त इव भामिनि   ॥03-290-018॥</td></tr>
<tr><td>पश्य चैनान्सुरगणान्दिव्यं चक्षुरिदं हि ते। <br>पूर्वमेव मया दत्तं दृष्टवत्यसि येन माम्   ॥03-290-019॥</td></tr>
<tr><td> वैशंपायन उवाच। <br>ततोऽपश्यत्त्रिदशान्राजपुत्री; सर्वानेव स्वेषु धिष्ण्येषु खस्थान्। <br>प्रभासन्तं भानुमन्तं महान्तं; यथादित्यं रोचमानं तथैव   ॥03-290-020॥</td></tr>
<tr><td>सा तान्दृष्ट्वा व्रीडमानेव बाला; सूर्यं देवी वचनं प्राह भीता। <br>गच्छ त्वं वै गोपते स्वं विमानं; कन्याभावाद्दुःख एषोपचारः   ॥03-290-021॥</td></tr>
<tr><td>पिता माता गुरवश्चैव येऽन्ये; देहस्यास्य प्रभवन्ति प्रदाने। <br>नाहं धर्मं लोपयिष्यामि लोके; स्त्रीणां वृत्तं पूज्यते देहरक्षा   ॥03-290-022॥</td></tr>
<tr><td>मया मन्त्रबलं ज्ञातुमाहूतस्त्वं विभावसो। <br>बाल्याद्बालेति कृत्वा तत्क्षन्तुमर्हसि मे विभो   ॥03-290-023॥</td></tr>
<tr><td> सूर्य उवाच। <br>बालेति कृत्वानुनयं तवाहं; ददानि नान्यानुनयं लभेत। <br>आत्मप्रदानं कुरु कुन्तिकन्ये; शान्तिस्तवैवं हि भवेच्च भीरु   ॥03-290-024॥</td></tr>
<tr><td>न चापि युक्तं गन्तुं हि मया मिथ्याकृतेन वै। <br>गमिष्याम्यनवद्याङ्गि लोके समवहास्यताम्। <br>सर्वेषां विबुधानां च वक्तव्यः स्यामहं शुभे   ॥03-290-025॥</td></tr>
<tr><td>सा त्वं मया समागच्छ पुत्रं लप्स्यसि मादृशम्। <br>विशिष्टा सर्वलोकेषु भविष्यसि च भामिनि   ॥03-290-026॥</td></tr>
</table>
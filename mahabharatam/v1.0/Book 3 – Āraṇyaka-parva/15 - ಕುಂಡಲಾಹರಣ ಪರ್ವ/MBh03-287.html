<table border = "1"><tr><td>Verse</td></tr>
<tr><td> जनमेजय उवाच। <br>किं तद्गुह्यं न चाख्यातं कर्णायेहोष्णरश्मिना। <br>कीदृशे कुण्डले ते च कवचं चैव कीदृशम्   ॥03-287-001॥</td></tr>
<tr><td>कुतश्च कवचं तस्य कुण्डले चैव सत्तम। <br>एतदिच्छाम्यहं श्रोतुं तन्मे ब्रूहि तपोधन   ॥03-287-002॥</td></tr>
<tr><td> वैशंपायन उवाच। <br>अयं राजन्ब्रवीम्येतद्यत्तद्गुह्यं विभावसोः। <br>यादृशे कुण्डले चैव कवचं चैव यादृशम्   ॥03-287-003॥</td></tr>
<tr><td>कुन्तिभोजं पुरा राजन्ब्राह्मणः समुपस्थितः। <br>तिग्मतेजा महाप्रांशुः श्मश्रुदण्डजटाधरः   ॥03-287-004॥</td></tr>
<tr><td>दर्शनीयोऽनवद्याङ्गस्तेजसा प्रज्वलन्निव। <br>मधुपिङ्गो मधुरवाक्तपःस्वाध्यायभूषणः   ॥03-287-005॥</td></tr>
<tr><td>स राजानं कुन्तिभोजमब्रवीत्सुमहातपाः। <br>भिक्षामिच्छाम्यहं भोक्तुं तव गेहे विमत्सर   ॥03-287-006॥</td></tr>
<tr><td>न मे व्यलीकं कर्तव्यं त्वया वा तव चानुगैः। <br>एवं वत्स्यामि ते गेहे यदि ते रोचतेऽनघ   ॥03-287-007॥</td></tr>
<tr><td>यथाकामं च गच्छेयमागच्छेयं तथैव च। <br>शय्यासने च मे राजन्नापराध्येत कश्चन   ॥03-287-008॥</td></tr>
<tr><td>तमब्रवीत्कुन्तिभोजः प्रीतियुक्तमिदं वचः। <br>एवमस्तु परं चेति पुनश्चैनमथाब्रवीत्   ॥03-287-009॥</td></tr>
<tr><td>मम कन्या महाब्रह्मन्पृथा नाम यशस्विनी। <br>शीलवृत्तान्विता साध्वी नियता न च मानिनी   ॥03-287-010॥</td></tr>
<tr><td>उपस्थास्यति सा त्वां वै पूजयानवमन्य च। <br>तस्याश्च शीलवृत्तेन तुष्टिं समुपयास्यसि   ॥03-287-011॥</td></tr>
<tr><td>एवमुक्त्वा तु तं विप्रमभिपूज्य यथाविधि। <br>उवाच कन्यामभ्येत्य पृथां पृथुललोचनाम्   ॥03-287-012॥</td></tr>
<tr><td>अयं वत्से महाभागो ब्राह्मणो वस्तुमिच्छति। <br>मम गेहे मया चास्य तथेत्येवं प्रतिश्रुतम्   ॥03-287-013॥</td></tr>
<tr><td>त्वयि वत्से पराश्वस्य ब्राह्मणस्याभिराधनम्। <br>तन्मे वाक्यं न मिथ्या त्वं कर्तुमर्हसि कर्हिचित्   ॥03-287-014॥</td></tr>
<tr><td>अयं तपस्वी भगवान्स्वाध्यायनियतो द्विजः। <br>यद्यद्ब्रूयान्महातेजास्तत्तद्देयममत्सरात्   ॥03-287-015॥</td></tr>
<tr><td>ब्राह्मणा हि परं तेजो ब्राह्मणा हि परं तपः। <br>ब्राह्मणानां नमस्कारैः सूर्यो दिवि विराजते   ॥03-287-016॥</td></tr>
<tr><td>अमानयन्हि मानार्हान्वातापिश्च महासुरः। <br>निहतो ब्रह्मदण्डेन तालजङ्घस्तथैव च   ॥03-287-017॥</td></tr>
<tr><td>सोऽयं वत्से महाभार आहितस्त्वयि सांप्रतम्। <br>त्वं सदा नियता कुर्या ब्राह्मणस्याभिराधनम्   ॥03-287-018॥</td></tr>
<tr><td>जानामि प्रणिधानं ते बाल्यात्प्रभृति नन्दिनि। <br>ब्राह्मणेष्विह सर्वेषु गुरुबन्धुषु चैव ह   ॥03-287-019॥</td></tr>
<tr><td>तथा प्रेष्येषु सर्वेषु मित्रसंबन्धिमातृषु। <br>मयि चैव यथावत्त्वं सर्वमादृत्य वर्तसे   ॥03-287-020॥</td></tr>
<tr><td>न ह्यतुष्टो जनोऽस्तीह पुरे चान्तःपुरे च ते। <br>सम्यग्वृत्त्यानवद्याङ्गि तव भृत्यजनेष्वपि   ॥03-287-021॥</td></tr>
<tr><td>संदेष्टव्यां तु मन्ये त्वां द्विजातिं कोपनं प्रति। <br>पृथे बालेति कृत्वा वै सुता चासि ममेति च   ॥03-287-022॥</td></tr>
<tr><td>वृष्णीनां त्वं कुले जाता शूरस्य दयिता सुता। <br>दत्ता प्रीतिमता मह्यं पित्रा बाला पुरा स्वयम्   ॥03-287-023॥</td></tr>
<tr><td>वसुदेवस्य भगिनी सुतानां प्रवरा मम। <br>अग्र्यमग्रे प्रतिज्ञाय तेनासि दुहिता मम   ॥03-287-024॥</td></tr>
<tr><td>तादृशे हि कुले जाता कुले चैव विवर्धिता। <br>सुखात्सुखमनुप्राप्ता ह्रदाद्ध्रदमिवागता   ॥03-287-025॥</td></tr>
<tr><td>दौष्कुलेया विशेषेण कथंचित्प्रग्रहं गताः। <br>बालभावाद्विकुर्वन्ति प्रायशः प्रमदाः शुभे   ॥03-287-026॥</td></tr>
<tr><td>पृथे राजकुले जन्म रूपं चाद्भुतदर्शनम्। <br>तेन तेनासि संपन्ना समुपेता च भामिनी   ॥03-287-027॥</td></tr>
<tr><td>सा त्वं दर्पं परित्यज्य दम्भं मानं च भामिनि। <br>आराध्य वरदं विप्रं श्रेयसा योक्ष्यसे पृथे   ॥03-287-028॥</td></tr>
<tr><td>एवं प्राप्स्यसि कल्याणि कल्याणमनघे ध्रुवम्। <br>कोपिते तु द्विजश्रेष्ठे कृत्स्नं दह्येत मे कुलम्   ॥03-287-029॥</td></tr>
</table>
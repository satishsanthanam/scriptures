<table border = "1"><tr><td>Verse</td></tr>
<tr><td> वैशंपायन उवाच। <br>एतस्मिन्नेव काले तु धृतराष्ट्रस्य वै सखा। <br>सूतोऽधिरथ इत्येव सदारो जाह्नवीं ययौ   ॥03-293-001॥</td></tr>
<tr><td>तस्य भार्याभवद्राजन्रूपेणासदृशी भुवि। <br>राधा नाम महाभागा न सा पुत्रमविन्दत। <br>अपत्यार्थे परं यत्नमकरोच्च विशेषतः   ॥03-293-002॥</td></tr>
<tr><td>सा ददर्शाथ मञ्जूषामुह्यमानां यदृच्छया। <br>दत्तरक्षाप्रतिसरामन्वालभनशोभिताम्। <br>ऊर्मीतरङ्गैर्जाह्नव्याः समानीतामुपह्वरम्   ॥03-293-003॥</td></tr>
<tr><td>सा तां कौतूहलात्प्राप्तां ग्राहयामास भामिनी। <br>ततो निवेदयामास सूतस्याधिरथस्य वै   ॥03-293-004॥</td></tr>
<tr><td>स तामुद्धृत्य मञ्जूषामुत्सार्य जलमन्तिकात्। <br>यन्त्रैरुद्घाटयामास सोऽपश्यत्तत्र बालकम्   ॥03-293-005॥</td></tr>
<tr><td>तरुणादित्यसंकाशं हेमवर्मधरं तथा। <br>मृष्टकुण्डलयुक्तेन वदनेन विराजता   ॥03-293-006॥</td></tr>
<tr><td>स सूतो भार्यया सार्धं विस्मयोत्फुल्ललोचनः। <br>अङ्कमारोप्य तं बालं भार्यां वचनमब्रवीत्   ॥03-293-007॥</td></tr>
<tr><td>इदमत्यद्भुतं भीरु यतो जातोऽस्मि भामिनि। <br>दृष्टवान्देवगर्भोऽयं मन्येऽस्मान्समुपागतः   ॥03-293-008॥</td></tr>
<tr><td>अनपत्यस्य पुत्रोऽयं देवैर्दत्तो ध्रुवं मम। <br>इत्युक्त्वा तं ददौ पुत्रं राधायै स महीपते   ॥03-293-009॥</td></tr>
<tr><td>प्रतिजग्राह तं राधा विधिवद्दिव्यरूपिणम्। <br>पुत्रं कमलगर्भाभं देवगर्भं श्रिया वृतम्   ॥03-293-010॥</td></tr>
<tr><td>पुपोष चैनं विधिवद्ववृधे स च वीर्यवान्। <br>ततः प्रभृति चाप्यन्ये प्राभवन्नौरसाः सुताः   ॥03-293-011॥</td></tr>
<tr><td>वसुवर्मधरं दृष्ट्वा तं बालं हेमकुण्डलम्। <br>नामास्य वसुषेणेति ततश्चक्रुर्द्विजातयः   ॥03-293-012॥</td></tr>
<tr><td>एवं स सूतपुत्रत्वं जगामामितविक्रमः। <br>वसुषेण इति ख्यातो वृष इत्येव च प्रभुः   ॥03-293-013॥</td></tr>
<tr><td>स ज्येष्ठपुत्रः सूतस्य ववृधेऽङ्गेषु वीर्यवान्। <br>चारेण विदितश्चासीत्पृथाया दिव्यवर्मभृत्   ॥03-293-014॥</td></tr>
<tr><td>सूतस्त्वधिरथः पुत्रं विवृद्धं समये ततः। <br>दृष्ट्वा प्रस्थापयामास पुरं वारणसाह्वयम्   ॥03-293-015॥</td></tr>
<tr><td>तत्रोपसदनं चक्रे द्रोणस्येष्वस्त्रकर्मणि। <br>सख्यं दुर्योधनेनैवमगच्छत्स च वीर्यवान्   ॥03-293-016॥</td></tr>
<tr><td>द्रोणात्कृपाच्च रामाच्च सोऽस्त्रग्रामं चतुर्विधम्। <br>लब्ध्वा लोकेऽभवत्ख्यातः परमेष्वासतां गतः   ॥03-293-017॥</td></tr>
<tr><td>संधाय धार्तराष्ट्रेण पार्थानां विप्रिये स्थितः। <br>योद्धुमाशंसते नित्यं फल्गुनेन महात्मना   ॥03-293-018॥</td></tr>
<tr><td>सदा हि तस्य स्पर्धासीदर्जुनेन विशां पते। <br>अर्जुनस्य च कर्णेन यतो दृष्टो बभूव सः   ॥03-293-019॥</td></tr>
<tr><td>तं तु कुण्डलिनं दृष्ट्वा वर्मणा च समन्वितम्। <br>अवध्यं समरे मत्वा पर्यतप्यद्युधिष्ठिरः   ॥03-293-020॥</td></tr>
<tr><td>यदा तु कर्णो राजेन्द्र भानुमन्तं दिवाकरम्। <br>स्तौति मध्यंदिने प्राप्ते प्राञ्जलिः सलिले स्थितः   ॥03-293-021॥</td></tr>
<tr><td>तत्रैनमुपतिष्ठन्ति ब्राह्मणा धनहेतवः। <br>नादेयं तस्य तत्काले किंचिदस्ति द्विजातिषु   ॥03-293-022॥</td></tr>
<tr><td>तमिन्द्रो ब्राह्मणो भूत्वा भिक्षां देहीत्युपस्थितः। <br>स्वागतं चेति राधेयस्तमथ प्रत्यभाषत   ॥03-293-023॥</td></tr>
</table>
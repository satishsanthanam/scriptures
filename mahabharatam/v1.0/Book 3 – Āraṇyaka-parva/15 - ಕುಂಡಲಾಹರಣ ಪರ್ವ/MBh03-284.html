<table border = "1"><tr><td>Verse</td></tr>
<tr><td> जनमेजय उवाच। <br>यत्तत्तदा महाब्रह्मँल्लोमशो वाक्यमब्रवीत्। <br>इन्द्रस्य वचनादेत्य पाण्डुपुत्रं युधिष्ठिरम्   ॥03-284-001॥</td></tr>
<tr><td>यच्चापि ते भयं तीव्रं न च कीर्तयसे क्वचित्। <br>तच्चाप्यपहरिष्यामि सव्यसाचाविहागते   ॥03-284-002॥</td></tr>
<tr><td>किं नु तद्विदुषां श्रेष्ठ कर्णं प्रति महद्भयम्। <br>आसीन्न च स धर्मात्मा कथयामास कस्यचित्   ॥03-284-003॥</td></tr>
<tr><td> वैशंपायन उवाच। <br>अहं ते राजशार्दूल कथयामि कथामिमाम्। <br>पृच्छते भरतश्रेष्ठ शुश्रूषस्व गिरं मम   ॥03-284-004॥</td></tr>
<tr><td>द्वादशे समतिक्रान्ते वर्षे प्राप्ते त्रयोदशे। <br>पाण्डूनां हितकृच्छक्रः कर्णं भिक्षितुमुद्यतः   ॥03-284-005॥</td></tr>
<tr><td>अभिप्रायमथो ज्ञात्वा महेन्द्रस्य विभावसुः। <br>कुण्डलार्थे महाराज सूर्यः कर्णमुपागमत्   ॥03-284-006॥</td></tr>
<tr><td>महार्हे शयने वीरं स्पर्ध्यास्तरणसंवृते। <br>शयानमभिविश्वस्तं ब्रह्मण्यं सत्यवादिनम्   ॥03-284-007॥</td></tr>
<tr><td>स्वप्नान्ते निशि राजेन्द्र दर्शयामास रश्मिवान्। <br>कृपया परयाविष्टः पुत्रस्नेहाच्च भारत   ॥03-284-008॥</td></tr>
<tr><td>ब्राह्मणो वेदविद्भूत्वा सूर्यो योगाद्धि रूपवान्। <br>हितार्थमब्रवीत्कर्णं सान्त्वपूर्वमिदं वचः   ॥03-284-009॥</td></tr>
<tr><td>कर्ण मद्वचनं तात शृणु सत्यभृतां वर। <br>ब्रुवतोऽद्य महाबाहो सौहृदात्परमं हितम्   ॥03-284-010॥</td></tr>
<tr><td>उपायास्यति शक्रस्त्वां पाण्डवानां हितेप्सया। <br>ब्राह्मणच्छद्मना कर्ण कुण्डलापजिहीर्षया   ॥03-284-011॥</td></tr>
<tr><td>विदितं तेन शीलं ते सर्वस्य जगतस्तथा। <br>यथा त्वं भिक्षितः सद्भिर्ददास्येव न याचसे   ॥03-284-012॥</td></tr>
<tr><td>त्वं हि तात ददास्येव ब्राह्मणेभ्यः प्रयाचितः। <br>वित्तं यच्चान्यदप्याहुर्न प्रत्याख्यासि कर्हिचित्   ॥03-284-013॥</td></tr>
<tr><td>तं त्वामेवंविधं ज्ञात्वा स्वयं वै पाकशासनः। <br>आगन्ता कुण्डलार्थाय कवचं चैव भिक्षितुम्   ॥03-284-014॥</td></tr>
<tr><td>तस्मै प्रयाचमानाय न देये कुण्डले त्वया। <br>अनुनेयः परं शक्त्या श्रेय एतद्धि ते परम्   ॥03-284-015॥</td></tr>
<tr><td>कुण्डलार्थे ब्रुवंस्तात कारणैर्बहुभिस्त्वया। <br>अन्यैर्बहुविधैर्वित्तैः स निवार्यः पुनः पुनः   ॥03-284-016॥</td></tr>
<tr><td>रत्नैः स्त्रीभिस्तथा भोगैर्धनैर्बहुविधैरपि। <br>निदर्शनैश्च बहुभिः कुण्डलेप्सुः पुरंदरः   ॥03-284-017॥</td></tr>
<tr><td>यदि दास्यसि कर्ण त्वं सहजे कुण्डले शुभे। <br>आयुषः प्रक्षयं गत्वा मृत्योर्वशमुपेष्यसि   ॥03-284-018॥</td></tr>
<tr><td>कवचेन च संयुक्तः कुण्डलाभ्यां च मानद। <br>अवध्यस्त्वं रणेऽरीणामिति विद्धि वचो मम   ॥03-284-019॥</td></tr>
<tr><td>अमृतादुत्थितं ह्येतदुभयं रत्नसंभवम्। <br>तस्माद्रक्ष्यं त्वया कर्ण जीवितं चेत्प्रियं तव   ॥03-284-020॥</td></tr>
<tr><td> कर्ण उवाच। <br>को मामेवं भवान्प्राह दर्शयन्सौहृदं परम्। <br>कामया भगवन्ब्रूहि को भवान्द्विजवेषधृक्   ॥03-284-021॥</td></tr>
<tr><td> ब्राह्मण उवाच। <br>अहं तात सहस्रांशुः सौहृदात्त्वां निदर्शये। <br>कुरुष्वैतद्वचो मे त्वमेतच्छ्रेयः परं हि ते   ॥03-284-022॥</td></tr>
<tr><td> कर्ण उवाच। <br>श्रेय एव ममात्यन्तं यस्य मे गोपतिः प्रभुः। <br>प्रवक्ताद्य हितान्वेषी शृणु चेदं वचो मम   ॥03-284-023॥</td></tr>
<tr><td>प्रसादये त्वां वरदं प्रणयाच्च ब्रवीम्यहम्। <br>न निवार्यो व्रतादस्मादहं यद्यस्मि ते प्रियः   ॥03-284-024॥</td></tr>
<tr><td>व्रतं वै मम लोकोऽयं वेत्ति कृत्स्नो विभावसो। <br>यथाहं द्विजमुख्येभ्यो दद्यां प्राणानपि ध्रुवम्   ॥03-284-025॥</td></tr>
<tr><td>यद्यागच्छति शक्रो मां ब्राह्मणच्छद्मनावृतः। <br>हितार्थं पाण्डुपुत्राणां खेचरोत्तम भिक्षितुम्   ॥03-284-026॥</td></tr>
<tr><td>दास्यामि विबुधश्रेष्ठ कुण्डले वर्म चोत्तमम्। <br>न मे कीर्तिः प्रणश्येत त्रिषु लोकेषु विश्रुता   ॥03-284-027॥</td></tr>
<tr><td>मद्विधस्यायशस्यं हि न युक्तं प्राणरक्षणम्। <br>युक्तं हि यशसा युक्तं मरणं लोकसंमतम्   ॥03-284-028॥</td></tr>
<tr><td>सोऽहमिन्द्राय दास्यामि कुण्डले सह वर्मणा। <br>यदि मां बलवृत्रघ्नो भिक्षार्थमुपयास्यति   ॥03-284-029॥</td></tr>
<tr><td>हितार्थं पाण्डुपुत्राणां कुण्डले मे प्रयाचितुम्। <br>तन्मे कीर्तिकरं लोके तस्याकीर्तिर्भविष्यति   ॥03-284-030॥</td></tr>
<tr><td>वृणोमि कीर्तिं लोके हि जीवितेनापि भानुमन्। <br>कीर्तिमानश्नुते स्वर्गं हीनकीर्तिस्तु नश्यति   ॥03-284-031॥</td></tr>
<tr><td>कीर्तिर्हि पुरुषं लोके संजीवयति मातृवत्। <br>अकीर्तिर्जीवितं हन्ति जीवतोऽपि शरीरिणः   ॥03-284-032॥</td></tr>
<tr><td>अयं पुराणः श्लोको हि स्वयं गीतो विभावसो। <br>धात्रा लोकेश्वर यथा कीर्तिरायुर्नरस्य वै   ॥03-284-033॥</td></tr>
<tr><td>पुरुषस्य परे लोके कीर्तिरेव परायणम्। <br>इह लोके विशुद्धा च कीर्तिरायुर्विवर्धनी   ॥03-284-034॥</td></tr>
<tr><td>सोऽहं शरीरजे दत्त्वा कीर्तिं प्राप्स्यामि शाश्वतीम्। <br>दत्त्वा च विधिवद्दानं ब्राह्मणेभ्यो यथाविधि   ॥03-284-035॥</td></tr>
<tr><td>हुत्वा शरीरं संग्रामे कृत्वा कर्म सुदुष्करम्। <br>विजित्य वा परानाजौ यशः प्राप्स्यामि केवलम्   ॥03-284-036॥</td></tr>
<tr><td>भीतानामभयं दत्त्वा संग्रामे जीवितार्थिनाम्। <br>वृद्धान्बालान्द्विजातींश्च मोक्षयित्वा महाभयात्   ॥03-284-037॥</td></tr>
<tr><td>प्राप्स्यामि परमं लोके यशः स्वर्भानुसूदन। <br>जीवितेनापि मे रक्ष्या कीर्तिस्तद्विद्धि मे व्रतम्   ॥03-284-038॥</td></tr>
<tr><td>सोऽहं दत्त्वा मघवते भिक्षामेतामनुत्तमाम्। <br>ब्राह्मणच्छद्मिने देव लोके गन्ता परां गतिम्   ॥03-284-039॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>भवानेतादृशो लोके वेदवेदाङ्गपारगः। <br>ब्रूहि किं कुर्वतः कर्म भवेद्गतिरनुत्तमा   ॥03-178-001॥</td></tr>
<tr><td> सर्प उवाच। <br>पात्रे दत्त्वा प्रियाण्युक्त्वा सत्यमुक्त्वा च भारत। <br>अहिंसानिरतः स्वर्गं गच्छेदिति मतिर्मम   ॥03-178-002॥</td></tr>
<tr><td> युधिष्ठिर उवाच। <br>दानाद्वा सर्प सत्याद्वा किमतो गुरु दृश्यते। <br>अहिंसाप्रिययोश्चैव गुरुलाघवमुच्यताम्   ॥03-178-003॥</td></tr>
<tr><td> सर्प उवाच। <br>दाने रतत्वं सत्यं च अहिंसा प्रियमेव च। <br>एषां कार्यगरीयस्त्वाद्दृश्यते गुरुलाघवम्   ॥03-178-004॥</td></tr>
<tr><td>कस्माच्चिद्दानयोगाद्धि सत्यमेव विशिष्यते। <br>सत्यवाक्याच्च राजेन्द्र किंचिद्दानं विशिष्यते   ॥03-178-005॥</td></tr>
<tr><td>एवमेव महेष्वास प्रियवाक्यान्महीपते। <br>अहिंसा दृश्यते गुर्वी ततश्च प्रियमिष्यते   ॥03-178-006॥</td></tr>
<tr><td>एवमेतद्भवेद्राजन्कार्यापेक्षमनन्तरम्। <br>यदभिप्रेतमन्यत्ते ब्रूहि यावद्ब्रवीम्यहम्   ॥03-178-007॥</td></tr>
<tr><td> युधिष्ठिर उवाच। <br>कथं स्वर्गे गतिः सर्प कर्मणां च फलं ध्रुवम्। <br>अशरीरस्य दृश्येत विषयांश्च ब्रवीहि मे   ॥03-178-008॥</td></tr>
<tr><td> सर्प उवाच। <br>तिस्रो वै गतयो राजन्परिदृष्टाः स्वकर्मभिः। <br>मानुष्यं स्वर्गवासश्च तिर्यग्योनिश्च तत्त्रिधा   ॥03-178-009॥</td></tr>
<tr><td>तत्र वै मानुषाल्लोकाद्दानादिभिरतन्द्रितः। <br>अहिंसार्थसमायुक्तैः कारणैः स्वर्गमश्नुते   ॥03-178-010॥</td></tr>
<tr><td>विपरीतैश्च राजेन्द्र कारणैर्मानुषो भवेत्। <br>तिर्यग्योनिस्तथा तात विशेषश्चात्र वक्ष्यते   ॥03-178-011॥</td></tr>
<tr><td>कामक्रोधसमायुक्तो हिंसालोभसमन्वितः। <br>मनुष्यत्वात्परिभ्रष्टस्तिर्यग्योनौ प्रसूयते   ॥03-178-012॥</td></tr>
<tr><td>तिर्यग्योन्यां पृथग्भावो मनुष्यत्वे विधीयते। <br>गवादिभ्यस्तथाश्वेभ्यो देवत्वमपि दृश्यते   ॥03-178-013॥</td></tr>
<tr><td>सोऽयमेता गतीः सर्वा जन्तुश्चरति कार्यवान्। <br>नित्ये महति चात्मानमवस्थापयते नृप   ॥03-178-014॥</td></tr>
<tr><td>जातो जातश्च बलवान्भुङ्क्ते चात्मा स देहवान्। <br>फलार्थस्तात निष्पृक्तः प्रजालक्षणभावनः   ॥03-178-015॥</td></tr>
<tr><td> युधिष्ठिर उवाच। <br>शब्दे स्पर्शे च रूपे च तथैव रसगन्धयोः। <br>तस्याधिष्ठानमव्यग्रं ब्रूहि सर्प यथातथम्   ॥03-178-016॥</td></tr>
<tr><td>किं न गृह्णासि विषयान्युगपत्त्वं महामते। <br>एतावदुच्यतां चोक्तं सर्वं पन्नगसत्तम   ॥03-178-017॥</td></tr>
<tr><td> सर्प उवाच। <br>यदात्मद्रव्यमायुष्मन्देहसंश्रयणान्वितम्। <br>करणाधिष्ठितं भोगानुपभुङ्क्ते यथाविधि   ॥03-178-018॥</td></tr>
<tr><td>ज्ञानं चैवात्र बुद्धिश्च मनश्च भरतर्षभ। <br>तस्य भोगाधिकरणे करणानि निबोध मे   ॥03-178-019॥</td></tr>
<tr><td>मनसा तात पर्येति क्रमशो विषयानिमान्। <br>विषयायतनस्थेन भूतात्मा क्षेत्रनिःसृतः   ॥03-178-020॥</td></tr>
<tr><td>अत्र चापि नरव्याघ्र मनो जन्तोर्विधीयते। <br>तस्माद्युगपदस्यात्र ग्रहणं नोपपद्यते   ॥03-178-021॥</td></tr>
<tr><td>स आत्मा पुरुषव्याघ्र भ्रुवोरन्तरमाश्रितः। <br>द्रव्येषु सृजते बुद्धिं विविधेषु परावराम्   ॥03-178-022॥</td></tr>
<tr><td>बुद्धेरुत्तरकालं च वेदना दृश्यते बुधैः। <br>एष वै राजशार्दूल विधिः क्षेत्रज्ञभावनः   ॥03-178-023॥</td></tr>
<tr><td> युधिष्ठिर उवाच। <br>मनसश्चापि बुद्धेश्च ब्रूहि मे लक्षणं परम्। <br>एतदध्यात्मविदुषां परं कार्यं विधीयते   ॥03-178-024॥</td></tr>
<tr><td> सर्प उवाच। <br>बुद्धिरात्मानुगा तात उत्पातेन विधीयते। <br>तदाश्रिता हि संज्ञैषा विधिस्तस्यैषणे भवेत्   ॥03-178-025॥</td></tr>
<tr><td>बुद्धेर्गुणविधिर्नास्ति मनस्तु गुणवद्भवेत्। <br>बुद्धिरुत्पद्यते कार्ये मनस्तूत्पन्नमेव हि   ॥03-178-026॥</td></tr>
<tr><td>एतद्विशेषणं तात मनोबुद्ध्योर्मयेरितम्। <br>त्वमप्यत्राभिसंबुद्धः कथं वा मन्यते भवान्   ॥03-178-027॥</td></tr>
<tr><td> युधिष्ठिर उवाच। <br>अहो बुद्धिमतां श्रेष्ठ शुभा बुद्धिरियं तव। <br>विदितं वेदितव्यं ते कस्मान्मामनुपृच्छसि   ॥03-178-028॥</td></tr>
<tr><td>सर्वज्ञं त्वां कथं मोह आविशत्स्वर्गवासिनम्। <br>एवमद्भुतकर्माणमिति मे संशयो महान्   ॥03-178-029॥</td></tr>
<tr><td> सर्प उवाच। <br>सुप्रज्ञमपि चेच्छूरमृद्धिर्मोहयते नरम्। <br>वर्तमानः सुखे सर्वो नावैतीति मतिर्मम   ॥03-178-030॥</td></tr>
<tr><td>सोऽहमैश्वर्यमोहेन मदाविष्टो युधिष्ठिर। <br>पतितः प्रतिसंबुद्धस्त्वां तु संबोधयाम्यहम्   ॥03-178-031॥</td></tr>
<tr><td>कृतं कार्यं महाराज त्वया मम परंतप। <br>क्षीणः शापः सुकृच्छ्रो मे त्वया संभाष्य साधुना   ॥03-178-032॥</td></tr>
<tr><td>अहं हि दिवि दिव्येन विमानेन चरन्पुरा। <br>अभिमानेन मत्तः सन्कंचिन्नान्यमचिन्तयम्   ॥03-178-033॥</td></tr>
<tr><td>ब्रह्मर्षिदेवगन्धर्वयक्षराक्षसकिंनराः। <br>करान्मम प्रयच्छन्ति सर्वे त्रैलोक्यवासिनः   ॥03-178-034॥</td></tr>
<tr><td>चक्षुषा यं प्रपश्यामि प्राणिनं पृथिवीपते। <br>तस्य तेजो हराम्याशु तद्धि दृष्टिबलं मम   ॥03-178-035॥</td></tr>
<tr><td>ब्रह्मर्षीणां सहस्रं हि उवाह शिबिकां मम। <br>स मामपनयो राजन्भ्रंशयामास वै श्रियः   ॥03-178-036॥</td></tr>
<tr><td>तत्र ह्यगस्त्यः पादेन वहन्स्पृष्टो मया मुनिः। <br>अदृष्टेन ततोऽस्म्युक्तो ध्वंस सर्पेति वै रुषा   ॥03-178-037॥</td></tr>
<tr><td>ततस्तस्माद्विमानाग्रात्प्रच्युतश्च्युतभूषणः। <br>प्रपतन्बुबुधेऽऽत्मानं व्यालीभूतमधोमुखम्   ॥03-178-038॥</td></tr>
<tr><td>अयाचं तमहं विप्रं शापस्यान्तो भवेदिति। <br>अज्ञानात्संप्रवृत्तस्य भगवन्क्षन्तुमर्हसि   ॥03-178-039॥</td></tr>
<tr><td>ततः स मामुवाचेदं प्रपतन्तं कृपान्वितः। <br>युधिष्ठिरो धर्मराजः शापात्त्वां मोक्षयिष्यति   ॥03-178-040॥</td></tr>
<tr><td>अभिमानस्य घोरस्य बलस्य च नराधिप। <br>फले क्षीणे महाराज फलं पुण्यमवाप्स्यसि   ॥03-178-041॥</td></tr>
<tr><td>ततो मे विस्मयो जातस्तद्दृष्ट्वा तपसो बलम्। <br>ब्रह्म च ब्राह्मणत्वं च येन त्वाहमचूचुदम्   ॥03-178-042॥</td></tr>
<tr><td>सत्यं दमस्तपो योगमहिंसा दाननित्यता। <br>साधकानि सदा पुंसां न जातिर्न कुलं नृप   ॥03-178-043॥</td></tr>
<tr><td>अरिष्ट एष ते भ्राता भीमो मुक्तो महाभुजः। <br>स्वस्ति तेऽस्तु महाराज गमिष्यामि दिवं पुनः   ॥03-178-044॥</td></tr>
<tr><td> वैशंपायन उवाच। <br>इत्युक्त्वाजगरं देहं त्यक्त्वा स नहुषो नृपः। <br>दिव्यं वपुः समास्थाय गतस्त्रिदिवमेव ह   ॥03-178-045॥</td></tr>
<tr><td>युधिष्ठिरोऽपि धर्मात्मा भ्रात्रा भीमेन संगतः। <br>धौम्येन सहितः श्रीमानाश्रमं पुनरभ्यगात्   ॥03-178-046॥</td></tr>
<tr><td>ततो द्विजेभ्यः सर्वेभ्यः समेतेभ्यो यथातथम्। <br>कथयामास तत्सर्वं धर्मराजो युधिष्ठिरः   ॥03-178-047॥</td></tr>
<tr><td>तच्छ्रुत्वा ते द्विजाः सर्वे भ्रातरश्चास्य ते त्रयः। <br>आसन्सुव्रीडिता राजन्द्रौपदी च यशस्विनी   ॥03-178-048॥</td></tr>
<tr><td>ते तु सर्वे द्विजश्रेष्ठाः पाण्डवानां हितेप्सया। <br>मैवमित्यब्रुवन्भीमं गर्हयन्तोऽस्य साहसम्   ॥03-178-049॥</td></tr>
<tr><td>पाण्डवास्तु भयान्मुक्तं प्रेक्ष्य भीमं महाबलम्। <br>हर्षमाहारयां चक्रुर्विजह्रुश्च मुदा युताः   ॥03-178-050॥</td></tr>
</table>
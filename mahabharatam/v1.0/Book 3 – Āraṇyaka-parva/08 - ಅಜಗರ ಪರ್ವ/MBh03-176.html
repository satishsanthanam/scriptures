<table border = "1"><tr><td>Verse</td></tr>
<tr><td> वैशंपायन उवाच। <br>स भीमसेनस्तेजस्वी तथा सर्पवशं गतः। <br>चिन्तयामास सर्पस्य वीर्यमत्यद्भुतं महत्   ॥03-176-001॥</td></tr>
<tr><td>उवाच च महासर्पं कामया ब्रूहि पन्नग। <br>कस्त्वं भो भुजगश्रेष्ठ किं मया च करिष्यसि   ॥03-176-002॥</td></tr>
<tr><td>पाण्डवो भीमसेनोऽहं धर्मराजादनन्तरः। <br>नागायुतसमप्राणस्त्वया नीतः कथं वशम्   ॥03-176-003॥</td></tr>
<tr><td>सिंहाः केसरिणो व्याघ्रा महिषा वारणास्तथा। <br>समागताश्च बहुशो निहताश्च मया मृधे   ॥03-176-004॥</td></tr>
<tr><td>दानवाश्च पिशाचाश्च राक्षसाश्च महाबलाः। <br>भुजवेगमशक्ता मे सोढुं पन्नगसत्तम   ॥03-176-005॥</td></tr>
<tr><td>किं नु विद्याबलं किं वा वरदानमथो तव। <br>उद्योगमपि कुर्वाणो वशगोऽस्मि कृतस्त्वया   ॥03-176-006॥</td></tr>
<tr><td>असत्यो विक्रमो नॄणामिति मे निश्चिता मतिः। <br>यथेदं मे त्वया नाग बलं प्रतिहतं महत्   ॥03-176-007॥</td></tr>
<tr><td>इत्येवंवादिनं वीरं भीममक्लिष्टकारिणम्। <br>भोगेन महता सर्पः समन्तात्पर्यवेष्टयत्   ॥03-176-008॥</td></tr>
<tr><td>निगृह्य तं महाबाहुं ततः स भुजगस्तदा। <br>विमुच्यास्य भुजौ पीनाविदं वचनमब्रवीत्   ॥03-176-009॥</td></tr>
<tr><td>दिष्ट्या त्वं क्षुधितस्याद्य देवैर्भक्षो महाभुज। <br>दिष्ट्या कालस्य महतः प्रियाः प्राणा हि देहिनाम्   ॥03-176-010॥</td></tr>
<tr><td>यथा त्विदं मया प्राप्तं भुजंगत्वमरिंदम। <br>तदवश्यं मया ख्याप्यं तवाद्य शृणु सत्तम   ॥03-176-011॥</td></tr>
<tr><td>इमामवस्थां संप्राप्तो ह्यहं कोपान्मनीषिणाम्। <br>शापस्यान्तं परिप्रेप्सुः सर्पस्य कथयामि तत्   ॥03-176-012॥</td></tr>
<tr><td>नहुषो नाम राजर्षिर्व्यक्तं ते श्रोत्रमागतः। <br>तवैव पूर्वः पूर्वेषामायोर्वंशकरः सुतः   ॥03-176-013॥</td></tr>
<tr><td>सोऽहं शापादगस्त्यस्य ब्राह्मणानवमन्य च। <br>इमामवस्थामापन्नः पश्य दैवमिदं मम   ॥03-176-014॥</td></tr>
<tr><td>त्वां चेदवध्यमायान्तमतीव प्रियदर्शनम्। <br>अहमद्योपयोक्ष्यामि विधानं पश्य यादृशम्   ॥03-176-015॥</td></tr>
<tr><td>न हि मे मुच्यते कश्चित्कथंचिद्ग्रहणं गतः। <br>गजो वा महिषो वापि षष्ठे काले नरोत्तम   ॥03-176-016॥</td></tr>
<tr><td>नासि केवलसर्पेण तिर्यग्योनिषु वर्तता। <br>गृहीतः कौरवश्रेष्ठ वरदानमिदं मम   ॥03-176-017॥</td></tr>
<tr><td>पतता हि विमानाग्रान्मया शक्रासनाद्द्रुतम्। <br>कुरु शापान्तमित्युक्तो भगवान्मुनिसत्तमः   ॥03-176-018॥</td></tr>
<tr><td>स मामुवाच तेजस्वी कृपयाभिपरिप्लुतः। <br>मोक्षस्ते भविता राजन्कस्माच्चित्कालपर्ययात्   ॥03-176-019॥</td></tr>
<tr><td>ततोऽस्मि पतितो भूमौ न च मामजहात्स्मृतिः। <br>स्मार्तमस्ति पुराणं मे यथैवाधिगतं तथा   ॥03-176-020॥</td></tr>
<tr><td>यस्तु ते व्याहृतान्प्रश्नान्प्रतिब्रूयाद्विशेषवित्। <br>स त्वां मोक्षयिता शापादिति मामब्रवीदृषिः   ॥03-176-021॥</td></tr>
<tr><td>गृहीतस्य त्वया राजन्प्राणिनोऽपि बलीयसः। <br>सत्त्वभ्रंशोऽधिकस्यापि सर्वस्याशु भविष्यति   ॥03-176-022॥</td></tr>
<tr><td>इति चाप्यहमश्रौषं वचस्तेषां दयावताम्। <br>मयि संजातहार्दानामथ तेऽन्तर्हिता द्विजाः   ॥03-176-023॥</td></tr>
<tr><td>सोऽहं परमदुष्कर्मा वसामि निरयेऽशुचौ। <br>सर्पयोनिमिमां प्राप्य कालाकाङ्क्षी महाद्युते   ॥03-176-024॥</td></tr>
<tr><td>तमुवाच महाबाहुर्भीमसेनो भुजंगमम्। <br>न ते कुप्ये महासर्प न चात्मानं विगर्हये   ॥03-176-025॥</td></tr>
<tr><td>यस्मादभावी भावी वा मनुष्यः सुखदुःखयोः। <br>आगमे यदि वापाये न तत्र ग्लपयेन्मनः   ॥03-176-026॥</td></tr>
<tr><td>दैवं पुरुषकारेण को निवर्तितुमर्हति। <br>दैवमेव परं मन्ये पुरुषार्थो निरर्थकः   ॥03-176-027॥</td></tr>
<tr><td>पश्य दैवोपघाताद्धि भुजवीर्यव्यपाश्रयम्। <br>इमामवस्थां संप्राप्तमनिमित्तमिहाद्य माम्   ॥03-176-028॥</td></tr>
<tr><td>किं तु नाद्यानुशोचामि तथात्मानं विनाशितम्। <br>यथा तु विपिने न्यस्तान्भ्रातॄन्राज्यपरिच्युतान्   ॥03-176-029॥</td></tr>
<tr><td>हिमवांश्च सुदुर्गोऽयं यक्षराक्षससंकुलः। <br>मां च ते समुदीक्षन्तः प्रपतिष्यन्ति विह्वलाः   ॥03-176-030॥</td></tr>
<tr><td>विनष्टमथ वा श्रुत्वा भविष्यन्ति निरुद्यमाः। <br>धर्मशीला मया ते हि बाध्यन्ते राज्यगृद्धिना   ॥03-176-031॥</td></tr>
<tr><td>अथ वा नार्जुनो धीमान्विषादमुपयास्यति। <br>सर्वास्त्रविदनाधृष्यो देवगन्धर्वराक्षसैः   ॥03-176-032॥</td></tr>
<tr><td>समर्थः स महाबाहुरेकाह्ना सुमहाबलः। <br>देवराजमपि स्थानात्प्रच्यावयितुमोजसा   ॥03-176-033॥</td></tr>
<tr><td>किं पुनर्धृतराष्ट्रस्य पुत्रं दुर्द्यूतदेविनम्। <br>विद्विष्टं सर्वलोकस्य दम्भलोभपरायणम्   ॥03-176-034॥</td></tr>
<tr><td>मातरं चैव शोचामि कृपणां पुत्रगृद्धिनीम्। <br>यास्माकं नित्यमाशास्ते महत्त्वमधिकं परैः   ॥03-176-035॥</td></tr>
<tr><td>कथं नु तस्यानाथाया मद्विनाशाद्भुजंगम। <br>अफलास्ते भविष्यन्ति मयि सर्वे मनोरथाः   ॥03-176-036॥</td></tr>
<tr><td>नकुलः सहदेवश्च यमजौ गुरुवर्तिनौ। <br>मद्बाहुबलसंस्तब्धौ नित्यं पुरुषमानिनौ   ॥03-176-037॥</td></tr>
<tr><td>निरुत्साहौ भविष्येते भ्रष्टवीर्यपराक्रमौ। <br>मद्विनाशात्परिद्यूनाविति मे वर्तते मतिः   ॥03-176-038॥</td></tr>
<tr><td>एवंविधं बहु तदा विललाप वृकोदरः। <br>भुजंगभोगसंरुद्धो नाशकच्च विचेष्टितुम्   ॥03-176-039॥</td></tr>
<tr><td>युधिष्ठिरस्तु कौन्तेय बभूवास्वस्थचेतनः। <br>अनिष्टदर्शनान्घोरानुत्पातान्परिचिन्तयन्   ॥03-176-040॥</td></tr>
<tr><td>दारुणं ह्यशिवं नादं शिवा दक्षिणतः स्थिता। <br>दीप्तायां दिशि वित्रस्ता रौति तस्याश्रमस्य ह   ॥03-176-041॥</td></tr>
<tr><td>एकपक्षाक्षिचरणा वर्तिका घोरदर्शना। <br>रुधिरं वमन्ती ददृशे प्रत्यादित्यमपस्वरा   ॥03-176-042॥</td></tr>
<tr><td>प्रववावनिलो रूक्षश्चण्डः शर्करकर्षणः। <br>अपसव्यानि सर्वाणि मृगपक्षिरुतानि च   ॥03-176-043॥</td></tr>
<tr><td>पृष्ठतो वायसः कृष्णो याहि याहीति वाशति। <br>मुहुर्मुहुः प्रस्फुरति दक्षिणोऽस्य भुजस्तथा   ॥03-176-044॥</td></tr>
<tr><td>हृदयं चरणश्चापि वामोऽस्य परिवर्तते। <br>सव्यस्याक्ष्णो विकारश्चाप्यनिष्टः समपद्यत   ॥03-176-045॥</td></tr>
<tr><td>स धर्मराजो मेधावी शङ्कमानो महद्भयम्। <br>द्रौपदीं परिपप्रच्छ क्व भीम इति भारत   ॥03-176-046॥</td></tr>
<tr><td>शशंस तस्मै पाञ्चाली चिरयातं वृकोदरम्। <br>स प्रतस्थे महाबाहुर्धौम्येन सहितो नृपः   ॥03-176-047॥</td></tr>
<tr><td>द्रौपद्या रक्षणं कार्यमित्युवाच धनंजयम्। <br>नकुलं सहदेवं च व्यादिदेश द्विजान्प्रति   ॥03-176-048॥</td></tr>
<tr><td>स तस्य पदमुन्नीय तस्मादेवाश्रमात्प्रभुः। <br>ददर्श पृथिवीं चिह्नैर्भीमस्य परिचिह्निताम्   ॥03-176-049॥</td></tr>
<tr><td>धावतस्तस्य वीरस्य मृगार्थे वातरंहसः। <br>ऊरुवातविनिर्भग्नान्द्रुमान्व्यावर्जितान्पथि   ॥03-176-050॥</td></tr>
<tr><td>स गत्वा तैस्तदा चिह्नैर्ददर्श गिरिगह्वरे। <br>गृहीतं भुजगेन्द्रेण निश्चेष्टमनुजं तथा   ॥03-176-051॥</td></tr>
</table>
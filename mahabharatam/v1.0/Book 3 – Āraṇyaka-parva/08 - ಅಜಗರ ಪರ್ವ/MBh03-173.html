<table border = "1"><tr><td>Verse</td></tr>
<tr><td> जनमेजय उवाच। <br>तस्मिन्कृतास्त्रे रथिनां प्रधाने; प्रत्यागते भवनाद्वृत्रहन्तुः। <br>अतः परं किमकुर्वन्त पार्थाः; समेत्य शूरेण धनंजयेन   ॥03-173-001॥</td></tr>
<tr><td> वैशंपायन उवाच। <br>वनेषु तेष्वेव तु ते नरेन्द्राः; सहार्जुनेनेन्द्रसमेन वीराः। <br>तस्मिंश्च शैलप्रवरे सुरम्ये; धनेश्वराक्रीडगता विजह्रुः   ॥03-173-002॥</td></tr>
<tr><td>वेश्मानि तान्यप्रतिमानि पश्य;न्क्रीडाश्च नानाद्रुमसंनिकर्षाः। <br>चचार धन्वी बहुधा नरेन्द्रः; सोऽस्त्रेषु यत्तः सततं किरीटी   ॥03-173-003॥</td></tr>
<tr><td>अवाप्य वासं नरदेवपुत्राः; प्रसादजं वैश्रवणस्य राज्ञः। <br>न प्राणिनां ते स्पृहयन्ति राज;ञ्शिवश्च कालः स बभूव तेषाम्   ॥03-173-004॥</td></tr>
<tr><td>समेत्य पार्थेन यथैकरात्र;मूषुः समास्तत्र तदा चतस्रः। <br>पूर्वाश्च षट्ता दश पाण्डवानां; शिवा बभूवुर्वसतां वनेषु   ॥03-173-005॥</td></tr>
<tr><td>ततोऽब्रवीद्वायुसुतस्तरस्वी; जिष्णुश्च राजानमुपोपविश्य। <br>यमौ च वीरौ सुरराजकल्पा;वेकान्तमास्थाय हितं प्रियं च   ॥03-173-006॥</td></tr>
<tr><td>तव प्रतिज्ञां कुरुराज सत्यां; चिकीर्षमाणास्त्वदनु प्रियं च। <br>ततोऽनुगच्छाम वनान्यपास्य; सुयोधनं सानुचरं निहन्तुम्   ॥03-173-007॥</td></tr>
<tr><td>एकादशं वर्षमिदं वसामः; सुयोधनेनात्तसुखाः सुखार्हाः। <br>तं वञ्चयित्वाधमबुद्धिशील;मज्ञातवासं सुखमाप्नुयामः   ॥03-173-008॥</td></tr>
<tr><td>तवाज्ञया पार्थिव निर्विशङ्का; विहाय मानं विचरन्वनानि। <br>समीपवासेन विलोभितास्ते; ज्ञास्यन्ति नास्मानपकृष्टदेशान्   ॥03-173-009॥</td></tr>
<tr><td>संवत्सरं तं तु विहृत्य गूढं; नराधमं तं सुखमुद्धरेम। <br>निर्यात्य वैरं सफलं सपुष्पं; तस्मै नरेन्द्राधमपूरुषाय   ॥03-173-010॥</td></tr>
<tr><td>सुयोधनायानुचरैर्वृताय; ततो महीमाहर धर्मराज। <br>स्वर्गोपमं शैलमिमं चरद्भिः; शक्यो विहन्तुं नरदेव शोकः   ॥03-173-011॥</td></tr>
<tr><td>कीर्तिश्च ते भारत पुण्यगन्धा; नश्येत लोकेषु चराचरेषु। <br>तत्प्राप्य राज्यं कुरुपुंगवानां; शक्यं महत्प्राप्तमथ क्रियाश्च   ॥03-173-012॥</td></tr>
<tr><td>इदं तु शक्यं सततं नरेन्द्र; प्राप्तुं त्वया यल्लभसे कुबेरात्। <br>कुरुष्व बुद्धिं द्विषतां वधाय; कृतागसां भारत निग्रहे च   ॥03-173-013॥</td></tr>
<tr><td>तेजस्तवोग्रं न सहेत राज;न्समेत्य साक्षादपि वज्रपाणिः। <br>न हि व्यथां जातु करिष्यतस्तौ; समेत्य देवैरपि धर्मराज   ॥03-173-014॥</td></tr>
<tr><td>त्वदर्थसिद्ध्यर्थमभिप्रवृत्तौ; सुपर्णकेतुश्च शिनेश्च नप्ता। <br>यथैव कृष्णोऽप्रतिमो बलेन; तथैव राजन्स शिनिप्रवीरः   ॥03-173-015॥</td></tr>
<tr><td>तवार्थसिद्ध्यर्थमभिप्रवृत्तौ; यथैव कृष्णः सह यादवैस्तैः। <br>तथैव चावां नरदेववर्य; यमौ च वीरौ कृतिनौ प्रयोगे। <br>त्वदर्थयोगप्रभवप्रधानाः; समं करिष्याम परान्समेत्य   ॥03-173-016॥</td></tr>
<tr><td>ततस्तदाज्ञाय मतं महात्मा; तेषां स धर्मस्य सुतो वरिष्ठः। <br>प्रदक्षिणं वैश्रवणाधिवासं; चकार धर्मार्थविदुत्तमौजः   ॥03-173-017॥</td></tr>
<tr><td>आमन्त्र्य वेश्मानि नदीः सरांसि; सर्वाणि रक्षांसि च धर्मराजः। <br>यथागतं मार्गमवेक्षमाणः; पुनर्गिरिं चैव निरीक्षमाणः   ॥03-173-018॥</td></tr>
<tr><td>समाप्तकर्मा सहितः सुहृद्भि;र्जित्वा सपत्नान्प्रतिलभ्य राज्यम्। <br>शैलेन्द्र भूयस्तपसे धृतात्मा; द्रष्टा तवास्मीति मतिं चकार   ॥03-173-019॥</td></tr>
<tr><td>वृतः स सर्वैरनुजैर्द्विजैश्च; तेनैव मार्गेण पतिः कुरूणाम्। <br>उवाह चैनान्सगणांस्तथैव; घटोत्कचः पर्वतनिर्झरेषु   ॥03-173-020॥</td></tr>
<tr><td>तान्प्रस्थितान्प्रीतिमना महर्षिः; पितेव पुत्राननुशिष्य सर्वान्। <br>स लोमशः प्रीतमना जगाम; दिवौकसां पुण्यतमं निवासम्   ॥03-173-021॥</td></tr>
<tr><td>तेनानुशिष्टार्ष्टिषेणेन चैव; तीर्थानि रम्याणि तपोवनानि। <br>महान्ति चान्यानि सरांसि पार्थाः; संपश्यमानाः प्रययुर्नराग्र्याः   ॥03-173-022॥</td></tr>
</table>
<table border = "1"><tr><td>Verse</td></tr>
<tr><td> जनमेजय उवाच। <br>कथं नागायुतप्राणो भीमसेनो महाबलः। <br>भयमाहारयत्तीव्रं तस्मादजगरान्मुने   ॥03-175-001॥</td></tr>
<tr><td>पौलस्त्यं योऽऽह्वयद्युद्धे धनदं बलदर्पितः। <br>नलिन्यां कदनं कृत्वा वराणां यक्षरक्षसाम्   ॥03-175-002॥</td></tr>
<tr><td>तं शंससि भयाविष्टमापन्नमरिकर्षणम्। <br>एतदिच्छाम्यहं श्रोतुं परं कौतूहलं हि मे   ॥03-175-003॥</td></tr>
<tr><td> वैशंपायन उवाच। <br>बह्वाश्चर्ये वने तेषां वसतामुग्रधन्विनाम्। <br>प्राप्तानामाश्रमाद्राजन्राजर्षेर्वृषपर्वणः   ॥03-175-004॥</td></tr>
<tr><td>यदृच्छया धनुष्पाणिर्बद्धखड्गो वृकोदरः। <br>ददर्श तद्वनं रम्यं देवगन्धर्वसेवितम्   ॥03-175-005॥</td></tr>
<tr><td>स ददर्श शुभान्देशान्गिरेर्हिमवतस्तदा। <br>देवर्षिसिद्धचरितानप्सरोगणसेवितान्   ॥03-175-006॥</td></tr>
<tr><td>चकोरैश्चक्रवाकैश्च पक्षिभिर्जीवजीवकैः। <br>कोकिलैर्भृङ्गराजैश्च तत्र तत्र विनादितान्   ॥03-175-007॥</td></tr>
<tr><td>नित्यपुष्पफलैर्वृक्षैर्हिमसंस्पर्शकोमलैः। <br>उपेतान्बहुलच्छायैर्मनोनयननन्दनैः   ॥03-175-008॥</td></tr>
<tr><td>स संपश्यन्गिरिनदीर्वैडूर्यमणिसंनिभैः। <br>सलिलैर्हिमसंस्पर्शैर्हंसकारण्डवायुतैः   ॥03-175-009॥</td></tr>
<tr><td>वनानि देवदारूणां मेघानामिव वागुराः। <br>हरिचन्दनमिश्राणि तुङ्गकालीयकान्यपि   ॥03-175-010॥</td></tr>
<tr><td>मृगयां परिधावन्स समेषु मरुधन्वसु। <br>विध्यन्मृगाञ्शरैः शुद्धैश्चचार सुमहाबलः   ॥03-175-011॥</td></tr>
<tr><td>स ददर्श महाकायं भुजङ्गं लोमहर्षणम्। <br>गिरिदुर्गे समापन्नं कायेनावृत्य कन्दरम्   ॥03-175-012॥</td></tr>
<tr><td>पर्वताभोगवर्ष्माणं भोगैश्चन्द्रार्कमण्डलैः। <br>चित्राङ्गमजिनैश्चित्रैर्हरिद्रासदृशच्छविम्   ॥03-175-013॥</td></tr>
<tr><td>गुहाकारेण वक्त्रेण चतुर्दंष्ट्रेण राजता। <br>दीप्ताक्षेणातिताम्रेण लिहन्तं सृक्किणी मुहुः   ॥03-175-014॥</td></tr>
<tr><td>त्रासनं सर्वभूतानां कालान्तकयमोपमम्। <br>निःश्वासक्ष्वेडनादेन भर्त्सयन्तमिव स्थितम्   ॥03-175-015॥</td></tr>
<tr><td>स भीमं सहसाभ्येत्य पृदाकुः क्षुधितो भृशम्। <br>जग्राहाजगरो ग्राहो भुजयोरुभयोर्बलात्   ॥03-175-016॥</td></tr>
<tr><td>तेन संस्पृष्टमात्रस्य भीमसेनस्य वै तदा। <br>संज्ञा मुमोह सहसा वरदानेन तस्य ह   ॥03-175-017॥</td></tr>
<tr><td>दश नागसहस्राणि धारयन्ति हि यद्बलम्। <br>तद्बलं भीमसेनस्य भुजयोरसमं परैः   ॥03-175-018॥</td></tr>
<tr><td>स तेजस्वी तथा तेन भुजगेन वशीकृतः। <br>विस्फुरञ्शनकैर्भीमो न शशाक विचेष्टितुम्   ॥03-175-019॥</td></tr>
<tr><td>नागायुतसमप्राणः सिंहस्कन्धो महाभुजः। <br>गृहीतो व्यजहात्सत्त्वं वरदानेन मोहितः   ॥03-175-020॥</td></tr>
<tr><td>स हि प्रयत्नमकरोत्तीव्रमात्मविमोक्षणे। <br>न चैनमशकद्वीरः कथंचित्प्रतिबाधितुम्   ॥03-175-021॥</td></tr>
</table>
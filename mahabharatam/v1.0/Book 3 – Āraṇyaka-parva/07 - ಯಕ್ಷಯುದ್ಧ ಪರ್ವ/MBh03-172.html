<table border = "1"><tr><td>Verse</td></tr>
<tr><td> वैशंपायन उवाच। <br>तस्यां रजन्यां व्युष्टायां धर्मराजो युधिष्ठिरः। <br>उत्थायावश्यकार्याणि कृतवान्भ्रतृभिः सह   ॥03-172-001॥</td></tr>
<tr><td>ततः संचोदयामास सोऽर्जुनं भ्रातृनन्दनम्। <br>दर्शयास्त्राणि कौन्तेय यैर्जिता दानवास्त्वया   ॥03-172-002॥</td></tr>
<tr><td>ततो धनंजयो राजन्देवैर्दत्तानि पाण्डवः। <br>अस्त्राणि तानि दिव्यानि दर्शयामास भारत   ॥03-172-003॥</td></tr>
<tr><td>यथान्यायं महातेजाः शौचं परममास्थितः। <br>गिरिकूबरं पादपाङ्गं शुभवेणु त्रिवेणुकम्। <br>पार्थिवं रथमास्थाय शोभमानो धनंजयः   ॥03-172-004॥</td></tr>
<tr><td>ततः सुदंशितस्तेन कवचेन सुवर्चसा। <br>धनुरादाय गाण्डीवं देवदत्तं च वारिजम्   ॥03-172-005॥</td></tr>
<tr><td>शोशुभ्यमानः कौन्तेय आनुपूर्व्यान्महाभुजः। <br>अस्त्राणि तानि दिव्यानि दर्शनायोपचक्रमे   ॥03-172-006॥</td></tr>
<tr><td>अथ प्रयोक्ष्यमाणेन दिव्यान्यस्त्राणि तेन वै। <br>समाक्रान्ता मही पद्भ्यां समकम्पत सद्रुमा   ॥03-172-007॥</td></tr>
<tr><td>क्षुभिताः सरितश्चैव तथैव च महोदधिः। <br>शैलाश्चापि व्यशीर्यन्त न ववौ च समीरणः   ॥03-172-008॥</td></tr>
<tr><td>न बभासे सहस्रांशुर्न जज्वाल च पावकः। <br>न वेदाः प्रतिभान्ति स्म द्विजातीनां कथंचन   ॥03-172-009॥</td></tr>
<tr><td>अन्तर्भूमिगता ये च प्राणिनो जनमेजय। <br>पीड्यमानाः समुत्थाय पाण्डवं पर्यवारयन्   ॥03-172-010॥</td></tr>
<tr><td>वेपमानाः प्राञ्जलयस्ते सर्वे पिहिताननाः। <br>दह्यमानास्तदास्त्रैस्तैर्याचन्ति स्म धनंजयम्   ॥03-172-011॥</td></tr>
<tr><td>ततो ब्रह्मर्षयश्चैव सिद्धाश्चैव सुरर्षयः। <br>जङ्गमानि च भूतानि सर्वाण्येवावतस्थिरे   ॥03-172-012॥</td></tr>
<tr><td>राजर्षयश्च प्रवरास्तथैव च दिवौकसः। <br>यक्षराक्षसगन्धर्वास्तथैव च पतत्रिणः   ॥03-172-013॥</td></tr>
<tr><td>ततः पितामहश्चैव लोकपालाश्च सर्वशः। <br>भगवांश्च महादेवः सगणोऽभ्याययौ तदा   ॥03-172-014॥</td></tr>
<tr><td>ततो वायुर्महाराज दिव्यैर्माल्यैः सुगन्धिभिः। <br>अभितः पाण्डवांश्चित्रैरवचक्रे समन्ततः   ॥03-172-015॥</td></tr>
<tr><td>जगुश्च गाथा विविधा गन्धर्वाः सुरचोदिताः। <br>ननृतुः संघशश्चैव राजन्नप्सरसां गणाः   ॥03-172-016॥</td></tr>
<tr><td>तस्मिंस्तु तुमुले काले नारदः सुरचोदितः। <br>आगम्याह वचः पार्थं श्रवणीयमिदं नृप   ॥03-172-017॥</td></tr>
<tr><td>अर्जुनार्जुन मा युङ्क्ष्व दिव्यान्यस्त्राणि भारत। <br>नैतानि निरधिष्ठाने प्रयुज्यन्ते कदाचन   ॥03-172-018॥</td></tr>
<tr><td>अधिष्ठाने न वानार्तः प्रयुञ्जीत कदाचन। <br>प्रयोगे सुमहान्दोषो ह्यस्त्राणां कुरुनन्दन   ॥03-172-019॥</td></tr>
<tr><td>एतानि रक्ष्यमाणानि धनंजय यथागमम्। <br>बलवन्ति सुखार्हाणि भविष्यन्ति न संशयः   ॥03-172-020॥</td></tr>
<tr><td>अरक्ष्यमाणान्येतानि त्रैलोक्यस्यापि पाण्डव। <br>भवन्ति स्म विनाशाय मैवं भूयः कृथाः क्वचित्   ॥03-172-021॥</td></tr>
<tr><td>अजातशत्रो त्वं चैव द्रक्ष्यसे तानि संयुगे। <br>योज्यमानानि पार्थेन द्विषतामवमर्दने   ॥03-172-022॥</td></tr>
<tr><td>निवार्याथ ततः पार्थं सर्वे देवा यथागतम्। <br>जग्मुरन्ये च ये तत्र समाजग्मुर्नरर्षभ   ॥03-172-023॥</td></tr>
<tr><td>तेषु सर्वेषु कौरव्य प्रतियातेषु पाण्डवाः। <br>तस्मिन्नेव वने हृष्टास्त ऊषुः सह कृष्णया   ॥03-172-024॥</td></tr>
</table>
<table border = "1"><tr><td>Verse</td></tr>
<tr><td> वैश्रवण उवाच। <br>युधिष्ठिर धृतिर्दाक्ष्यं देशकालौ पराक्रमः। <br>लोकतन्त्रविधानानामेष पञ्चविधो विधिः   ॥03-159-001॥</td></tr>
<tr><td>धृतिमन्तश्च दक्षाश्च स्वे स्वे कर्मणि भारत। <br>पराक्रमविधानज्ञा नराः कृतयुगेऽभवन्   ॥03-159-002॥</td></tr>
<tr><td>धृतिमान्देशकालज्ञः सर्वधर्मविधानवित्। <br>क्षत्रियः क्षत्रियश्रेष्ठ पृथिवीमनुशास्ति वै   ॥03-159-003॥</td></tr>
<tr><td>य एवं वर्तते पार्थ पुरुषः सर्वकर्मसु। <br>स लोके लभते वीर यशः प्रेत्य च सद्गतिम्   ॥03-159-004॥</td></tr>
<tr><td>देशकालान्तरप्रेप्सुः कृत्वा शक्रः पराक्रमम्। <br>संप्राप्तस्त्रिदिवे राज्यं वृत्रहा वसुभिः सह   ॥03-159-005॥</td></tr>
<tr><td>पापात्मा पापबुद्धिर्यः पापमेवानुवर्तते। <br>कर्मणामविभागज्ञः प्रेत्य चेह च नश्यति   ॥03-159-006॥</td></tr>
<tr><td>अकालज्ञः सुदुर्मेधाः कार्याणामविशेषवित्। <br>वृथाचारसमारम्भः प्रेत्य चेह च नश्यति   ॥03-159-007॥</td></tr>
<tr><td>साहसे वर्तमानानां निकृतीनां दुरात्मनाम्। <br>सर्वसामर्थ्यलिप्सूनां पापो भवति निश्चयः   ॥03-159-008॥</td></tr>
<tr><td>अधर्मज्ञोऽवलिप्तश्च बालबुद्धिरमर्षणः। <br>निर्भयो भीमसेनोऽयं तं शाधि पुरुषर्षभ   ॥03-159-009॥</td></tr>
<tr><td>आर्ष्टिषेणस्य राजर्षेः प्राप्य भूयस्त्वमाश्रमम्। <br>तामिस्रं प्रथमं पक्षं वीतशोकभयो वस   ॥03-159-010॥</td></tr>
<tr><td>अलकाः सह गन्धर्वैर्यक्षैश्च सह राक्षसैः। <br>मन्नियुक्ता मनुष्येन्द्र सर्वे च गिरिवासिनः। <br>रक्षन्तु त्वा महाबाहो सहितं द्विजसत्तमैः   ॥03-159-011॥</td></tr>
<tr><td>साहसेषु च संतिष्ठन्निह शैले वृकोदरः। <br>वार्यतां साध्वयं राजंस्त्वया धर्मभृतां वर   ॥03-159-012॥</td></tr>
<tr><td>इतः परं च राजेन्द्र द्रक्ष्यन्ति वनगोचराः। <br>उपस्थास्यन्ति च सदा रक्षिष्यन्ति च सर्वशः   ॥03-159-013॥</td></tr>
<tr><td>तथैव चान्नपानानि स्वादूनि च बहूनि च। <br>उपस्थास्यन्ति वो गृह्य मत्प्रेष्याः पुरुषर्षभ   ॥03-159-014॥</td></tr>
<tr><td>यथा जिष्णुर्महेन्द्रस्य यथा वायोर्वृकोदरः। <br>धर्मस्य त्वं यथा तात योगोत्पन्नो निजः सुतः   ॥03-159-015॥</td></tr>
<tr><td>आत्मजावात्मसंपन्नौ यमौ चोभौ यथाश्विनोः। <br>रक्ष्यास्तद्वन्ममापीह यूयं सर्वे युधिष्ठिर   ॥03-159-016॥</td></tr>
<tr><td>अर्थतत्त्वविभागज्ञः सर्वधर्मविशेषवित्। <br>भीमसेनादवरजः फल्गुनः कुशली दिवि   ॥03-159-017॥</td></tr>
<tr><td>याः काश्चन मता लोकेष्वग्र्याः परमसंपदः। <br>जन्मप्रभृति ताः सर्वाः स्थितास्तात धनंजये   ॥03-159-018॥</td></tr>
<tr><td>दमो दानं बलं बुद्धिर्ह्रीर्धृतिस्तेज उत्तमम्। <br>एतान्यपि महासत्त्वे स्थितान्यमिततेजसि   ॥03-159-019॥</td></tr>
<tr><td>न मोहात्कुरुते जिष्णुः कर्म पाण्डव गर्हितम्। <br>न पार्थस्य मृषोक्तानि कथयन्ति नरा नृषु   ॥03-159-020॥</td></tr>
<tr><td>स देवपितृगन्धर्वैः कुरूणां कीर्तिवर्धनः। <br>मानितः कुरुतेऽस्त्राणि शक्रसद्मनि भारत   ॥03-159-021॥</td></tr>
<tr><td>योऽसौ सर्वान्महीपालान्धर्मेण वशमानयत्। <br>स शंतनुर्महातेजाः पितुस्तव पितामहः। <br>प्रीयते पार्थ पार्थेन दिवि गाण्डीवधन्वना   ॥03-159-022॥</td></tr>
<tr><td>सम्यक्चासौ महावीर्यः कुलधुर्य इव स्थितः। <br>पितॄन्देवांस्तथा विप्रान्पूजयित्वा महायशाः। <br>सप्त मुख्यान्महामेधानाहरद्यमुनां प्रति   ॥03-159-023॥</td></tr>
<tr><td>अधिराजः स राजंस्त्वां शंतनुः प्रपितामहः। <br>स्वर्गजिच्छक्रलोकस्थः कुशलं परिपृच्छति   ॥03-159-024॥</td></tr>
<tr><td> वैशंपायन उवाच। <br>ततः शक्तिं गदां खड्गं धनुश्च भरतर्षभ। <br>प्राध्वं कृत्वा नमश्चक्रे कुबेराय वृकोदरः   ॥03-159-025॥</td></tr>
<tr><td>ततोऽब्रवीद्धनाध्यक्षः शरण्यः शरणागतम्। <br>मानहा भव शत्रूणां सुहृदां नन्दिवर्धनः   ॥03-159-026॥</td></tr>
<tr><td>स्वेषु वेश्मसु रम्येषु वसतामित्रतापनाः। <br>कामानुपहरिष्यन्ति यक्षा वो भरतर्षभाः   ॥03-159-027॥</td></tr>
<tr><td>शीघ्रमेव गुडाकेशः कृतास्त्रः पुरुषर्षभः। <br>साक्षान्मघवता सृष्टः संप्राप्स्यति धनंजयः   ॥03-159-028॥</td></tr>
<tr><td>एवमुत्तमकर्माणमनुशिष्य युधिष्ठिरम्। <br>अस्तं गिरिवरश्रेष्ठं प्रययौ गुह्यकाधिपः   ॥03-159-029॥</td></tr>
<tr><td>तं परिस्तोमसंकीर्णैर्नानारत्नविभूषितैः। <br>यानैरनुययुर्यक्षा राक्षसाश्च सहस्रशः   ॥03-159-030॥</td></tr>
<tr><td>पक्षिणामिव निर्घोषः कुबेरसदनं प्रति। <br>बभूव परमाश्वानामैरावतपथे यताम्   ॥03-159-031॥</td></tr>
<tr><td>ते जग्मुस्तूर्णमाकाशं धनाधिपतिवाजिनः। <br>प्रकर्षन्त इवाभ्राणि पिबन्त इव मारुतम्   ॥03-159-032॥</td></tr>
<tr><td>ततस्तानि शरीराणि गतसत्त्वानि रक्षसाम्। <br>अपाकृष्यन्त शैलाग्राद्धनाधिपतिशासनात्   ॥03-159-033॥</td></tr>
<tr><td>तेषां हि शापकालोऽसौ कृतोऽगस्त्येन धीमता। <br>समरे निहतास्तस्मात्सर्वे मणिमता सह   ॥03-159-034॥</td></tr>
<tr><td>पाण्डवास्तु महात्मानस्तेषु वेश्मसु तां क्षपाम्। <br>सुखमूषुर्गतोद्वेगाः पूजिताः सर्वराक्षसैः   ॥03-159-035॥</td></tr>
</table>
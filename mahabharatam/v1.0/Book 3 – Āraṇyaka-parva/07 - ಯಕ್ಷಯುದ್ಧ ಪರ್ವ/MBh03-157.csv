Verse
 जनमेजय उवाच। <br>पाण्डोः पुत्रा महात्मानः सर्वे दिव्यपराक्रमाः। <br>कियन्तं कालमवसन्पर्वते गन्धमादने   ॥03-157-001॥
कानि चाभ्यवहार्याणि तत्र तेषां महात्मनाम्। <br>वसतां लोकवीराणामासंस्तद्ब्रूहि सत्तम   ॥03-157-002॥
विस्तरेण च मे शंस भीमसेनपराक्रमम्। <br>यद्यच्चक्रे महाबाहुस्तस्मिन्हैमवते गिरौ। <br>न खल्वासीत्पुनर्युद्धं तस्य यक्षैर्द्विजोत्तम   ॥03-157-003॥
कच्चित्समागमस्तेषामासीद्वैश्रवणेन च। <br>तत्र ह्यायाति धनद आर्ष्टिषेणो यथाब्रवीत्   ॥03-157-004॥
एतदिच्छाम्यहं श्रोतुं विस्तरेण तपोधन। <br>न हि मे शृण्वतस्तृप्तिरस्ति तेषां विचेष्टितम्   ॥03-157-005॥
 वैशंपायन उवाच। <br>एतदात्महितं श्रुत्वा तस्याप्रतिमतेजसः। <br>शासनं सततं चक्रुस्तथैव भरतर्षभाः   ॥03-157-006॥
भुञ्जाना मुनिभोज्यानि रसवन्ति फलानि च। <br>शुद्धबाणहतानां च मृगाणां पिशितान्यपि   ॥03-157-007॥
मेध्यानि हिमवत्पृष्ठे मधूनि विविधानि च। <br>एवं ते न्यवसंस्तत्र पाण्डवा भरतर्षभाः   ॥03-157-008॥
तथा निवसतां तेषां पञ्चमं वर्षमभ्यगात्। <br>शृण्वतां लोमशोक्तानि वाक्यानि विविधानि च   ॥03-157-009॥
कृत्यकाल उपस्थास्य इति चोक्त्वा घटोत्कचः। <br>राक्षसैः सहितः सर्वैः पूर्वमेव गतः प्रभो   ॥03-157-010॥
आर्ष्टिषेणाश्रमे तेषां वसतां वै महात्मनाम्। <br>अगच्छन्बहवो मासाः पश्यतां महदद्भुतम्   ॥03-157-011॥
तैस्तत्र रममाणैश्च विहरद्भिश्च पाण्डवैः। <br>प्रीतिमन्तो महाभागा मुनयश्चारणास्तथा   ॥03-157-012॥
आजग्मुः पाण्डवान्द्रष्टुं सिद्धात्मानो यतव्रताः। <br>तैस्तैः सह कथाश्चक्रुर्दिव्या भरतसत्तमाः   ॥03-157-013॥
ततः कतिपयाहस्य महाह्रदनिवासिनम्। <br>ऋद्धिमन्तं महानागं सुपर्णः सहसाहरत्   ॥03-157-014॥
प्राकम्पत महाशैलः प्रामृद्यन्त महाद्रुमाः। <br>ददृशुः सर्वभूतानि पाण्डवाश्च तदद्भुतम्   ॥03-157-015॥
ततः शैलोत्तमस्याग्रात्पाण्डवान्प्रति मारुतः। <br>अवहत्सर्वमाल्यानि गन्धवन्ति शुभानि च   ॥03-157-016॥
तत्र पुष्पाणि दिव्यानि सुहृद्भिः सह पाण्डवाः। <br>ददृशुः पञ्च वर्णानि द्रौपदी च यशस्विनी   ॥03-157-017॥
भीमसेनं ततः कृष्णा काले वचनमब्रवीत्। <br>विविक्ते पर्वतोद्देशे सुखासीनं महाभुजम्   ॥03-157-018॥
सुपर्णानिलवेगेन श्वसनेन महाबलात्। <br>पञ्चवर्णानि पात्यन्ते पुष्पाणि भरतर्षभ। <br>प्रत्यक्षं सर्वभूतानां नदीमश्वरथां प्रति   ॥03-157-019॥
खाण्डवे सत्यसंधेन भ्रात्रा तव नरेश्वर। <br>गन्धर्वोरगरक्षांसि वासवश्च निवारितः। <br>हता मायाविनश्चोग्रा धनुः प्राप्तं च गाण्डिवम्   ॥03-157-020॥
तवापि सुमहत्तेजो महद्बाहुबलं च ते। <br>अविषह्यमनाधृष्यं शतक्रतुबलोपमम्   ॥03-157-021॥
त्वद्बाहुबलवेगेन त्रासिताः सर्वराक्षसाः। <br>हित्वा शैलं प्रपद्यन्तां भीमसेन दिशो दश   ॥03-157-022॥
ततः शैलोत्तमस्याग्रं चित्रमाल्यधरं शिवम्। <br>व्यपेतभयसंमोहाः पश्यन्तु सुहृदस्तव   ॥03-157-023॥
एवं प्रणिहितं भीम चिरात्प्रभृति मे मनः। <br>द्रष्टुमिच्छामि शैलाग्रं त्वद्बाहुबलमाश्रिता   ॥03-157-024॥
ततः क्षिप्तमिवात्मानं द्रौपद्या स परंतपः। <br>नामृष्यत महाबाहुः प्रहारमिव सद्गवः   ॥03-157-025॥
सिंहर्षभगतिः श्रीमानुदारः कनकप्रभः। <br>मनस्वी बलवान्दृप्तो मानी शूरश्च पाण्डवः   ॥03-157-026॥
लोहिताक्षः पृथुव्यंसो मत्तवारणविक्रमः। <br>सिंहदंष्ट्रो बृहत्स्कन्धः शालपोत इवोद्गतः   ॥03-157-027॥
महात्मा चारुसर्वाङ्गः कम्बुग्रीवो महाभुजः। <br>रुक्मपृष्ठं धनुः खड्गं तूणांश्चापि परामृशत्   ॥03-157-028॥
केसरीव यथोत्सिक्तः प्रभिन्न इव वारणः। <br>व्यपेतभयसंमोहः शैलमभ्यपतद्बली   ॥03-157-029॥
तं मृगेन्द्रमिवायान्तं प्रभिन्नमिव वारणम्। <br>ददृशुः सर्वभूतानि बाणखड्गधनुर्धरम्   ॥03-157-030॥
द्रौपद्या वर्धयन्हर्षं गदामादाय पाण्डवः। <br>व्यपेतभयसंमोहः शैलराजं समाविशत्   ॥03-157-031॥
न ग्लानिर्न च कातर्यं न वैक्लव्यं न मत्सरः। <br>कदाचिज्जुषते पार्थमात्मजं मातरिश्वनः   ॥03-157-032॥
तदेकायनमासाद्य विषमं भीमदर्शनम्। <br>बहुतालोच्छ्रयं शृङ्गमारुरोह महाबलः   ॥03-157-033॥
स किंनरमहानागमुनिगन्धर्वराक्षसान्। <br>हर्षयन्पर्वतस्याग्रमाससाद महाबलः   ॥03-157-034॥
तत्र वैश्रवणावासं ददर्श भरतर्षभः। <br>काञ्चनैः स्फाटिकाकारैर्वेश्मभिः समलंकृतम्   ॥03-157-035॥
मोदयन्सर्वभूतानि गन्धमादनसंभवः। <br>सर्वगन्धवहस्तत्र मारुतः सुसुखो ववौ   ॥03-157-036॥
चित्रा विविधवर्णाभाश्चित्रमञ्जरिधारिणः। <br>अचिन्त्या विविधास्तत्र द्रुमाः परमशोभनाः   ॥03-157-037॥
रत्नजालपरिक्षिप्तं चित्रमाल्यधरं शिवम्। <br>राक्षसाधिपतेः स्थानं ददर्श भरतर्षभः   ॥03-157-038॥
गदाखड्गधनुष्पाणिः समभित्यक्तजीवितः। <br>भीमसेनो महाबाहुस्तस्थौ गिरिरिवाचलः   ॥03-157-039॥
ततः शङ्खमुपाध्मासीद्द्विषतां लोमहर्षणम्। <br>ज्याघोषतलघोषं च कृत्वा भूतान्यमोहयत्   ॥03-157-040॥
ततः संहृष्टरोमाणः शब्दं तमभिदुद्रुवुः। <br>यक्षराक्षसगन्धर्वाः पाण्डवस्य समीपतः   ॥03-157-041॥
गदापरिघनिस्त्रिंशशक्तिशूलपरश्वधाः। <br>प्रगृहीता व्यरोचन्त यक्षराक्षसबाहुभिः   ॥03-157-042॥
ततः प्रववृते युद्धं तेषां तस्य च भारत। <br>तैः प्रयुक्तान्महाकायैः शक्तिशूलपरश्वधान्। <br>भल्लैर्भीमः प्रचिच्छेद भीमवेगतरैस्ततः   ॥03-157-043॥
अन्तरिक्षचराणां च भूमिष्ठानां च गर्जताम्। <br>शरैर्विव्याध गात्राणि राक्षसानां महाबलः   ॥03-157-044॥
सा लोहितमहावृष्टिरभ्यवर्षन्महाबलम्। <br>कायेभ्यः प्रच्युता धारा राक्षसानां समन्ततः   ॥03-157-045॥
भीमबाहुबलोत्सृष्टैर्बहुधा यक्षरक्षसाम्। <br>विनिकृत्तान्यदृश्यन्त शरीराणि शिरांसि च   ॥03-157-046॥
प्रच्छाद्यमानं रक्षोभिः पाण्डवं प्रियदर्शनम्। <br>ददृशुः सर्वभूतानि सूर्यमभ्रगणैरिव   ॥03-157-047॥
स रश्मिभिरिवादित्यः शरैररिनिघातिभिः। <br>सर्वानार्छन्महाबाहुर्बलवान्सत्यविक्रमः   ॥03-157-048॥
अभितर्जयमानाश्च रुवन्तश्च महारवान्। <br>न मोहं भीमसेनस्य ददृशुः सर्वराक्षसाः   ॥03-157-049॥
ते शरैः क्षतसर्वाङ्गा भीमसेनभयार्दिताः। <br>भीममार्तस्वरं चक्रुर्विप्रकीर्णमहायुधाः   ॥03-157-050॥
उत्सृज्य ते गदाशूलानसिशक्तिपरश्वधान्। <br>दक्षिणां दिशमाजग्मुस्त्रासिता दृढधन्वना   ॥03-157-051॥
तत्र शूलगदापाणिर्व्यूढोरस्को महाभुजः। <br>सखा वैश्रवणस्यासीन्मणिमान्नाम राक्षसः   ॥03-157-052॥
अदर्शयदधीकारं पौरुषं च महाबलः। <br>स तान्दृष्ट्वा परावृत्तान्स्मयमान इवाब्रवीत्   ॥03-157-053॥
एकेन बहवः संख्ये मानुषेण पराजिताः। <br>प्राप्य वैश्रवणावासं किं वक्ष्यथ धनेश्वरम्   ॥03-157-054॥
एवमाभाष्य तान्सर्वान्न्यवर्तत स राक्षसः। <br>शक्तिशूलगदापाणिरभ्यधावच्च पाण्डवम्   ॥03-157-055॥
तमापतन्तं वेगेन प्रभिन्नमिव वारणम्। <br>वत्सदन्तैस्त्रिभिः पार्श्वे भीमसेनः समर्पयत्   ॥03-157-056॥
मणिमानपि संक्रुद्धः प्रगृह्य महतीं गदाम्। <br>प्राहिणोद्भीमसेनाय परिक्षिप्य महाबलः   ॥03-157-057॥
विद्युद्रूपां महाघोरामाकाशे महतीं गदाम्। <br>शरैर्बहुभिरभ्यर्छद्भीमसेनः शिलाशितैः   ॥03-157-058॥
प्रत्यहन्यन्त ते सर्वे गदामासाद्य सायकाः। <br>न वेगं धारयामासुर्गदावेगस्य वेगिताः   ॥03-157-059॥
गदायुद्धसमाचारं बुध्यमानः स वीर्यवान्। <br>व्यंसयामास तं तस्य प्रहारं भीमविक्रमः   ॥03-157-060॥
ततः शक्तिं महाघोरां रुक्मदण्डामयस्मयीम्। <br>तस्मिन्नेवान्तरे धीमान्प्रजहाराथ राक्षसः   ॥03-157-061॥
सा भुजं भीमनिर्ह्रादा भित्त्वा भीमस्य दक्षिणम्। <br>साग्निज्वाला महारौद्रा पपात सहसा भुवि   ॥03-157-062॥
सोऽतिविद्धो महेष्वासः शक्त्यामितपराक्रमः। <br>गदां जग्राह कौरव्यो गदायुद्धविशारदः   ॥03-157-063॥
तां प्रगृह्योन्नदन्भीमः सर्वशैक्यायसीं गदाम्। <br>तरसा सोऽभिदुद्राव मणिमन्तं महाबलम्   ॥03-157-064॥
दीप्यमानं महाशूलं प्रगृह्य मणिमानपि। <br>प्राहिणोद्भीमसेनाय वेगेन महता नदन्   ॥03-157-065॥
भङ्क्त्वा शूलं गदाग्रेण गदायुद्धविशारदः। <br>अभिदुद्राव तं तूर्णं गरुत्मानिव पन्नगम्   ॥03-157-066॥
सोऽन्तरिक्षमभिप्लुत्य विधूय सहसा गदाम्। <br>प्रचिक्षेप महाबाहुर्विनद्य रणमूर्धनि   ॥03-157-067॥
सेन्द्राशनिरिवेन्द्रेण विसृष्टा वातरंहसा। <br>हत्वा रक्षः क्षितिं प्राप्य कृत्येव निपपात ह   ॥03-157-068॥
तं राक्षसं भीमबलं भीमसेनेन पातितम्। <br>ददृशुः सर्वभूतानि सिंहेनेव गवां पतिम्   ॥03-157-069॥
तं प्रेक्ष्य निहतं भूमौ हतशेषा निशाचराः। <br>भीममार्तस्वरं कृत्वा जग्मुः प्राचीं दिशं प्रति   ॥03-157-070॥

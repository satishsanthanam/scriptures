<table border = "1"><tr><td>Verse</td></tr>
<tr><td> वैशंपायन उवाच। <br>तस्मिन्नगेन्द्रे वसतां तु तेषां; महात्मनां सद्व्रतमास्थितानाम्। <br>रतिः प्रमोदश्च बभूव तेषा;माकाङ्क्षतां दर्शनमर्जुनस्य   ॥03-161-001॥</td></tr>
<tr><td>तान्वीर्ययुक्तान्सुविशुद्धसत्त्वां;स्तेजस्विनः सत्यधृतिप्रधानान्। <br>संप्रीयमाणा बहवोऽभिजग्मु;र्गन्धर्वसंघाश्च महर्षयश्च   ॥03-161-002॥</td></tr>
<tr><td>तं पादपैः पुष्पधरैरुपेतं; नगोत्तमं प्राप्य महारथानाम्। <br>मनःप्रसादः परमो बभूव; यथा दिवं प्राप्य मरुद्गणानाम्   ॥03-161-003॥</td></tr>
<tr><td>मयूरहंसस्वननादितानि; पुष्पोपकीर्णानि महाचलस्य। <br>शृङ्गाणि सानूनि च पश्यमाना; गिरेः परं हर्षमवाप्य तस्थुः   ॥03-161-004॥</td></tr>
<tr><td>साक्षात्कुबेरेण कृताश्च तस्मि;न्नगोत्तमे संवृतकूलरोधसः। <br>कादम्बकारण्डवहंसजुष्टाः; पद्माकुलाः पुष्करिणीरपश्यन्   ॥03-161-005॥</td></tr>
<tr><td>क्रीडाप्रदेशांश्च समृद्धरूपा;न्सुचित्रमाल्यावृतजातशोभान्। <br>मणिप्रवेकान्सुमनोहरांश्च; यथा भवेयुर्धनदस्य राज्ञः   ॥03-161-006॥</td></tr>
<tr><td>अनेकवर्णैश्च सुगन्धिभिश्च; महाद्रुमैः संततमभ्रमालिभिः। <br>तपःप्रधानाः सततं चरन्तः; शृङ्गं गिरेश्चिन्तयितुं न शेकुः   ॥03-161-007॥</td></tr>
<tr><td>स्वतेजसा तस्य नगोत्तमस्य; महौषधीनां च तथा प्रभावात्। <br>विभक्तभावो न बभूव कश्चि;दहर्निशानां पुरुषप्रवीर   ॥03-161-008॥</td></tr>
<tr><td>यमास्थितः स्थावरजङ्गमानि; विभावसुर्भावयतेऽमितौजाः। <br>तस्योदयं चास्तमयं च वीरा;स्तत्र स्थितास्ते ददृशुर्नृसिंहाः   ॥03-161-009॥</td></tr>
<tr><td>रवेस्तमिस्रागमनिर्गमांस्ते; तथोदयं चास्तमयं च वीराः। <br>समावृताः प्रेक्ष्य तमोनुदस्य; गभस्तिजालैः प्रदिशो दिशश्च   ॥03-161-010॥</td></tr>
<tr><td>स्वाध्यायवन्तः सततक्रियाश्च; धर्मप्रधानाश्च शुचिव्रताश्च। <br>सत्ये स्थितास्तस्य महारथस्य; सत्यव्रतस्यागमनप्रतीक्षाः   ॥03-161-011॥</td></tr>
<tr><td>इहैव हर्षोऽस्तु समागतानां; क्षिप्रं कृतास्त्रेण धनंजयेन। <br>इति ब्रुवन्तः परमाशिषस्ते; पार्थास्तपोयोगपरा बभूवुः   ॥03-161-012॥</td></tr>
<tr><td>दृष्ट्वा विचित्राणि गिरौ वनानि; किरीटिनं चिन्तयतामभीक्ष्णम्। <br>बभूव रात्रिर्दिवसश्च तेषां; संवत्सरेणैव समानरूपः   ॥03-161-013॥</td></tr>
<tr><td>यदैव धौम्यानुमते महात्मा; कृत्वा जटाः प्रव्रजितः स जिष्णुः। <br>तदैव तेषां न बभूव हर्षः; कुतो रतिस्तद्गतमानसानाम्   ॥03-161-014॥</td></tr>
<tr><td>भ्रातुर्नियोगात्तु युधिष्ठिरस्य; वनादसौ वारणमत्तगामी। <br>यत्काम्यकात्प्रव्रजितः स जिष्णु;स्तदैव ते शोकहता बभूवुः   ॥03-161-015॥</td></tr>
<tr><td>तथा तु तं चिन्तयतां सिताश्व;मस्त्रार्थिनं वासवमभ्युपेतम्। <br>मासोऽथ कृच्छ्रेण तदा व्यतीत;स्तस्मिन्नगे भारत भारतानाम्   ॥03-161-016॥</td></tr>
<tr><td>ततः कदाचिद्धरिसंप्रयुक्तं; महेन्द्रवाहं सहसोपयातम्। <br>विद्युत्प्रभं प्रेक्ष्य महारथानां; हर्षोऽर्जुनं चिन्तयतां बभूव   ॥03-161-017॥</td></tr>
<tr><td>स दीप्यमानः सहसान्तरिक्षं; प्रकाशयन्मातलिसंगृहीतः। <br>बभौ महोल्केव घनान्तरस्था; शिखेव चाग्नेर्ज्वलिता विधूमा   ॥03-161-018॥</td></tr>
<tr><td>तमास्थितः संददृशे किरीटी; स्रग्वी वराण्याभरणानि बिभ्रत्। <br>धनंजयो वज्रधरप्रभावः; श्रिया ज्वलन्पर्वतमाजगाम   ॥03-161-019॥</td></tr>
<tr><td>स शैलमासाद्य किरीटमाली; महेन्द्रवाहादवरुह्य तस्मात्। <br>धौम्यस्य पादावभिवाद्य पूर्व;मजातशत्रोस्तदनन्तरं च   ॥03-161-020॥</td></tr>
<tr><td>वृकोदरस्यापि ववन्द पादौ; माद्रीसुताभ्यामभिवादितश्च। <br>समेत्य कृष्णां परिसान्त्व्य चैनां; प्रह्वोऽभवद्भ्रातुरुपह्वरे सः   ॥03-161-021॥</td></tr>
<tr><td>बभूव तेषां परमः प्रहर्ष;स्तेनाप्रमेयेण समागतानाम्। <br>स चापि तान्प्रेक्ष्य किरीटमाली; ननन्द राजानमभिप्रशंसन्   ॥03-161-022॥</td></tr>
<tr><td>यमास्थितः सप्त जघान पूगा;न्दितेः सुतानां नमुचेर्निहन्ता। <br>तमिन्द्रवाहं समुपेत्य पार्थाः; प्रदक्षिणं चक्रुरदीनसत्त्वाः   ॥03-161-023॥</td></tr>
<tr><td>ते मातलेश्चक्रुरतीव हृष्टाः; सत्कारमग्र्यं सुरराजतुल्यम्। <br>सर्वं यथावच्च दिवौकसस्ता;न्पप्रच्छुरेनं कुरुराजपुत्राः   ॥03-161-024॥</td></tr>
<tr><td>तानप्यसौ मातलिरभ्यनन्द;त्पितेव पुत्राननुशिष्य चैनान्। <br>ययौ रथेनाप्रतिमप्रभेण; पुनः सकाशं त्रिदिवेश्वरस्य   ॥03-161-025॥</td></tr>
<tr><td>गते तु तस्मिन्वरदेववाहे; शक्रात्मजः सर्वरिपुप्रमाथी। <br>शक्रेण दत्तानि ददौ महात्मा; महाधनान्युत्तमरूपवन्ति। <br>दिवाकराभाणि विभूषणानि; प्रीतः प्रियायै सुतसोममात्रे   ॥03-161-026॥</td></tr>
<tr><td>ततः स तेषां कुरुपुंगवानां; तेषां च सूर्याग्निसमप्रभाणाम्। <br>विप्रर्षभाणामुपविश्य मध्ये; सर्वं यथावत्कथयां बभूव   ॥03-161-027॥</td></tr>
<tr><td>एवं मयास्त्राण्युपशिक्षितानि; शक्राच्च वाताच्च शिवाच्च साक्षात्। <br>तथैव शीलेन समाधिना च; प्रीताः सुरा मे सहिताः सहेन्द्राः   ॥03-161-028॥</td></tr>
<tr><td>संक्षेपतो वै स विशुद्धकर्मा; तेभ्यः समाख्याय दिवि प्रवेशम्। <br>माद्रीसुताभ्यां सहितः किरीटी; सुष्वाप तामावसतिं प्रतीतः   ॥03-161-029॥</td></tr>
</table>
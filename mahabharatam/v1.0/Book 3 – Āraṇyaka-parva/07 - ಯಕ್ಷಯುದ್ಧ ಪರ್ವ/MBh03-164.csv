Verse
 अर्जुन उवाच। <br>ततस्तामवसं प्रीतो रजनीं तत्र भारत। <br>प्रसादाद्देवदेवस्य त्र्यम्बकस्य महात्मनः   ॥03-164-001॥
व्युषितो रजनीं चाहं कृत्वा पूर्वाह्णिकक्रियाम्। <br>अपश्यं तं द्विजश्रेष्ठं दृष्टवानस्मि यं पुरा   ॥03-164-002॥
तस्मै चाहं यथावृत्तं सर्वमेव न्यवेदयम्। <br>भगवन्तं महादेवं समेतोऽस्मीति भारत   ॥03-164-003॥
स मामुवाच राजेन्द्र प्रीयमाणो द्विजोत्तमः। <br>दृष्टस्त्वया महादेवो यथा नान्येन केनचित्   ॥03-164-004॥
समेत्य लोकपालैस्तु सर्वैर्वैवस्वतादिभिः। <br>द्रष्टास्यनघ देवेन्द्रं स च तेऽस्त्राणि दास्यति   ॥03-164-005॥
एवमुक्त्वा स मां राजन्नाश्लिष्य च पुनः पुनः। <br>अगच्छत्स यथाकामं ब्राह्मणः सूर्यसंनिभः   ॥03-164-006॥
अथापराह्णे तस्याह्नः प्रावात्पुण्यः समीरणः। <br>पुनर्नवमिमं लोकं कुर्वन्निव सपत्नहन्   ॥03-164-007॥
दिव्यानि चैव माल्यानि सुगन्धीनि नवानि च। <br>शैशिरस्य गिरेः पादे प्रादुरासन्समीपतः   ॥03-164-008॥
वादित्राणि च दिव्यानि सुघोषाणि समन्ततः। <br>स्तुतयश्चेन्द्रसंयुक्ता अश्रूयन्त मनोहराः   ॥03-164-009॥
गणाश्चाप्सरसां तत्र गन्धर्वाणां तथैव च। <br>पुरस्ताद्देवदेवस्य जगुर्गीतानि सर्वशः   ॥03-164-010॥
मरुतां च गणास्तत्र देवयानैरुपागमन्। <br>महेन्द्रानुचरा ये च देवसद्मनिवासिनः   ॥03-164-011॥
ततो मरुत्वान्हरिभिर्युक्तैर्वाहैः स्वलंकृतैः। <br>शचीसहायस्तत्रायात्सह सर्वैस्तदामरैः   ॥03-164-012॥
एतस्मिन्नेव काले तु कुबेरो नरवाहनः। <br>दर्शयामास मां राजँल्लक्ष्म्या परमया युतः   ॥03-164-013॥
दक्षिणस्यां दिशि यमं प्रत्यपश्यं व्यवस्थितम्। <br>वरुणं देवराजं च यथास्थानमवस्थितम्   ॥03-164-014॥
ते मामूचुर्महाराज सान्त्वयित्वा सुरर्षभाः। <br>सव्यसाचिन्समीक्षस्व लोकपालानवस्थितान्   ॥03-164-015॥
सुरकार्यार्थसिद्ध्यर्थं दृष्टवानसि शंकरम्। <br>अस्मत्तोऽपि गृहाण त्वमस्त्राणीति समन्ततः   ॥03-164-016॥
ततोऽहं प्रयतो भूत्वा प्रणिपत्य सुरर्षभान्। <br>प्रत्यगृह्णं तदास्त्राणि महान्ति विधिवत्प्रभो   ॥03-164-017॥
गृहीतास्त्रस्ततो देवैरनुज्ञातोऽस्मि भारत। <br>अथ देवा ययुः सर्वे यथागतमरिंदम   ॥03-164-018॥
मघवानपि देवेशो रथमारुह्य सुप्रभम्। <br>उवाच भगवान्वाक्यं स्मयन्निव सुरारिहा   ॥03-164-019॥
पुरैवागमनादस्माद्वेदाहं त्वां धनंजय। <br>अतः परं त्वहं वै त्वां दर्शये भरतर्षभ   ॥03-164-020॥
त्वया हि तीर्थेषु पुरा समाप्लावः कृतोऽसकृत्। <br>तपश्चेदं पुरा तप्तं स्वर्गं गन्तासि पाण्डव   ॥03-164-021॥
भूयश्चैव तु तप्तव्यं तपः परमदारुणम्। <br>उवाच भगवान्सर्वं तपसश्चोपपादनम्   ॥03-164-022॥
मातलिर्मन्नियोगात्त्वां त्रिदिवं प्रापयिष्यति। <br>विदितस्त्वं हि देवानामृषीणां च महात्मनाम्   ॥03-164-023॥
ततोऽहमब्रुवं शक्रं प्रसीद भगवन्मम। <br>आचार्यं वरये त्वाहमस्त्रार्थं त्रिदशेश्वर   ॥03-164-024॥
 इन्द्र उवाच। <br>क्रूरं कर्मास्त्रवित्तात करिष्यसि परंतप। <br>यदर्थमस्त्राणीप्सुस्त्वं तं कामं पाण्डवाप्नुहि   ॥03-164-025॥
 अर्जुन उवाच। <br>ततोऽहमब्रुवं नाहं दिव्यान्यस्त्राणि शत्रुहन्। <br>मानुषेषु प्रयोक्ष्यामि विनास्त्रप्रतिघातनम्   ॥03-164-026॥
तानि दिव्यानि मेऽस्त्राणि प्रयच्छ विबुधाधिप। <br>लोकांश्चास्त्रजितान्पश्चाल्लभेयं सुरपुंगव   ॥03-164-027॥
 इन्द्र उवाच। <br>परीक्षार्थं मयैतत्ते वाक्यमुक्तं धनंजय। <br>ममात्मजस्य वचनं सूपपन्नमिदं तव   ॥03-164-028॥
शिक्ष मे भवनं गत्वा सर्वाण्यस्त्राणि भारत। <br>वायोरग्नेर्वसुभ्योऽथ वरुणात्समरुद्गणात्   ॥03-164-029॥
साध्यं पैतामहं चैव गन्धर्वोरगरक्षसाम्। <br>वैष्णवानि च सर्वाणि नैरृतानि तथैव च। <br>मद्गतानि च यानीह सर्वास्त्राणि कुरूद्वह   ॥03-164-030॥
 अर्जुन उवाच। <br>एवमुक्त्वा तु मां शक्रस्तत्रैवान्तरधीयत। <br>अथापश्यं हरियुजं रथमैन्द्रमुपस्थितम्। <br>दिव्यं मायामयं पुण्यं यत्तं मातलिना नृप   ॥03-164-031॥
लोकपालेषु यातेषु मामुवाचाथ मातलिः। <br>द्रष्टुमिच्छति शक्रस्त्वां देवराजो महाद्युते   ॥03-164-032॥
संसिद्धस्त्वं महाबाहो कुरु कार्यमनुत्तमम्। <br>पश्य पुण्यकृतां लोकान्सशरीरो दिवं व्रज   ॥03-164-033॥
इत्युक्तोऽहं मातलिना गिरिमामन्त्र्य शैशिरम्। <br>प्रदक्षिणमुपावृत्य समारोहं रथोत्तमम्   ॥03-164-034॥
चोदयामास स हयान्मनोमारुतरंहसः। <br>मातलिर्हयशास्त्रज्ञो यथावद्भूरिदक्षिणः   ॥03-164-035॥
अवैक्षत च मे वक्त्रं स्थितस्याथ स सारथिः। <br>तथा भ्रान्ते रथे राजन्विस्मितश्चेदमब्रवीत्   ॥03-164-036॥
अत्यद्भुतमिदं मेऽद्य विचित्रं प्रतिभाति माम्। <br>यदास्थितो रथं दिव्यं पदा न चलितो भवान्   ॥03-164-037॥
देवराजोऽपि हि मया नित्यमत्रोपलक्षितः। <br>विचलन्प्रथमोत्पाते हयानां भरतर्षभ   ॥03-164-038॥
त्वं पुनः स्थित एवात्र रथे भ्रान्ते कुरूद्वह। <br>अतिशक्रमिदं सत्त्वं तवेति प्रतिभाति मे   ॥03-164-039॥
इत्युक्त्वाकाशमाविश्य मातलिर्विबुधालयान्। <br>दर्शयामास मे राजन्विमानानि च भारत   ॥03-164-040॥
नन्दनादीनि देवानां वनानि बहुलान्युत। <br>दर्शयामास मे प्रीत्या मातलिः शक्रसारथिः   ॥03-164-041॥
ततः शक्रस्य भवनमपश्यममरावतीम्। <br>दिव्यैः कामफलैर्वृक्षै रत्नैश्च समलंकृताम्   ॥03-164-042॥
न तां भासयते सूर्यो न शीतोष्णे न च क्लमः। <br>रजः पङ्को न च तमस्तत्रास्ति न जरा नृप   ॥03-164-043॥
न तत्र शोको दैन्यं वा वैवर्ण्यं चोपलक्ष्यते। <br>दिवौकसां महाराज न च ग्लानिररिंदम   ॥03-164-044॥
न क्रोधलोभौ तत्रास्तामशुभं च विशां पते। <br>नित्यतुष्टाश्च हृष्टाश्च प्राणिनः सुरवेश्मनि   ॥03-164-045॥
नित्यपुष्पफलास्तत्र पादपा हरितच्छदाः। <br>पुष्करिण्यश्च विविधाः पद्मसौगन्धिकायुताः   ॥03-164-046॥
शीतस्तत्र ववौ वायुः सुगन्धो जीवनः शुचिः। <br>सर्वरत्नविचित्रा च भूमिः पुष्पविभूषिता   ॥03-164-047॥
मृगद्विजाश्च बहवो रुचिरा मधुरस्वराः। <br>विमानयायिनश्चात्र दृश्यन्ते बहवोऽमराः   ॥03-164-048॥
ततोऽपश्यं वसून्रुद्रान्साध्यांश्च समरुद्गणान्। <br>आदित्यानश्विनौ चैव तान्सर्वान्प्रत्यपूजयम्   ॥03-164-049॥
ते मां वीर्येण यशसा तेजसा च बलेन च। <br>अस्त्रैश्चाप्यन्वजानन्त संग्रामविजयेन च   ॥03-164-050॥
प्रविश्य तां पुरीं रम्यां देवगन्धर्वसेविताम्। <br>देवराजं सहस्राक्षमुपातिष्ठं कृताञ्जलिः   ॥03-164-051॥
ददावर्धासनं प्रीतः शक्रो मे ददतां वरः। <br>बहुमानाच्च गात्राणि पस्पर्श मम वासवः   ॥03-164-052॥
तत्राहं देवगन्धर्वैः सहितो भूरिदक्षिण। <br>अस्त्रार्थमवसं स्वर्गे कुर्वाणोऽस्त्राणि भारत   ॥03-164-053॥
विश्वावसोश्च मे पुत्रश्चित्रसेनोऽभवत्सखा। <br>स च गान्धर्वमखिलं ग्राहयामास मां नृप   ॥03-164-054॥
ततोऽहमवसं राजन्गृहीतास्त्रः सुपूजितः। <br>सुखं शक्रस्य भवने सर्वकामसमन्वितः   ॥03-164-055॥
शृण्वन्वै गीतशब्दं च तूर्यशब्दं च पुष्कलम्। <br>पश्यंश्चाप्सरसः श्रेष्ठा नृत्यमानाः परंतप   ॥03-164-056॥
तत्सर्वमनवज्ञाय तथ्यं विज्ज्ञाय भारत। <br>अत्यर्थं प्रतिगृह्याहमस्त्रेष्वेव व्यवस्थितः   ॥03-164-057॥
ततोऽतुष्यत्सहस्राक्षस्तेन कामेन मे विभुः। <br>एवं मे वसतो राजन्नेष कालोऽत्यगाद्दिवि   ॥03-164-058॥

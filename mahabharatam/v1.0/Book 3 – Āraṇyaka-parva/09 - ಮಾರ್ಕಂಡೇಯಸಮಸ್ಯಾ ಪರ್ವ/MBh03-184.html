<table border = "1"><tr><td>Verse</td></tr>
<tr><td> मार्कण्डेय उवाच। <br>अत्रैव च सरस्वत्या गीतं परपुरंजय। <br>पृष्टया मुनिना वीर शृणु तार्क्ष्येण धीमता   ॥03-184-001॥</td></tr>
<tr><td> तार्क्ष्य उवाच। <br>किं नु श्रेयः पुरुषस्येह भद्रे; कथं कुर्वन्न च्यवते स्वधर्मात्। <br>आचक्ष्व मे चारुसर्वाङ्गि सर्वं; त्वयानुशिष्टो न च्यवेयं स्वधर्मात्   ॥03-184-002॥</td></tr>
<tr><td>कथं चाग्निं जुहुयां पूजये वा; कस्मिन्काले केन धर्मो न नश्येत्। <br>एतत्सर्वं सुभगे प्रब्रवीहि; यथा लोकान्विरजाः संचरेयम्   ॥03-184-003॥</td></tr>
<tr><td> मार्कण्डेय उवाच। <br>एवं पृष्टा प्रीतियुक्तेन तेन; शुश्रूषुमीक्ष्योत्तमबुद्धियुक्तम्। <br>तार्क्ष्यं विप्रं धर्मयुक्तं हितं च; सरस्वती वाक्यमिदं बभाषे   ॥03-184-004॥</td></tr>
<tr><td> सरस्वत्युवाच। <br>यो ब्रह्म जानाति यथाप्रदेशं; स्वाध्यायनित्यः शुचिरप्रमत्तः। <br>स वै पुरो देवपुरस्य गन्ता; सहामरैः प्राप्नुयात्प्रीतियोगम्   ॥03-184-005॥</td></tr>
<tr><td>तत्र स्म रम्या विपुला विशोकाः; सुपुष्पिताः पुष्करिण्यः सुपुण्याः। <br>अकर्दमा मीनवत्यः सुतीर्था; हिरण्मयैरावृताः पुण्डरीकैः   ॥03-184-006॥</td></tr>
<tr><td>तासां तीरेष्वासते पुण्यकर्मा; महीयमानः पृथगप्सरोभिः। <br>सुपुण्यगन्धाभिरलंकृताभि;र्हिरण्यवर्णाभिरतीव हृष्टः   ॥03-184-007॥</td></tr>
<tr><td>परं लोकं गोप्रदास्त्वाप्नुवन्ति; दत्त्वानड्वाहं सूर्यलोकं व्रजन्ति। <br>वासो दत्त्वा चन्द्रमसः स लोकं; दत्त्वा हिरण्यममृतत्वमेति   ॥03-184-008॥</td></tr>
<tr><td>धेनुं दत्त्वा सुव्रतां साधुदोहां; कल्याणवत्सामपलायिनीं च। <br>यावन्ति रोमाणि भवन्ति तस्या;स्तावद्वर्षाण्यश्नुते स्वर्गलोकम्   ॥03-184-009॥</td></tr>
<tr><td>अनड्वाहं सुव्रतं यो ददाति; हलस्य वोढारमनन्तवीर्यम्। <br>धुरंधरं बलवन्तं युवानं; प्राप्नोति लोकान्दश धेनुदस्य   ॥03-184-010॥</td></tr>
<tr><td>यः सप्त वर्षाणि जुहोति तार्क्ष्य; हव्यं त्वग्नौ सुव्रतः साधुशीलः। <br>सप्तावरान्सप्त पूर्वान्पुनाति; पितामहानात्मनः कर्मभिः स्वैः   ॥03-184-011॥</td></tr>
<tr><td> तार्क्ष्य उवाच। <br>किमग्निहोत्रस्य व्रतं पुराण;माचक्ष्व मे पृच्छतश्चारुरूपे। <br>त्वयानुशिष्टोऽहमिहाद्य विद्यां; यदग्निहोत्रस्य व्रतं पुराणम्   ॥03-184-012॥</td></tr>
<tr><td> सरस्वत्युवाच। <br>न चाशुचिर्नाप्यनिर्णिक्तपाणि;र्नाब्रह्मविज्जुहुयान्नाविपश्चित्। <br>बुभुक्षवः शुचिकामा हि देवा; नाश्रद्दधानाद्धि हविर्जुषन्ति   ॥03-184-013॥</td></tr>
<tr><td>नाश्रोत्रियं देवहव्ये नियुञ्ज्या;न्मोघं परा सिञ्चति तादृशो हि। <br>अपूर्णमश्रोत्रियमाह तार्क्ष्य; न वै तादृग्जुहुयादग्निहोत्रम्   ॥03-184-014॥</td></tr>
<tr><td>कृशानुं ये जुह्वति श्रद्दधानाः; सत्यव्रता हुतशिष्टाशिनश्च। <br>गवां लोकं प्राप्य ते पुण्यगन्धं; पश्यन्ति देवं परमं चापि सत्यम्   ॥03-184-015॥</td></tr>
<tr><td> तार्क्ष्य उवाच। <br>क्षेत्रज्ञभूतां परलोकभावे; कर्मोदये बुद्धिमतिप्रविष्टाम्। <br>प्रज्ञां च देवीं सुभगे विमृश्य; पृच्छामि त्वां का ह्यसि चारुरूपे   ॥03-184-016॥</td></tr>
<tr><td> सरस्वत्युवाच। <br>अग्निहोत्रादहमभ्यागतास्मि; विप्रर्षभाणां संशयच्छेदनाय। <br>त्वत्संयोगादहमेतदब्रुवं; भावे स्थिता तथ्यमर्थं यथावत्   ॥03-184-017॥</td></tr>
<tr><td> तार्क्ष्य उवाच। <br>न हि त्वया सदृशी काचिदस्ति; विभ्राजसे ह्यतिमात्रं यथा श्रीः। <br>रूपं च ते दिव्यमत्यन्तकान्तं; प्रज्ञां च देवीं सुभगे बिभर्षि   ॥03-184-018॥</td></tr>
<tr><td> सरस्वत्युवाच। <br>श्रेष्ठानि यानि द्विपदां वरिष्ठ; यज्ञेषु विद्वन्नुपपादयन्ति। <br>तैरेवाहं संप्रवृद्धा भवामि; आप्यायिता रूपवती च विप्र   ॥03-184-019॥</td></tr>
<tr><td>यच्चापि द्रव्यमुपयुज्यते ह; वानस्पत्यमायसं पार्थिवं वा। <br>दिव्येन रूपेण च प्रज्ञया च; तेनैव सिद्धिरिति विद्धि विद्वन्   ॥03-184-020॥</td></tr>
<tr><td> तार्क्ष्य उवाच। <br>इदं श्रेयः परमं मन्यमाना; व्यायच्छन्ते मुनयः संप्रतीताः। <br>आचक्ष्व मे तं परमं विशोकं; मोक्षं परं यं प्रविशन्ति धीराः   ॥03-184-021॥</td></tr>
<tr><td> सरस्वत्युवाच। <br>तं वै परं वेदविदः प्रपन्नाः; परं परेभ्यः प्रथितं पुराणम्। <br>स्वाध्यायदानव्रतपुण्ययोगै;स्तपोधना वीतशोका विमुक्ताः   ॥03-184-022॥</td></tr>
<tr><td>तस्याथ मध्ये वेतसः पुण्यगन्धः; सहस्रशाखो विमलो विभाति। <br>तस्य मूलात्सरितः प्रस्रवन्ति; मधूदकप्रस्रवणा रमण्यः   ॥03-184-023॥</td></tr>
<tr><td>शाखां शाखां महानद्यः संयान्ति सिकतासमाः। <br>धानापूपा मांसशाकाः सदा पायसकर्दमाः   ॥03-184-024॥</td></tr>
<tr><td>यस्मिन्नग्निमुखा देवाः सेन्द्राः सह मरुद्गणैः। <br>ईजिरे क्रतुभिः श्रेष्ठैस्तत्पदं परमं मुने   ॥03-184-025॥</td></tr>
</table>
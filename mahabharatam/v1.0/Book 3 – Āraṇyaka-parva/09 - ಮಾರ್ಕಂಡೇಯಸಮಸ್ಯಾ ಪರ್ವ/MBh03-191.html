<table border = "1"><tr><td>Verse</td></tr>
<tr><td> वैशंपायन उवाच। <br>मार्कण्डेयमृषयः पाण्डवाश्च पर्यपृच्छन्। <br>अस्ति कश्चिद्भवतश्चिरजाततर इति   ॥03-191-001॥</td></tr>
<tr><td>स तानुवाच। <br>अस्ति खलु राजर्षिरिन्द्रद्युम्नो नाम क्षीणपुण्यस्त्रिदिवात्प्रच्युतः। <br>कीर्तिस्ते व्युच्छिन्नेति। <br>स मामुपातिष्ठत्। <br>अथ प्रत्यभिजानाति मां भवानिति   ॥03-191-002॥</td></tr>
<tr><td>तमहमब्रुवम्। <br>न वयं रासायनिकाः शरीरोपतापेनात्मनः समारभामहेऽर्थानामनुष्ठानम्   ॥03-191-003॥</td></tr>
<tr><td>अस्ति खलु हिमवति प्राकारकर्णो नामोलूकः। <br>स भवन्तं यदि जानीयात्। <br>प्रकृष्टे चाध्वनि हिमवान्। <br>तत्रासौ प्रतिवसतीति   ॥03-191-004॥</td></tr>
<tr><td>स मामश्वो भूत्वा तत्रावहद्यत्र बभूवोलूकः   ॥03-191-005॥</td></tr>
<tr><td>अथैनं स राजर्षिः पर्यपृच्छत्। <br>प्रत्यभिजानाति मां भवानिति   ॥03-191-006॥</td></tr>
<tr><td>स मुहूर्तं ध्यात्वाब्रवीदेनम्। <br>नाभिजाने भवन्तमिति   ॥03-191-007॥</td></tr>
<tr><td>स एवमुक्तो राजर्षिरिन्द्रद्युम्नः पुनस्तमुलूकमब्रवीत्। <br>अस्ति कश्चिद्भवतश्चिरजाततर इति   ॥03-191-008॥</td></tr>
<tr><td>स एवमुक्तोऽब्रवीदेनम्। <br>अस्ति खल्विन्द्रद्युम्नसरो नाम। <br>तस्मिन्नाडीजङ्घो नाम बकः प्रतिवसति। <br>सोऽस्मत्तश्चिरजाततरः। <br>तं पृच्छेति   ॥03-191-009॥</td></tr>
<tr><td>तत इन्द्रद्युम्नो मां चोलूकं चादाय तत्सरोऽगच्छद्यत्रासौ नाडीजङ्घो नाम बको बभूव   ॥03-191-010॥</td></tr>
<tr><td>सोऽस्माभिः पृष्टः। <br>भवानिन्द्रद्युम्नं राजानं प्रत्यभिजानातीति   ॥03-191-011॥</td></tr>
<tr><td>स एवमुक्तोऽब्रवीन्मुहूर्तं ध्यात्वा। <br>नाभिजानाम्यहमिन्द्रद्युम्नं राजानमिति   ॥03-191-012॥</td></tr>
<tr><td>ततः सोऽस्माभिः पृष्टः। <br>अस्ति कश्चिदन्यो भवतश्चिरजाततर इति   ॥03-191-013॥</td></tr>
<tr><td>स नोऽब्रवीदस्ति खल्विहैव सरस्यकूपारो नाम कच्छपः प्रतिवसति। <br>स मत्तश्चिरजाततर इति। <br>स यदि कथंचिदभिजानीयादिमं राजानं तमकूपारं पृच्छाम इति   ॥03-191-014॥</td></tr>
<tr><td>ततः स बकस्तमकूपारं कच्छपं विज्ञापयामास। <br>अस्त्यस्माकमभिप्रेतं भवन्तं कंचिदर्थमभिप्रष्टुम्। <br>साध्वागम्यतां तावदिति   ॥03-191-015॥</td></tr>
<tr><td>एतच्छ्रुत्वा स कच्छपस्तस्मात्सरस उत्थायाभ्यगच्छद्यत्र तिष्ठामो वयं तस्य सरसस्तीरे   ॥03-191-016॥</td></tr>
<tr><td>आगतं चैनं वयमपृच्छाम। <br>भवानिन्द्रद्युम्नं राजानमभिजानातीति   ॥03-191-017॥</td></tr>
<tr><td>स मुहूर्तं ध्यात्वा बाष्पपूर्णनयन उद्विग्नहृदयो वेपमानो विसंज्ञकल्पः प्राञ्जलिरब्रवीत्। <br>किमहमेनं न प्रत्यभिजानामि। <br>अहं ह्यनेन सहस्रकृत्वः पूर्वमग्निचितिषूपहितपूर्वः। <br>सरश्चेदमस्य दक्षिणादत्ताभिर्गोभिरतिक्रममाणाभिः कृतम्। <br>अत्र चाहं प्रतिवसामीति   ॥03-191-018॥</td></tr>
<tr><td>अथैतत्कच्छपेनोदाहृतं श्रुत्वा समनन्तरं देवलोकाद्देवरथः प्रादुरासीत्   ॥03-191-019॥</td></tr>
<tr><td>वाचश्चाश्रूयन्तेन्द्रद्युम्नं प्रति। <br>प्रस्तुतस्ते स्वर्गः। <br>यथोचितं स्थानमभिपद्यस्व। <br>कीर्तिमानसि। <br>अव्यग्रो याहीति   ॥03-191-020॥</td></tr>
<tr><td>दिवं स्पृशति भूमिं च शब्दः पुण्यस्य कर्मणः। <br>यावत्स शब्दो भवति तावत्पुरुष उच्यते   ॥03-191-021॥</td></tr>
<tr><td>अकीर्तिः कीर्त्यते यस्य लोके भूतस्य कस्यचित्। <br>पतत्येवाधमाँल्लोकान्यावच्छब्दः स कीर्त्यते   ॥03-191-022॥</td></tr>
<tr><td>तस्मात्कल्याणवृत्तः स्यादत्यन्ताय नरो भुवि। <br>विहाय वृत्तं पापिष्ठं धर्ममेवाभिसंश्रयेत्   ॥03-191-023॥</td></tr>
<tr><td>इत्येतच्छ्रुत्वा स राजाब्रवीत्। <br>तिष्ठ तावद्यावदिदानीमिमौ वृद्धौ यथास्थानं प्रतिपादयामीति   ॥03-191-024॥</td></tr>
<tr><td>स मां प्राकारकर्णं चोलूकं यथोचिते स्थाने प्रतिपाद्य तेनैव यानेन संसिद्धो यथोचितं स्थानं प्रतिपन्नः   ॥03-191-025॥</td></tr>
<tr><td>एतन्मयानुभूतं चिरजीविना दृष्टमिति पाण्डवानुवाच मार्कण्डेयः   ॥03-191-026॥</td></tr>
<tr><td>पाण्डवाश्चोचुः प्रीताः। <br>साधु। <br>शोभनं कृतं भवता राजानमिन्द्रद्युम्नं स्वर्गलोकाच्च्युतं स्वे स्थाने स्वर्गे पुनः प्रतिपादयतेति   ॥03-191-027॥</td></tr>
<tr><td>अथैनानब्रवीदसौ। <br>ननु देवकीपुत्रेणापि कृष्णेन नरके मज्जमानो राजर्षिर्नृगस्तस्मात्कृच्छ्रात्समुद्धृत्य पुनः स्वर्गं प्रतिपादित इति   ॥03-191-028॥</td></tr>
</table>
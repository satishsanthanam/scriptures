<table border = "1"><tr><td>Verse</td></tr>
<tr><td> वैशंपायन उवाच। <br>युधिष्ठिरो धर्मराजः पप्रच्छ भरतर्षभ। <br>मार्कण्डेयं तपोवृद्धं दीर्घायुषमकल्मषम्   ॥03-192-001॥</td></tr>
<tr><td>विदितास्तव धर्मज्ञ देवदानवराक्षसाः। <br>राजवंशाश्च विविधा ऋषिवंशाश्च शाश्वताः। <br>न तेऽस्त्यविदितं किंचिदस्मिँल्लोके द्विजोत्तम   ॥03-192-002॥</td></tr>
<tr><td>कथां वेत्सि मुने दिव्यां मनुष्योरगरक्षसाम्। <br>एतदिच्छाम्यहं श्रोतुं तत्त्वेन कथितं द्विज   ॥03-192-003॥</td></tr>
<tr><td>कुवलाश्व इति ख्यात इक्ष्वाकुरपराजितः। <br>कथं नाम विपर्यासाद्धुन्धुमारत्वमागतः   ॥03-192-004॥</td></tr>
<tr><td>एतदिच्छामि तत्त्वेन ज्ञातुं भार्गवसत्तम। <br>विपर्यस्तं यथा नाम कुवलाश्वस्य धीमतः   ॥03-192-005॥</td></tr>
<tr><td> मार्कण्डेय उवाच। <br>हन्त ते कथयिष्यामि शृणु राजन्युधिष्ठिर। <br>धर्मिष्ठमिदमाख्यानं धुन्धुमारस्य तच्छृणु   ॥03-192-006॥</td></tr>
<tr><td>यथा स राजा इक्ष्वाकुः कुवलाश्वो महीपतिः। <br>धुन्धुमारत्वमगमत्तच्छृणुष्व महीपते   ॥03-192-007॥</td></tr>
<tr><td>महर्षिर्विश्रुतस्तात उत्तङ्क इति भारत। <br>मरुधन्वसु रम्येषु आश्रमस्तस्य कौरव   ॥03-192-008॥</td></tr>
<tr><td>उत्तङ्कस्तु महाराज तपोऽतप्यत्सुदुश्चरम्। <br>आरिराधयिषुर्विष्णुं बहून्वर्षगणान्विभो   ॥03-192-009॥</td></tr>
<tr><td>तस्य प्रीतः स भगवान्साक्षाद्दर्शनमेयिवान्। <br>दृष्ट्वैव चर्षिः प्रह्वस्तं तुष्टाव विविधैः स्तवैः   ॥03-192-010॥</td></tr>
<tr><td>त्वया देव प्रजाः सर्वाः सदेवासुरमानवाः। <br>स्थावराणि च भूतानि जङ्गमानि तथैव च। <br>ब्रह्म वेदाश्च वेद्यं च त्वया सृष्टं महाद्युते   ॥03-192-011॥</td></tr>
<tr><td>शिरस्ते गगनं देव नेत्रे शशिदिवाकरौ। <br>निःश्वासः पवनश्चापि तेजोऽग्निश्च तवाच्युत। <br>बाहवस्ते दिशः सर्वाः कुक्षिश्चापि महार्णवः   ॥03-192-012॥</td></tr>
<tr><td>ऊरू ते पर्वता देव खं नाभिर्मधुसूदन। <br>पादौ ते पृथिवी देवी रोमाण्योषधयस्तथा   ॥03-192-013॥</td></tr>
<tr><td>इन्द्रसोमाग्निवरुणा देवासुरमहोरगाः। <br>प्रह्वास्त्वामुपतिष्ठन्ति स्तुवन्तो विविधैः स्तवैः   ॥03-192-014॥</td></tr>
<tr><td>त्वया व्याप्तानि सर्वाणि भूतानि भुवनेश्वर। <br>योगिनः सुमहावीर्याः स्तुवन्ति त्वां महर्षयः   ॥03-192-015॥</td></tr>
<tr><td>त्वयि तुष्टे जगत्स्वस्थं त्वयि क्रुद्धे महद्भयम्। <br>भयानामपनेतासि त्वमेकः पुरुषोत्तम   ॥03-192-016॥</td></tr>
<tr><td>देवानां मानुषाणां च सर्वभूतसुखावहः। <br>त्रिभिर्विक्रमणैर्देव त्रयो लोकास्त्वयाहृताः। <br>असुराणां समृद्धानां विनाशश्च त्वया कृतः   ॥03-192-017॥</td></tr>
<tr><td>तव विक्रमणैर्देवा निर्वाणमगमन्परम्। <br>पराभवं च दैत्येन्द्रास्त्वयि क्रुद्धे महाद्युते   ॥03-192-018॥</td></tr>
<tr><td>त्वं हि कर्ता विकर्ता च भूतानामिह सर्वशः। <br>आराधयित्वा त्वां देवाः सुखमेधन्ति सर्वशः   ॥03-192-019॥</td></tr>
<tr><td>एवं स्तुतो हृषीकेश उत्तङ्केन महात्मना। <br>उत्तङ्कमब्रवीद्विष्णुः प्रीतस्तेऽहं वरं वृणु   ॥03-192-020॥</td></tr>
<tr><td> उत्तङ्क उवाच। <br>पर्याप्तो मे वरो ह्येष यदहं दृष्टवान्हरिम्। <br>पुरुषं शाश्वतं दिव्यं स्रष्टारं जगतः प्रभुम्   ॥03-192-021॥</td></tr>
<tr><td> विष्णुरुवाच। <br>प्रीतस्तेऽहमलौल्येन भक्त्या च द्विजसत्तम। <br>अवश्यं हि त्वया ब्रह्मन्मत्तो ग्राह्यो वरो द्विज   ॥03-192-022॥</td></tr>
<tr><td>एवं संछन्द्यमानस्तु वरेण हरिणा तदा। <br>उत्तङ्कः प्राञ्जलिर्वव्रे वरं भरतसत्तम   ॥03-192-023॥</td></tr>
<tr><td>यदि मे भगवान्प्रीतः पुण्डरीकनिभेक्षणः। <br>धर्मे सत्ये दमे चैव बुद्धिर्भवतु मे सदा। <br>अभ्यासश्च भवेद्भक्त्या त्वयि नित्यं महेश्वर   ॥03-192-024॥</td></tr>
<tr><td> विष्णुरुवाच। <br>सर्वमेतद्धि भविता मत्प्रसादात्तव द्विज। <br>प्रतिभास्यति योगश्च येन युक्तो दिवौकसाम्। <br>त्रयाणामपि लोकानां महत्कार्यं करिष्यसि   ॥03-192-025॥</td></tr>
<tr><td>उत्सादनार्थं लोकानां धुन्धुर्नाम महासुरः। <br>तपस्यति तपो घोरं शृणु यस्तं हनिष्यति   ॥03-192-026॥</td></tr>
<tr><td>बृहदश्व इति ख्यातो भविष्यति महीपतिः। <br>तस्य पुत्रः शुचिर्दान्तः कुवलाश्व इति श्रुतः   ॥03-192-027॥</td></tr>
<tr><td>स योगबलमास्थाय मामकं पार्थिवोत्तमः। <br>शासनात्तव विप्रर्षे धुन्धुमारो भविष्यति   ॥03-192-028॥</td></tr>
<tr><td> मार्कण्डेय उवाच। <br>उत्तङ्कमेवमुक्त्वा तु विष्णुरन्तरधीयत   ॥03-192-029॥</td></tr>
</table>
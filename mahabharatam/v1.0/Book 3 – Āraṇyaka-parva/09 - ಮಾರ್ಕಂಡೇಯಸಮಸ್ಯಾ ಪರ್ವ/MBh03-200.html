<table border = "1"><tr><td>Verse</td></tr>
<tr><td> मार्कण्डेय उवाच। <br>धर्मव्याधस्तु निपुणं पुनरेव युधिष्ठिर। <br>विप्रर्षभमुवाचेदं सर्वधर्मभृतां वरः   ॥03-200-001॥</td></tr>
<tr><td>श्रुतिप्रमाणो धर्मो हि वृद्धानामिति भाषितम्। <br>सूक्ष्मा गतिर्हि धर्मस्य बहुशाखा ह्यनन्तिका   ॥03-200-002॥</td></tr>
<tr><td>प्राणात्यये विवाहे च वक्तव्यमनृतं भवेत्। <br>अनृतं च भवेत्सत्यं सत्यं चैवानृतं भवेत्   ॥03-200-003॥</td></tr>
<tr><td>यद्भूतहितमत्यन्तं तत्सत्यमिति धारणा। <br>विपर्ययकृतोऽधर्मः पश्य धर्मस्य सूक्ष्मताम्   ॥03-200-004॥</td></tr>
<tr><td>यत्करोत्यशुभं कर्म शुभं वा द्विजसत्तम। <br>अवश्यं तत्समाप्नोति पुरुषो नात्र संशयः   ॥03-200-005॥</td></tr>
<tr><td>विषमां च दशां प्राप्य देवान्गर्हति वै भृशम्। <br>आत्मनः कर्मदोषाणि न विजानात्यपण्डितः   ॥03-200-006॥</td></tr>
<tr><td>मूढो नैकृतिकश्चापि चपलश्च द्विजोत्तम। <br>सुखदुःखविपर्यासो यदा समुपपद्यते। <br>नैनं प्रज्ञा सुनीतं वा त्रायते नैव पौरुषम्   ॥03-200-007॥</td></tr>
<tr><td>यो यमिच्छेद्यथा कामं तं तं कामं समश्नुयात्। <br>यदि स्यादपराधीनं पुरुषस्य क्रियाफलम्   ॥03-200-008॥</td></tr>
<tr><td>संयताश्चापि दक्षाश्च मतिमन्तश्च मानवाः। <br>दृश्यन्ते निष्फलाः सन्तः प्रहीणाः सर्वकर्मभिः   ॥03-200-009॥</td></tr>
<tr><td>भूतानामपरः कश्चिद्धिंसायां सततोत्थितः। <br>वञ्चनायां च लोकस्य स सुखेनेह जीवति   ॥03-200-010॥</td></tr>
<tr><td>अचेष्टमानमासीनं श्रीः कंचिदुपतिष्ठति। <br>कश्चित्कर्माणि कुर्वन्हि न प्राप्यमधिगच्छति   ॥03-200-011॥</td></tr>
<tr><td>देवानिष्ट्वा तपस्तप्त्वा कृपणैः पुत्रगृद्धिभिः। <br>दशमासधृता गर्भे जायन्ते कुलपांसनाः   ॥03-200-012॥</td></tr>
<tr><td>अपरे धनधान्यैश्च भोगैश्च पितृसंचितैः। <br>विपुलैरभिजायन्ते लब्धास्तैरेव मङ्गलैः   ॥03-200-013॥</td></tr>
<tr><td>कर्मजा हि मनुष्याणां रोगा नास्त्यत्र संशयः। <br>आधिभिश्चैव बाध्यन्ते व्याधैः क्षुद्रमृगा इव   ॥03-200-014॥</td></tr>
<tr><td>ते चापि कुशलैर्वैद्यैर्निपुणैः संभृतौषधैः। <br>व्याधयो विनिवार्यन्ते मृगा व्याधैरिव द्विज   ॥03-200-015॥</td></tr>
<tr><td>येषामस्ति च भोक्तव्यं ग्रहणीदोषपीडिताः। <br>न शक्नुवन्ति ते भोक्तुं पश्य धर्मभृतां वर   ॥03-200-016॥</td></tr>
<tr><td>अपरे बाहुबलिनः क्लिश्यन्ते बहवो जनाः। <br>दुःखेन चाधिगच्छन्ति भोजनं द्विजसत्तम   ॥03-200-017॥</td></tr>
<tr><td>इति लोकमनाक्रन्दं मोहशोकपरिप्लुतम्। <br>स्रोतसासकृदाक्षिप्तं ह्रियमाणं बलीयसा   ॥03-200-018॥</td></tr>
<tr><td>न म्रियेयुर्न जीर्येयुः सर्वे स्युः सार्वकामिकाः। <br>नाप्रियं प्रतिपश्येयुर्वशित्वं यदि वै भवेत्   ॥03-200-019॥</td></tr>
<tr><td>उपर्युपरि लोकस्य सर्वो गन्तुं समीहते। <br>यतते च यथाशक्ति न च तद्वर्तते तथा   ॥03-200-020॥</td></tr>
<tr><td>बहवः संप्रदृश्यन्ते तुल्यनक्षत्रमङ्गलाः। <br>महच्च फलवैषम्यं दृश्यते कर्मसंधिषु   ॥03-200-021॥</td></tr>
<tr><td>न कश्चिदीशते ब्रह्मन्स्वयंग्राहस्य सत्तम। <br>कर्मणां प्राकृतानां वै इह सिद्धिः प्रदृश्यते   ॥03-200-022॥</td></tr>
<tr><td>यथा श्रुतिरियं ब्रह्मञ्जीवः किल सनातनः। <br>शरीरमध्रुवं लोके सर्वेषां प्राणिनामिह   ॥03-200-023॥</td></tr>
<tr><td>वध्यमाने शरीरे तु देहनाशो भवत्युत। <br>जीवः संक्रमतेऽन्यत्र कर्मबन्धनिबन्धनः   ॥03-200-024॥</td></tr>
<tr><td> ब्राह्मण उवाच। <br>कथं धर्मभृतां श्रेष्ठ जीवो भवति शाश्वतः। <br>एतदिच्छाम्यहं ज्ञातुं तत्त्वेन वदतां वर   ॥03-200-025॥</td></tr>
<tr><td> व्याध उवाच। <br>न जीवनाशोऽस्ति हि देहभेदे; मिथ्यैतदाहुर्म्रियतेति मूढाः। <br>जीवस्तु देहान्तरितः प्रयाति; दशार्धतैवास्य शरीरभेदः   ॥03-200-026॥</td></tr>
<tr><td>अन्यो हि नाश्नाति कृतं हि कर्म; स एव कर्ता सुखदुःखभागी। <br>यत्तेन किंचिद्धि कृतं हि कर्म; तदश्नुते नास्ति कृतस्य नाशः   ॥03-200-027॥</td></tr>
<tr><td>अपुण्यशीलाश्च भवन्ति पुण्या; नरोत्तमाः पापकृतो भवन्ति। <br>नरोऽनुयातस्त्विह कर्मभिः स्वै;स्ततः समुत्पद्यति भावितस्तैः   ॥03-200-028॥</td></tr>
<tr><td> ब्राह्मण उवाच। <br>कथं संभवते योनौ कथं वा पुण्यपापयोः। <br>जातीः पुण्या ह्यपुण्याश्च कथं गच्छति सत्तम   ॥03-200-029॥</td></tr>
<tr><td> व्याध उवाच। <br>गर्भाधानसमायुक्तं कर्मेदं संप्रदृश्यते। <br>समासेन तु ते क्षिप्रं प्रवक्ष्यामि द्विजोत्तम   ॥03-200-030॥</td></tr>
<tr><td>यथा संभृतसंभारः पुनरेव प्रजायते। <br>शुभकृच्छुभयोनीषु पापकृत्पापयोनिषु   ॥03-200-031॥</td></tr>
<tr><td>शुभैः प्रयोगैर्देवत्वं व्यामिश्रैर्मानुषो भवेत्। <br>मोहनीयैर्वियोनीषु त्वधोगामी च किल्बिषैः   ॥03-200-032॥</td></tr>
<tr><td>जातिमृत्युजरादुःखैः सततं समभिद्रुतः। <br>संसारे पच्यमानश्च दोषैरात्मकृतैर्नरः   ॥03-200-033॥</td></tr>
<tr><td>तिर्यग्योनिसहस्राणि गत्वा नरकमेव च। <br>जीवाः संपरिवर्तन्ते कर्मबन्धनिबन्धनाः   ॥03-200-034॥</td></tr>
<tr><td>जन्तुस्तु कर्मभिस्तैस्तैः स्वकृतैः प्रेत्य दुःखितः। <br>तद्दुःखप्रतिघातार्थमपुण्यां योनिमश्नुते   ॥03-200-035॥</td></tr>
<tr><td>ततः कर्म समादत्ते पुनरन्यन्नवं बहु। <br>पच्यते तु पुनस्तेन भुक्त्वापथ्यमिवातुरः   ॥03-200-036॥</td></tr>
<tr><td>अजस्रमेव दुःखार्तोऽदुःखितः सुखसंज्ञितः। <br>ततोऽनिवृत्तबन्धत्वात्कर्मणामुदयादपि। <br>परिक्रामति संसारे चक्रवद्बहुवेदनः   ॥03-200-037॥</td></tr>
<tr><td>स चेन्निवृत्तबन्धस्तु विशुद्धश्चापि कर्मभिः। <br>प्राप्नोति सुकृताँल्लोकान्यत्र गत्वा न शोचति   ॥03-200-038॥</td></tr>
<tr><td>पापं कुर्वन्पापवृत्तः पापस्यान्तं न गच्छति। <br>तस्मात्पुण्यं यतेत्कर्तुं वर्जयेत च पातकम्   ॥03-200-039॥</td></tr>
<tr><td>अनसूयुः कृतज्ञश्च कल्याणान्येव सेवते। <br>सुखानि धर्ममर्थं च स्वर्गं च लभते नरः   ॥03-200-040॥</td></tr>
<tr><td>संस्कृतस्य हि दान्तस्य नियतस्य यतात्मनः। <br>प्राज्ञस्यानन्तरा वृत्तिरिह लोके परत्र च   ॥03-200-041॥</td></tr>
<tr><td>सतां धर्मेण वर्तेत क्रियां शिष्टवदाचरेत्। <br>असंक्लेशेन लोकस्य वृत्तिं लिप्सेत वै द्विज   ॥03-200-042॥</td></tr>
<tr><td>सन्ति ह्यागतविज्ञानाः शिष्टाः शास्त्रविचक्षणाः। <br>स्वधर्मेण क्रिया लोके कर्मणः सोऽप्यसंकरः   ॥03-200-043॥</td></tr>
<tr><td>प्राज्ञो धर्मेण रमते धर्मं चैवोपजीवति। <br>तस्य धर्मादवाप्तेषु धनेषु द्विजसत्तम। <br>तस्यैव सिञ्चते मूलं गुणान्पश्यति यत्र वै   ॥03-200-044॥</td></tr>
<tr><td>धर्मात्मा भवति ह्येवं चित्तं चास्य प्रसीदति। <br>स मैत्रजनसंतुष्ट इह प्रेत्य च नन्दति   ॥03-200-045॥</td></tr>
<tr><td>शब्दं स्पर्शं तथा रूपं गन्धानिष्टांश्च सत्तम। <br>प्रभुत्वं लभते चापि धर्मस्यैतत्फलं विदुः   ॥03-200-046॥</td></tr>
<tr><td>धर्मस्य च फलं लब्ध्वा न तृप्यति महाद्विज। <br>अतृप्यमाणो निर्वेदमादत्ते ज्ञानचक्षुषा   ॥03-200-047॥</td></tr>
<tr><td>प्रज्ञाचक्षुर्नर इह दोषं नैवानुरुध्यते। <br>विरज्यति यथाकामं न च धर्मं विमुञ्चति   ॥03-200-048॥</td></tr>
<tr><td>सर्वत्यागे च यतते दृष्ट्वा लोकं क्षयात्मकम्। <br>ततो मोक्षे प्रयतते नानुपायादुपायतः   ॥03-200-049॥</td></tr>
<tr><td>एवं निर्वेदमादत्ते पापं कर्म जहाति च। <br>धार्मिकश्चापि भवति मोक्षं च लभते परम्   ॥03-200-050॥</td></tr>
<tr><td>तपो निःश्रेयसं जन्तोस्तस्य मूलं शमो दमः। <br>तेन सर्वानवाप्नोति कामान्यान्मनसेच्छति   ॥03-200-051॥</td></tr>
<tr><td>इन्द्रियाणां निरोधेन सत्येन च दमेन च। <br>ब्रह्मणः पदमाप्नोति यत्परं द्विजसत्तम   ॥03-200-052॥</td></tr>
<tr><td> ब्राह्मण उवाच। <br>इन्द्रियाणि तु यान्याहुः कानि तानि यतव्रत। <br>निग्रहश्च कथं कार्यो निग्रहस्य च किं फलम्   ॥03-200-053॥</td></tr>
<tr><td>कथं च फलमाप्नोति तेषां धर्मभृतां वर। <br>एतदिच्छामि तत्त्वेन धर्मं ज्ञातुं सुधार्मिक   ॥03-200-054॥</td></tr>
</table>
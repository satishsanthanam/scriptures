<table border = "1"><tr><td>Verse</td></tr>
<tr><td> मार्कण्डेय उवाच। <br>शिवा भार्या त्वङ्गिरसः शीलरूपगुणान्विता। <br>तस्याः सा प्रथमं रूपं कृत्वा देवी जनाधिप। <br>जगाम पावकाभ्याशं तं चोवाच वराङ्गना   ॥03-214-001॥</td></tr>
<tr><td>मामग्ने कामसंतप्तां त्वं कामयितुमर्हसि। <br>करिष्यसि न चेदेवं मृतां मामुपधारय   ॥03-214-002॥</td></tr>
<tr><td>अहमङ्गिरसो भार्या शिवा नाम हुताशन। <br>सखीभिः सहिता प्राप्ता मन्त्रयित्वा विनिश्चयम्   ॥03-214-003॥</td></tr>
<tr><td> अग्निरुवाच। <br>कथं मां त्वं विजानीषे कामार्तमितराः कथम्। <br>यास्त्वया कीर्तिताः सर्वाः सप्तर्षीणां प्रियाः स्त्रियः   ॥03-214-004॥</td></tr>
<tr><td> शिवोवाच। <br>अस्माकं त्वं प्रियो नित्यं बिभीमस्तु वयं तव। <br>त्वच्चित्तमिङ्गितैर्ज्ञात्वा प्रेषितास्मि तवान्तिकम्   ॥03-214-005॥</td></tr>
<tr><td>मैथुनायेह संप्राप्ता कामं प्राप्तं द्रुतं चर। <br>मातरो मां प्रतीक्षन्ते गमिष्यामि हुताशन   ॥03-214-006॥</td></tr>
<tr><td> मार्कण्डेय उवाच। <br>ततोऽग्निरुपयेमे तां शिवां प्रीतिमुदायुतः। <br>प्रीत्या देवी च संयुक्ता शुक्रं जग्राह पाणिना   ॥03-214-007॥</td></tr>
<tr><td>अचिन्तयन्ममेदं ये रूपं द्रक्ष्यन्ति कानने। <br>ते ब्राह्मणीनामनृतं दोषं वक्ष्यन्ति पावके   ॥03-214-008॥</td></tr>
<tr><td>तस्मादेतद्रक्ष्यमाणा गरुडी संभवाम्यहम्। <br>वनान्निर्गमनं चैव सुखं मम भविष्यति   ॥03-214-009॥</td></tr>
<tr><td>सुपर्णी सा तदा भूत्वा निर्जगाम महावनात्। <br>अपश्यत्पर्वतं श्वेतं शरस्तम्बैः सुसंवृतम्   ॥03-214-010॥</td></tr>
<tr><td>दृष्टीविषैः सप्तशीर्षैर्गुप्तं भोगिभिरद्भुतैः। <br>रक्षोभिश्च पिशाचैश्च रौद्रैर्भूतगणैस्तथा। <br>राक्षसीभिश्च संपूर्णमनेकैश्च मृगद्विजैः   ॥03-214-011॥</td></tr>
<tr><td>सा तत्र सहसा गत्वा शैलपृष्ठं सुदुर्गमम्। <br>प्राक्षिपत्काञ्चने कुण्डे शुक्रं सा त्वरिता सती   ॥03-214-012॥</td></tr>
<tr><td>शिष्टानामपि सा देवी सप्तर्षीणां महात्मनाम्। <br>पत्नीसरूपतां कृत्वा कामयामास पावकम्   ॥03-214-013॥</td></tr>
<tr><td>दिव्यरूपमरुन्धत्याः कर्तुं न शकितं तया। <br>तस्यास्तपःप्रभावेण भर्तृशुश्रूषणेन च   ॥03-214-014॥</td></tr>
<tr><td>षट्कृत्वस्तत्तु निक्षिप्तमग्ने रेतः कुरूत्तम। <br>तस्मिन्कुण्डे प्रतिपदि कामिन्या स्वाहया तदा   ॥03-214-015॥</td></tr>
<tr><td>तत्स्कन्नं तेजसा तत्र संभृतं जनयत्सुतम्। <br>ऋषिभिः पूजितं स्कन्नमनयत्स्कन्दतां ततः   ॥03-214-016॥</td></tr>
<tr><td>षट्शिरा द्विगुणश्रोत्रो द्वादशाक्षिभुजक्रमः। <br>एकग्रीवस्त्वेककायः कुमारः समपद्यत   ॥03-214-017॥</td></tr>
<tr><td>द्वितीयायामभिव्यक्तस्तृतीयायां शिशुर्बभौ। <br>अङ्गप्रत्यङ्गसंभूतश्चतुर्थ्यामभवद्गुहः   ॥03-214-018॥</td></tr>
<tr><td>लोहिताभ्रेण महता संवृतः सह विद्युता। <br>लोहिताभ्रे सुमहति भाति सूर्य इवोदितः   ॥03-214-019॥</td></tr>
<tr><td>गृहीतं तु धनुस्तेन विपुलं लोमहर्षणम्। <br>न्यस्तं यत्त्रिपुरघ्नेन सुरारिविनिकृन्तनम्   ॥03-214-020॥</td></tr>
<tr><td>तद्गृहीत्वा धनुःश्रेष्ठं ननाद बलवांस्तदा। <br>संमोहयन्निवेमान्स त्रीँल्लोकान्सचराचरान्   ॥03-214-021॥</td></tr>
<tr><td>तस्य तं निनदं श्रुत्वा महामेघौघनिस्वनम्। <br>उत्पेततुर्महानागौ चित्रश्चैरावतश्च ह   ॥03-214-022॥</td></tr>
<tr><td>तावापतन्तौ संप्रेक्ष्य स बालार्कसमद्युतिः। <br>द्वाभ्यां गृहीत्वा पाणिभ्यां शक्तिं चान्येन पाणिना। <br>अपरेणाग्निदायादस्ताम्रचूडं भुजेन सः   ॥03-214-023॥</td></tr>
<tr><td>महाकायमुपश्लिष्टं कुक्कुटं बलिनां वरम्। <br>गृहीत्वा व्यनदद्भीमं चिक्रीड च महाबलः   ॥03-214-024॥</td></tr>
<tr><td>द्वाभ्यां भुजाभ्यां बलवान्गृहीत्वा शङ्खमुत्तमम्। <br>प्राध्मापयत भूतानां त्रासनं बलिनामपि   ॥03-214-025॥</td></tr>
<tr><td>द्वाभ्यां भुजाभ्यामाकाशं बहुशो निजघान सः। <br>क्रीडन्भाति महासेनस्त्रीँल्लोकान्वदनैः पिबन्। <br>पर्वताग्रेऽप्रमेयात्मा रश्मिमानुदये यथा   ॥03-214-026॥</td></tr>
<tr><td>स तस्य पर्वतस्याग्रे निषण्णोऽद्भुतविक्रमः। <br>व्यलोकयदमेयात्मा मुखैर्नानाविधैर्दिशः। <br>स पश्यन्विविधान्भावांश्चकार निनदं पुनः   ॥03-214-027॥</td></tr>
<tr><td>तस्य तं निनदं श्रुत्वा न्यपतन्बहुधा जनाः। <br>भीताश्चोद्विग्नमनसस्तमेव शरणं ययुः   ॥03-214-028॥</td></tr>
<tr><td>ये तु तं संश्रिता देवं नानावर्णास्तदा जनाः। <br>तानप्याहुः पारिषदान्ब्राह्मणाः सुमहाबलान्   ॥03-214-029॥</td></tr>
<tr><td>स तूत्थाय महाबाहुरुपसान्त्व्य च ताञ्जनान्। <br>धनुर्विकृष्य व्यसृजद्बाणाञ्श्वेते महागिरौ   ॥03-214-030॥</td></tr>
<tr><td>बिभेद स शरैः शैलं क्रौञ्चं हिमवतः सुतम्। <br>तेन हंसाश्च गृध्राश्च मेरुं गच्छन्ति पर्वतम्   ॥03-214-031॥</td></tr>
<tr><td>स विशीर्णोऽपतच्छैलो भृशमार्तस्वरान्रुवन्। <br>तस्मिन्निपतिते त्वन्ये नेदुः शैला भृशं भयात्   ॥03-214-032॥</td></tr>
<tr><td>स तं नादं भृशार्तानां श्रुत्वापि बलिनां वरः। <br>न प्राव्यथदमेयात्मा शक्तिमुद्यम्य चानदत्   ॥03-214-033॥</td></tr>
<tr><td>सा तदा विपुला शक्तिः क्षिप्ता तेन महात्मना। <br>बिभेद शिखरं घोरं श्वेतस्य तरसा गिरेः   ॥03-214-034॥</td></tr>
<tr><td>स तेनाभिहतो दीनो गिरिः श्वेतोऽचलैः सह। <br>उत्पपात महीं त्यक्त्वा भीतस्तस्मान्महात्मनः   ॥03-214-035॥</td></tr>
<tr><td>ततः प्रव्यथिता भूमिर्व्यशीर्यत समन्ततः। <br>आर्ता स्कन्दं समासाद्य पुनर्बलवती बभौ   ॥03-214-036॥</td></tr>
<tr><td>पर्वताश्च नमस्कृत्य तमेव पृथिवीं गताः। <br>अथायमभजल्लोकः स्कन्दं शुक्लस्य पञ्चमीम्   ॥03-214-037॥</td></tr>
</table>
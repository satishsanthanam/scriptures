<table border = "1"><tr><td>Verse</td></tr>
<tr><td> देव उवाच। <br>कामं देवापि मां विप्र न विजानन्ति तत्त्वतः। <br>त्वत्प्रीत्या तु प्रवक्ष्यामि यथेदं विसृजाम्यहम्   ॥03-187-001॥</td></tr>
<tr><td>पितृभक्तोऽसि विप्रर्षे मां चैव शरणं गतः। <br>अतो दृष्टोऽस्मि ते साक्षाद्ब्रह्मचर्यं च ते महत्   ॥03-187-002॥</td></tr>
<tr><td>आपो नारा इति प्रोक्ताः संज्ञानाम कृतं मया। <br>तेन नारायणोऽस्म्युक्तो मम तद्ध्ययनं सदा   ॥03-187-003॥</td></tr>
<tr><td>अहं नारायणो नाम प्रभवः शाश्वतोऽव्ययः। <br>विधाता सर्वभूतानां संहर्ता च द्विजोत्तम   ॥03-187-004॥</td></tr>
<tr><td>अहं विष्णुरहं ब्रह्मा शक्रश्चाहं सुराधिपः। <br>अहं वैश्रवणो राजा यमः प्रेताधिपस्तथा   ॥03-187-005॥</td></tr>
<tr><td>अहं शिवश्च सोमश्च कश्यपश्च प्रजापतिः। <br>अहं धाता विधाता च यज्ञश्चाहं द्विजोत्तम   ॥03-187-006॥</td></tr>
<tr><td>अग्निरास्यं क्षितिः पादौ चन्द्रादित्यौ च लोचने। <br>सदिशं च नभः कायो वायुर्मनसि मे स्थितः   ॥03-187-007॥</td></tr>
<tr><td>मया क्रतुशतैरिष्टं बहुभिः स्वाप्तदक्षिणैः। <br>यजन्ते वेदविदुषो मां देवयजने स्थितम्   ॥03-187-008॥</td></tr>
<tr><td>पृथिव्यां क्षत्रियेन्द्राश्च पार्थिवाः स्वर्गकाङ्क्षिणः। <br>यजन्ते मां तथा वैश्याः स्वर्गलोकजिगीषवः   ॥03-187-009॥</td></tr>
<tr><td>चतुःसमुद्रपर्यन्तां मेरुमन्दरभूषणाम्। <br>शेषो भूत्वाहमेवैतां धारयामि वसुंधराम्   ॥03-187-010॥</td></tr>
<tr><td>वाराहं रूपमास्थाय मयेयं जगती पुरा। <br>मज्जमाना जले विप्र वीर्येणासीत्समुद्धृता   ॥03-187-011॥</td></tr>
<tr><td>अग्निश्च वडवावक्त्रो भूत्वाहं द्विजसत्तम। <br>पिबाम्यपः समाविद्धास्ताश्चैव विसृजाम्यहम्   ॥03-187-012॥</td></tr>
<tr><td>ब्रह्म वक्त्रं भुजौ क्षत्रमूरू मे संश्रिता विशः। <br>पादौ शूद्रा भजन्ते मे विक्रमेण क्रमेण च   ॥03-187-013॥</td></tr>
<tr><td>ऋग्वेदः सामवेदश्च यजुर्वेदोऽप्यथर्वणः। <br>मत्तः प्रादुर्भवन्त्येते मामेव प्रविशन्ति च   ॥03-187-014॥</td></tr>
<tr><td>यतयः शान्तिपरमा यतात्मानो मुमुक्षवः। <br>कामक्रोधद्वेषमुक्ता निःसङ्गा वीतकल्मषाः   ॥03-187-015॥</td></tr>
<tr><td>सत्त्वस्था निरहंकारा नित्यमध्यात्मकोविदाः। <br>मामेव सततं विप्राश्चिन्तयन्त उपासते   ॥03-187-016॥</td></tr>
<tr><td>अहं संवर्तको ज्योतिरहं संवर्तको यमः। <br>अहं संवर्तकः सूर्यो अहं संवर्तकोऽनिलः   ॥03-187-017॥</td></tr>
<tr><td>तारारूपाणि दृश्यन्ते यान्येतानि नभस्तले। <br>मम रूपाण्यथैतानि विद्धि त्वं द्विजसत्तम   ॥03-187-018॥</td></tr>
<tr><td>रत्नाकराः समुद्राश्च सर्व एव चतुर्दिशम्। <br>वसनं शयनं चैव निलयं चैव विद्धि मे   ॥03-187-019॥</td></tr>
<tr><td>कामं क्रोधं च हर्षं च भयं मोहं तथैव च। <br>ममैव विद्धि रूपाणि सर्वाण्येतानि सत्तम   ॥03-187-020॥</td></tr>
<tr><td>प्राप्नुवन्ति नरा विप्र यत्कृत्वा कर्मशोभनम्। <br>सत्यं दानं तपश्चोग्रमहिंसा चैव जन्तुषु   ॥03-187-021॥</td></tr>
<tr><td>मद्विधानेन विहिता मम देहविहारिणः। <br>मयाभिभूतविज्ञाना विचेष्टन्ते न कामतः   ॥03-187-022॥</td></tr>
<tr><td>सम्यग्वेदमधीयाना यजन्तो विविधैर्मखैः। <br>शान्तात्मानो जितक्रोधाः प्राप्नुवन्ति द्विजातयः   ॥03-187-023॥</td></tr>
<tr><td>प्राप्तुं न शक्यो यो विद्वन्नरैर्दुष्कृतकर्मभिः। <br>लोभाभिभूतैः कृपणैरनार्यैरकृतात्मभिः   ॥03-187-024॥</td></tr>
<tr><td>तं मां महाफलं विद्धि पदं सुकृतकर्मणः। <br>दुष्प्रापं विप्रमूढानां मार्गं योगैर्निषेवितम्   ॥03-187-025॥</td></tr>
<tr><td>यदा यदा च धर्मस्य ग्लानिर्भवति सत्तम। <br>अभ्युत्थानमधर्मस्य तदात्मानं सृजाम्यहम्   ॥03-187-026॥</td></tr>
<tr><td>दैत्या हिंसानुरक्ताश्च अवध्याः सुरसत्तमैः। <br>राक्षसाश्चापि लोकेऽस्मिन्यदोत्पत्स्यन्ति दारुणाः   ॥03-187-027॥</td></tr>
<tr><td>तदाहं संप्रसूयामि गृहेषु शुभकर्मणाम्। <br>प्रविष्टो मानुषं देहं सर्वं प्रशमयाम्यहम्   ॥03-187-028॥</td></tr>
<tr><td>सृष्ट्वा देवमनुष्यांश्च गन्धर्वोरगराक्षसान्। <br>स्थावराणि च भूतानि संहराम्यात्ममायया   ॥03-187-029॥</td></tr>
<tr><td>कर्मकाले पुनर्देहमनुचिन्त्य सृजाम्यहम्। <br>प्रविश्य मानुषं देहं मर्यादाबन्धकारणात्   ॥03-187-030॥</td></tr>
<tr><td>श्वेतः कृतयुगे वर्णः पीतस्त्रेतायुगे मम। <br>रक्तो द्वापरमासाद्य कृष्णः कलियुगे तथा   ॥03-187-031॥</td></tr>
<tr><td>त्रयो भागा ह्यधर्मस्य तस्मिन्काले भवन्त्युत। <br>अन्तकाले च संप्राप्ते कालो भूत्वातिदारुणः। <br>त्रैलोक्यं नाशयाम्येकः कृत्स्नं स्थावरजङ्गमम्   ॥03-187-032॥</td></tr>
<tr><td>अहं त्रिवर्त्मा सर्वात्मा सर्वलोकसुखावहः। <br>अभिभूः सर्वगोऽनन्तो हृषीकेश उरुक्रमः   ॥03-187-033॥</td></tr>
<tr><td>कालचक्रं नयाम्येको ब्रह्मन्नहमरूपि वै। <br>शमनं सर्वभूतानां सर्वलोककृतोद्यमम्   ॥03-187-034॥</td></tr>
<tr><td>एवं प्रणिहितः सम्यङ्मयात्मा मुनिसत्तम। <br>सर्वभूतेषु विप्रेन्द्र न च मां वेत्ति कश्चन   ॥03-187-035॥</td></tr>
<tr><td>यच्च किंचित्त्वया प्राप्तं मयि क्लेशात्मकं द्विज। <br>सुखोदयाय तत्सर्वं श्रेयसे च तवानघ   ॥03-187-036॥</td></tr>
<tr><td>यच्च किंचित्त्वया लोके दृष्टं स्थावरजङ्गमम्। <br>विहितः सर्वथैवासौ ममात्मा मुनिसत्तम   ॥03-187-037॥</td></tr>
<tr><td>अर्धं मम शरीरस्य सर्वलोकपितामहः। <br>अहं नारायणो नाम शङ्खचक्रगदाधरः   ॥03-187-038॥</td></tr>
<tr><td>यावद्युगानां विप्रर्षे सहस्रपरिवर्तनम्। <br>तावत्स्वपिमि विश्वात्मा सर्वलोकपितामहः   ॥03-187-039॥</td></tr>
<tr><td>एवं सर्वमहं कालमिहासे मुनिसत्तम। <br>अशिशुः शिशुरूपेण यावद्ब्रह्मा न बुध्यते   ॥03-187-040॥</td></tr>
<tr><td>मया च विप्र दत्तोऽयं वरस्ते ब्रह्मरूपिणा। <br>असकृत्परितुष्टेन विप्रर्षिगणपूजित   ॥03-187-041॥</td></tr>
<tr><td>सर्वमेकार्णवं दृष्ट्वा नष्टं स्थावरजङ्गमम्। <br>विक्लवोऽसि मया ज्ञातस्ततस्ते दर्शितं जगत्   ॥03-187-042॥</td></tr>
<tr><td>अभ्यन्तरं शरीरस्य प्रविष्टोऽसि यदा मम। <br>दृष्ट्वा लोकं समस्तं च विस्मितो नावबुध्यसे   ॥03-187-043॥</td></tr>
<tr><td>ततोऽसि वक्त्राद्विप्रर्षे द्रुतं निःसारितो मया। <br>आख्यातस्ते मया चात्मा दुर्ज्ञेयोऽपि सुरासुरैः   ॥03-187-044॥</td></tr>
<tr><td>यावत्स भगवान्ब्रह्मा न बुध्यति महातपाः। <br>तावत्त्वमिह विप्रर्षे विश्रब्धश्चर वै सुखम्   ॥03-187-045॥</td></tr>
<tr><td>ततो विबुद्धे तस्मिंस्तु सर्वलोकपितामहे। <br>एकीभूतो हि स्रक्ष्यामि शरीराद्द्विजसत्तम   ॥03-187-046॥</td></tr>
<tr><td>आकाशं पृथिवीं ज्योतिर्वायुं सलिलमेव च। <br>लोके यच्च भवेच्छेषमिह स्थावरजङ्गमम्   ॥03-187-047॥</td></tr>
<tr><td> मार्कण्डेय उवाच। <br>इत्युक्त्वान्तर्हितस्तात स देवः परमाद्भुतः। <br>प्रजाश्चेमाः प्रपश्यामि विचित्रा बहुधाकृताः   ॥03-187-048॥</td></tr>
<tr><td>एतद्दृष्टं मया राजंस्तस्मिन्प्राप्ते युगक्षये। <br>आश्चर्यं भरतश्रेष्ठ सर्वधर्मभृतां वर   ॥03-187-049॥</td></tr>
<tr><td>यः स देवो मया दृष्टः पुरा पद्मनिभेक्षणः। <br>स एष पुरुषव्याघ्र संबन्धी ते जनार्दनः   ॥03-187-050॥</td></tr>
<tr><td>अस्यैव वरदानाद्धि स्मृतिर्न प्रजहाति माम्। <br>दीर्घमायुश्च कौन्तेय स्वच्छन्दमरणं तथा   ॥03-187-051॥</td></tr>
<tr><td>स एष कृष्णो वार्ष्णेयः पुराणपुरुषो विभुः। <br>आस्ते हरिरचिन्त्यात्मा क्रीडन्निव महाभुजः   ॥03-187-052॥</td></tr>
<tr><td>एष धाता विधाता च संहर्ता चैव सात्वतः। <br>श्रीवत्सवक्षा गोविन्दः प्रजापतिपतिः प्रभुः   ॥03-187-053॥</td></tr>
<tr><td>दृष्ट्वेमं वृष्णिशार्दूलं स्मृतिर्मामियमागता। <br>आदिदेवमजं विष्णुं पुरुषं पीतवाससम्   ॥03-187-054॥</td></tr>
<tr><td>सर्वेषामेव भूतानां पिता माता च माधवः। <br>गच्छध्वमेनं शरणं शरण्यं कौरवर्षभाः   ॥03-187-055॥</td></tr>
</table>
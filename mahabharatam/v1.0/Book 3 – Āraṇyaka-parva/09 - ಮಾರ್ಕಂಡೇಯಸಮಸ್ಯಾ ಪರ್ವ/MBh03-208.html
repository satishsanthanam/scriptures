<table border = "1"><tr><td>Verse</td></tr>
<tr><td> मार्कण्डेय उवाच। <br>ब्रह्मणो यस्तृतीयस्तु पुत्रः कुरुकुलोद्वह। <br>तस्यापवसुता भार्या प्रजास्तस्यापि मे शृणु   ॥03-208-001॥</td></tr>
<tr><td>बृहज्ज्योतिर्बृहत्कीर्तिर्बृहद्ब्रह्मा बृहन्मनाः। <br>बृहन्मन्त्रो बृहद्भासस्तथा राजन्बृहस्पतिः   ॥03-208-002॥</td></tr>
<tr><td>प्रजासु तासु सर्वासु रूपेणाप्रतिमाभवत्। <br>देवी भानुमती नाम प्रथमाङ्गिरसः सुता   ॥03-208-003॥</td></tr>
<tr><td>भूतानामेव सर्वेषां यस्यां रागस्तदाभवत्। <br>रागाद्रागेति यामाहुर्द्वितीयाङ्गिरसः सुता   ॥03-208-004॥</td></tr>
<tr><td>यां कपर्दिसुतामाहुर्दृश्यादृश्येति देहिनः। <br>तनुत्वात्सा सिनीवाली तृतीयाङ्गिरसः सुता   ॥03-208-005॥</td></tr>
<tr><td>पश्यत्यर्चिष्मती भाभिर्हविर्भिश्च हविष्मती। <br>षष्ठीमङ्गिरसः कन्यां पुण्यामाहुर्हविष्मतीम्   ॥03-208-006॥</td></tr>
<tr><td>महामखेष्वाङ्गिरसी दीप्तिमत्सु महामती। <br>महामतीति विख्याता सप्तमी कथ्यते सुता   ॥03-208-007॥</td></tr>
<tr><td>यां तु दृष्ट्वा भगवतीं जनः कुहुकुहायते। <br>एकानंशेति यामाहुः कुहूमङ्गिरसः सुताम्   ॥03-208-008॥</td></tr>
</table>
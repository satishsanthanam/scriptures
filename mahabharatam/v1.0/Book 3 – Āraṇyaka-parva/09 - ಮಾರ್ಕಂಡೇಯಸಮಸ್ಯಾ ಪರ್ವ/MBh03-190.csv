Verse
 वैशंपायन उवाच। <br>भूय एव ब्राह्मणमहाभाग्यं वक्तुमर्हसीत्यब्रवीत्पाण्डवेयो मार्कण्डेयम्   ॥03-190-001॥
अथाचष्ट मार्कण्डेयः   ॥03-190-002॥
अयोध्यायामिक्ष्वाकुकुलोत्पन्नः पार्थिवः परिक्षिन्नाम मृगयामगमत्   ॥03-190-003॥
तमेकाश्वेन मृगमनुसरन्तं मृगो दूरमपाहरत्   ॥03-190-004॥
अथाध्वनि जातश्रमः क्षुत्तृष्णाभिभूतश्च कस्मिंश्चिदुद्देशे नीलं वनषण्डमपश्यत्। <br>तच्च विवेश   ॥03-190-005॥
ततस्तस्य वनषण्डस्य मध्येऽतीव रमणीयं सरो दृष्ट्वा साश्व एव व्यगाहत   ॥03-190-006॥
अथाश्वस्तः स बिसमृणालमश्वस्याग्रे निक्षिप्य पुष्करिणीतीरे समाविशत्   ॥03-190-007॥
ततः शयानो मधुरं गीतशब्दमशृणोत्   ॥03-190-008॥
स श्रुत्वाचिन्तयत्। <br>नेह मनुष्यगतिं पश्यामि। <br>कस्य खल्वयं गीतशब्द इति   ॥03-190-009॥
अथापश्यत्कन्यां परमरूपदर्शनीयां पुष्पाण्यवचिन्वतीं गायन्तीं च   ॥03-190-010॥
अथ सा राज्ञः समीपे पर्यक्रामत्   ॥03-190-011॥
तामब्रवीद्राजा। <br>कस्यासि सुभगे त्वमिति   ॥03-190-012॥
सा प्रत्युवाच। <br>कन्यास्मीति   ॥03-190-013॥
तां राजोवाच। <br>अर्थी त्वयाहमिति   ॥03-190-014॥
अथोवाच कन्या। <br>समयेनाहं शक्या त्वया लब्धुम्। <br>नान्यथेति   ॥03-190-015॥
तां राजा समयमपृच्छत्   ॥03-190-016॥
ततः कन्येदमुवाच। <br>उदकं मे न दर्शयितव्यमिति   ॥03-190-017॥
स राजा बाढमित्युक्त्वा तां समागम्य तया सहास्ते   ॥03-190-018॥
तत्रैवासीने राजनि सेनान्वगच्छत्। <br>पदेनानुपदं दृष्ट्वा राजानं परिवार्यातिष्ठत्   ॥03-190-019॥
पर्याश्वस्तश्च राजा तयैव सह शिबिकया प्रायादविघाटितया। <br>स्वनगरमनुप्राप्य रहसि तया सह रमन्नास्ते। <br>नान्यत्किंचनापश्यत्   ॥03-190-020॥
अथ प्रधानामात्यस्तस्याभ्याशचराः स्त्रियोऽपृच्छत्। <br>किमत्र प्रयोजनं वर्तत इति   ॥03-190-021॥
अथाब्रुवंस्ताः स्त्रियः। <br>अपूर्वमिव पश्याम उदकं नात्र नीयतेति   ॥03-190-022॥
अथामात्योऽनुदकं वनं कारयित्वोदारवृक्षं बहुमूलपुष्पफलं रहस्युपगम्य राजानमब्रवीत्। <br>वनमिदमुदारमनुदकम्। <br>साध्वत्र रम्यतामिति   ॥03-190-023॥
स तस्य वचनात्तयैव सह देव्या तद्वनं प्राविशत्। <br>स कदाचित्तस्मिन्वने रम्ये तयैव सह व्यवहरत्। <br>अथ क्षुत्तृष्णार्दितः श्रान्तोऽतिमात्रमतिमुक्तागारमपश्यत्   ॥03-190-024॥
तत्प्रविश्य राजा सह प्रियया सुधातलसुकृतां विमलसलिलपूर्णां वापीमपश्यत्   ॥03-190-025॥
दृष्ट्वैव च तां तस्या एव तीरे सहैव तया देव्या व्यतिष्ठत्   ॥03-190-026॥
अथ तां देवीं स राजाब्रवीत्। <br>साध्ववतर वापीसलिलमिति   ॥03-190-027॥
सा तद्वचः श्रुत्वावतीर्य वापीं न्यमज्जत्। <br>न पुनरुदमज्जत्   ॥03-190-028॥
तां मृगयमाणो राजा नापश्यत्   ॥03-190-029॥
वापीमपि निःस्राव्य मण्डूकं श्वभ्रमुखे दृष्ट्वा क्रुद्ध आज्ञापयामास। <br>सर्वमण्डूकवधः क्रियतामिति। <br>यो मयार्थी स मृतकैर्मण्डूकैरुपायनैर्मामुपतिष्ठेदिति   ॥03-190-030॥
अथ मण्डूकवधे घोरे क्रियमाणे दिक्षु सर्वासु मण्डूकान्भयमाविशत्। <br>ते भीता मण्डूकराज्ञे यथावृत्तं न्यवेदयन्   ॥03-190-031॥
ततो मण्डूकराट्तापसवेषधारी राजानमभ्यगच्छत्   ॥03-190-032॥
उपेत्य चैनमुवाच। <br>मा राजन्क्रोधवशं गमः। <br>प्रसादं कुरु। <br>नार्हसि मण्डूकानामनपराधिनां वधं कर्तुमिति   ॥03-190-033॥
श्लोकौ चात्र भवतः। <br>मा मण्डूकाञ्जिघांस त्वं कोपं संधारयाच्युत। <br>प्रक्षीयते धनोद्रेको जनानामविजानताम्   ॥03-190-034॥
प्रतिजानीहि नैतांस्त्वं प्राप्य क्रोधं विमोक्ष्यसे। <br>अलं कृत्वा तवाधर्मं मण्डूकैः किं हतैर्हि ते   ॥03-190-035॥
तमेवंवादिनमिष्टजनशोकपरीतात्मा राजा प्रोवाच। <br>न हि क्षम्यते तन्मया। <br>हनिष्याम्येतान्। <br>एतैर्दुरात्मभिः प्रिया मे भक्षिता। <br>सर्वथैव मे वध्या मण्डूकाः। <br>नार्हसि विद्वन्मामुपरोद्धुमिति   ॥03-190-036॥
स तद्वाक्यमुपलभ्य व्यथितेन्द्रियमनाः प्रोवाच। <br>प्रसीद राजन्। <br>अहमायुर्नाम मण्डूकराजः। <br>मम सा दुहिता सुशोभना नाम। <br>तस्या दौःशील्यमेतत्। <br>बहवो हि राजानस्तया विप्रलब्धपूर्वा इति   ॥03-190-037॥
तमब्रवीद्राजा। <br>तयास्म्यर्थी। <br>सा मे दीयतामिति   ॥03-190-038॥
अथैनां राज्ञे पितादात्। <br>अब्रवीच्चैनाम्। <br>एनं राजानं शुश्रूषस्वेति   ॥03-190-039॥
स उवाच दुहितरम्। <br>यस्मात्त्वया राजानो विप्रलब्धास्तस्मादब्रह्मण्यानि तवापत्यानि भविष्यन्त्यनृतकत्वात्तवेति   ॥03-190-040॥
स च राजा तामुपलभ्य तस्यां सुरतगुणनिबद्धहृदयो लोकत्रयैश्वर्यमिवोपलभ्य हर्षबाष्पकलया वाचा प्रणिपत्याभिपूज्य मण्डूकराजानमब्रवीत्। <br>अनुगृहीतोऽस्मीति   ॥03-190-041॥
स च मण्डूकराजो जामातरमनुज्ञाप्य यथागतमगच्छत्   ॥03-190-042॥
अथ कस्यचित्कालस्य तस्यां कुमारास्त्रयस्तस्य राज्ञः संबभूवुः शलो दलो बलश्चेति। <br>ततस्तेषां ज्येष्ठं शलं समये पिता राज्येऽभिषिच्य तपसि धृतात्मा वनं जगाम   ॥03-190-043॥
अथ कदाचिच्छलो मृगयामचरत्। <br>मृगं चासाद्य रथेनान्वधावत्   ॥03-190-044॥
सूतं चोवाच। <br>शीघ्रं मां वहस्वेति   ॥03-190-045॥
स तथोक्तः सूतो राजानमब्रवीत्। <br>मा क्रियतामनुबन्धः। <br>नैष शक्यस्त्वया मृगो ग्रहीतुं यद्यपि ते रथे युक्तौ वाम्यौ स्यातामिति   ॥03-190-046॥
ततोऽब्रवीद्राजा सूतम्। <br>आचक्ष्व मे वाम्यौ। <br>हन्मि वा त्वामिति   ॥03-190-047॥
स एवमुक्तो राजभयभीतो वामदेवशापभीतश्च सन्नाचख्यौ राज्ञे। <br>वामदेवस्याश्वौ वाम्यौ मनोजवाविति   ॥03-190-048॥
अथैनमेवं ब्रुवाणमब्रवीद्राजा। <br>वामदेवाश्रमं याहीति   ॥03-190-049॥
स गत्वा वामदेवाश्रमं तमृषिमब्रवीत्। <br>भगवन्मृगो मया विद्धः पलायते। <br>तं संभावयेयम्। <br>अर्हसि मे वाम्यौ दातुमिति   ॥03-190-050॥
तमब्रवीदृषिः। <br>ददानि ते वाम्यौ। <br>कृतकार्येण भवता ममैव निर्यात्यौ क्षिप्रमिति   ॥03-190-051॥
स च तावश्वौ प्रतिगृह्यानुज्ञाप्य चर्षिं प्रायाद्वाम्यसंयुक्तेन रथेन मृगं प्रति। <br>गच्छंश्चाब्रवीत्सूतम्। <br>अश्वरत्नाविमावयोग्यौ ब्राह्मणानाम्। <br>नैतौ प्रतिदेयौ वामदेवायेति   ॥03-190-052॥
एवमुक्त्वा मृगमवाप्य स्वनगरमेत्याश्वावन्तःपुरेऽस्थापयत्   ॥03-190-053॥
अथर्षिश्चिन्तयामास। <br>तरुणो राजपुत्रः कल्याणं पत्रमासाद्य रमते। <br>न मे प्रतिनिर्यातयति। <br>अहो कष्टमिति   ॥03-190-054॥
मनसा निश्चित्य मासि पूर्णे शिष्यमब्रवीत्। <br>गच्छात्रेय। <br>राजानं ब्रूहि। <br>यदि पर्याप्तं निर्यातयोपाध्यायवाम्याविति   ॥03-190-055॥
स गत्वैवं तं राजानमब्रवीत्   ॥03-190-056॥
तं राजा प्रत्युवाच। <br>राज्ञामेतद्वाहनम्। <br>अनर्हा ब्राह्मणा रत्नानामेवंविधानाम्। <br>किं च ब्राह्मणानामश्वैः कार्यम्। <br>साधु प्रतिगम्यतामिति   ॥03-190-057॥
स गत्वैवमुपाध्यायायाचष्ट   ॥03-190-058॥
तच्छ्रुत्वा वचनमप्रियं वामदेवः क्रोधपरीतात्मा स्वयमेव राजानमभिगम्याश्वार्थमभ्यचोदयत्। <br>न चादाद्राजा   ॥03-190-059॥
 वामदेव उवाच। <br>प्रयच्छ वाम्यौ मम पार्थिव त्वं; कृतं हि ते कार्यमन्यैरशक्यम्। <br>मा त्वा वधीद्वरुणो घोरपाशै;र्ब्रह्मक्षत्रस्यान्तरे वर्तमानः   ॥03-190-060॥
 राजोवाच। <br>अनड्वाहौ सुव्रतौ साधु दान्ता;वेतद्विप्राणां वाहनं वामदेव। <br>ताभ्यां याहि त्वं यत्र कामो महर्षे; छन्दांसि वै त्वादृशं संवहन्ति   ॥03-190-061॥
 वामदेव उवाच। <br>छन्दांसि वै मादृशं संवहन्ति; लोकेऽमुष्मिन्पार्थिव यानि सन्ति। <br>अस्मिंस्तु लोके मम यानमेत;दस्मद्विधानामपरेषां च राजन्   ॥03-190-062॥
 राजोवाच। <br>चत्वारो वा गर्दभास्त्वां वहन्तु; श्रेष्ठाश्वतर्यो हरयो वा तुरंगाः। <br>तैस्त्वं याहि क्षत्रियस्यैष वाहो; मम वाम्यौ न तवैतौ हि विद्धि   ॥03-190-063॥
 वामदेव उवाच। <br>घोरं व्रतं ब्राह्मणस्यैतदाहु;रेतद्राजन्यदिहाजीवमानः। <br>अयस्मया घोररूपा महान्तो; वहन्तु त्वां शितशूलाश्चतुर्धा   ॥03-190-064॥
 राजोवाच। <br>ये त्वा विदुर्ब्राह्मणं वामदेव; वाचा हन्तुं मनसा कर्मणा वा। <br>ते त्वां सशिष्यमिह पातयन्तु; मद्वाक्यनुन्नाः शितशूलासिहस्ताः   ॥03-190-065॥
 वामदेव उवाच। <br>नानुयोगा ब्राह्मणानां भवन्ति; वाचा राजन्मनसा कर्मणा वा। <br>यस्त्वेवं ब्रह्म तपसान्वेति विद्वां;स्तेन श्रेष्ठो भवति हि जीवमानः   ॥03-190-066॥
 मार्कण्डेय उवाच। <br>एवमुक्ते वामदेवेन राज;न्समुत्तस्थू राक्षसा घोररूपाः। <br>तैः शूलहस्तैर्वध्यमानः स राजा; प्रोवाचेदं वाक्यमुच्चैस्तदानीम्   ॥03-190-067॥
इक्ष्वाकवो यदि ब्रह्मन्दलो वा; विधेया मे यदि वान्ये विशोऽपि। <br>नोत्स्रक्ष्येऽहं वामदेवस्य वाम्यौ; नैवंविधा धर्मशीला भवन्ति   ॥03-190-068॥
एवं ब्रुवन्नेव स यातुधानै;र्हतो जगामाशु महीं क्षितीशः। <br>ततो विदित्वा नृपतिं निपातित;मिक्ष्वाकवो वै दलमभ्यषिञ्चन्   ॥03-190-069॥
राज्ये तदा तत्र गत्वा स विप्रः; प्रोवाचेदं वचनं वामदेवः। <br>दलं राजानं ब्राह्मणानां हि देय;मेवं राजन्सर्वधर्मेषु दृष्टम्   ॥03-190-070॥
बिभेषि चेत्त्वमधर्मान्नरेन्द्र; प्रयच्छ मे शीघ्रमेवाद्य वाम्यौ। <br>एतच्छ्रुत्वा वामदेवस्य वाक्यं; स पार्थिवः सूतमुवाच रोषात्   ॥03-190-071॥
एकं हि मे सायकं चित्ररूपं; दिग्धं विषेणाहर संगृहीतम्। <br>येन विद्धो वामदेवः शयीत; संदश्यमानः श्वभिरार्तरूपः   ॥03-190-072॥
 वामदेव उवाच। <br>जानामि पुत्रं दशवर्षं तवाहं; जातं महिष्यां श्येनजितं नरेन्द्र। <br>तं जहि त्वं मद्वचनात्प्रणुन्न;स्तूर्णं प्रियं सायकैर्घोररूपैः   ॥03-190-073॥
 मार्कण्डेय उवाच। <br>एवमुक्तो वामदेवेन राज;न्नन्तःपुरे राजपुत्रं जघान। <br>स सायकस्तिग्मतेजा विसृष्टः; श्रुत्वा दलस्तच्च वाक्यं बभाषे   ॥03-190-074॥
इक्ष्वाकवो हन्त चरामि वः प्रियं; निहन्मीमं विप्रमद्य प्रमथ्य। <br>आनीयतामपरस्तिग्मतेजाः; पश्यध्वं मे वीर्यमद्य क्षितीशाः   ॥03-190-075॥
 वामदेव उवाच। <br>यं त्वमेनं सायकं घोररूपं; विषेण दिग्धं मम संदधासि। <br>न त्वमेनं शरवर्यं विमोक्तुं; संधातुं वा शक्ष्यसि मानवेन्द्र   ॥03-190-076॥
 राजोवाच। <br>इक्ष्वाकवः पश्यत मां गृहीतं; न वै शक्नोम्येष शरं विमोक्तुम्। <br>न चास्य कर्तुं नाशमभ्युत्सहामि; आयुष्मान्वै जीवतु वामदेवः   ॥03-190-077॥
 वामदेव उवाच। <br>संस्पृशैनां महिषीं सायकेन; ततस्तस्मादेनसो मोक्ष्यसे त्वम्   ॥03-190-078॥
 मार्कण्डेय उवाच। <br>ततस्तथा कृतवान्पार्थिवस्तु; ततो मुनिं राजपुत्री बभाषे। <br>यथा युक्तं वामदेवाहमेनं; दिने दिने संविशन्ती व्यशंसम्। <br>ब्राह्मणेभ्यो मृगयन्ती सूनृतानि; तथा ब्रह्मन्पुण्यलोकं लभेयम्   ॥03-190-079॥
 वामदेव उवाच। <br>त्वया त्रातं राजकुलं शुभेक्षणे; वरं वृणीष्वाप्रतिमं ददानि ते। <br>प्रशाधीमं स्वजनं राजपुत्रि; इक्ष्वाकुराज्यं सुमहच्चाप्यनिन्द्ये   ॥03-190-080॥
 राजपुत्र्युवाच। <br>वरं वृणे भगवन्नेकमेव; विमुच्यतां किल्बिषादद्य भर्ता। <br>शिवेन चाध्याहि सपुत्रबान्धवं; वरो वृतो ह्येष मया द्विजाग्र्य   ॥03-190-081॥
 मार्कण्डेय उवाच। <br>श्रुत्वा वचः स मुनी राजपुत्र्या;स्तथास्त्विति प्राह कुरुप्रवीर। <br>ततः स राजा मुदितो बभूव; वाम्यौ चास्मै संप्रददौ प्रणम्य   ॥03-190-082॥

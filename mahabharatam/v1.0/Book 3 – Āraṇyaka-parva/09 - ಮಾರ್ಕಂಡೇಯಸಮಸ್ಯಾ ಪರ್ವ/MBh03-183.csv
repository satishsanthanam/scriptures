Verse
 मार्कण्डेय उवाच। <br>भूय एव तु माहात्म्यं ब्राह्मणानां निबोध मे। <br>वैन्यो नामेह राजर्षिरश्वमेधाय दीक्षितः। <br>तमत्रिर्गन्तुमारेभे वित्तार्थमिति नः श्रुतम्   ॥03-183-001॥
भूयोऽथ नानुरुध्यत्स धर्मव्यक्तिनिदर्शनात्। <br>संचिन्त्य स महातेजा वनमेवान्वरोचयत्। <br>धर्मपत्नीं समाहूय पुत्रांश्चेदमुवाच ह   ॥03-183-002॥
प्राप्स्यामः फलमत्यन्तं बहुलं निरुपद्रवम्। <br>अरण्यगमनं क्षिप्रं रोचतां वो गुणाधिकम्   ॥03-183-003॥
तं भार्या प्रत्युवाचेदं धर्ममेवानुरुध्यती। <br>वैन्यं गत्वा महात्मानमर्थयस्व धनं बहु। <br>स ते दास्यति राजर्षिर्यजमानोऽर्थिने धनम्   ॥03-183-004॥
तत आदाय विप्रर्षे प्रतिगृह्य धनं बहु। <br>भृत्यान्सुतान्संविभज्य ततो व्रज यथेप्सितम्। <br>एष वै परमो धर्मो धर्मविद्भिरुदाहृतः   ॥03-183-005॥
 अत्रिरुवाच। <br>कथितो मे महाभागे गौतमेन महात्मना। <br>वैन्यो धर्मार्थसंयुक्तः सत्यव्रतसमन्वितः   ॥03-183-006॥
किं त्वस्ति तत्र द्वेष्टारो निवसन्ति हि मे द्विजाः। <br>यथा मे गौतमः प्राह ततो न व्यवसाम्यहम्   ॥03-183-007॥
तत्र स्म वाचं कल्याणीं धर्मकामार्थसंहिताम्। <br>मयोक्तामन्यथा ब्रूयुस्ततस्ते वै निरर्थकाम्   ॥03-183-008॥
गमिष्यामि महाप्राज्ञे रोचते मे वचस्तव। <br>गाश्च मे दास्यते वैन्यः प्रभूतं चार्थसंचयम्   ॥03-183-009॥
 मार्कण्डेय उवाच। <br>एवमुक्त्वा जगामाशु वैन्ययज्ञं महातपाः। <br>गत्वा च यज्ञायतनमत्रिस्तुष्टाव तं नृपम्   ॥03-183-010॥
राजन्वैन्य त्वमीशश्च भुवि त्वं प्रथमो नृपः। <br>स्तुवन्ति त्वां मुनिगणास्त्वदन्यो नास्ति धर्मवित्   ॥03-183-011॥
तमब्रवीदृषिस्तत्र वचः क्रुद्धो महातपाः। <br>मैवमत्रे पुनर्ब्रूया न ते प्रज्ञा समाहिता। <br>अत्र नः प्रथमं स्थाता महेन्द्रो वै प्रजापतिः   ॥03-183-012॥
अथात्रिरपि राजेन्द्र गौतमं प्रत्यभाषत। <br>अयमेव विधाता च यथैवेन्द्रः प्रजापतिः। <br>त्वमेव मुह्यसे मोहान्न प्रज्ञानं तवास्ति ह   ॥03-183-013॥
 गौतम उवाच। <br>जानामि नाहं मुह्यामि त्वं विवक्षुर्विमुह्यसे। <br>स्तोष्यसेऽभ्युदयप्रेप्सुस्तस्य दर्शनसंश्रयात्   ॥03-183-014॥
न वेत्थ परमं धर्मं न चावैषि प्रयोजनम्। <br>बालस्त्वमसि मूढश्च वृद्धः केनापि हेतुना   ॥03-183-015॥
 मार्कण्डेय उवाच। <br>विवदन्तौ तथा तौ तु मुनीनां दर्शने स्थितौ। <br>ये तस्य यज्ञे संवृत्तास्तेऽपृच्छन्त कथं त्विमौ   ॥03-183-016॥
प्रवेशः केन दत्तोऽयमनयोर्वैन्यसंसदि। <br>उच्चैः समभिभाषन्तौ केन कार्येण विष्ठितौ   ॥03-183-017॥
ततः परमधर्मात्मा काश्यपः सर्वधर्मवित्। <br>विवादिनावनुप्राप्तौ तावुभौ प्रत्यवेदयत्   ॥03-183-018॥
अथाब्रवीत्सदस्यांस्तु गौतमो मुनिसत्तमान्। <br>आवयोर्व्याहृतं प्रश्नं शृणुत द्विजपुंगवाः। <br>वैन्यो विधातेत्याहात्रिरत्र नः संशयो महान्   ॥03-183-019॥
श्रुत्वैव तु महात्मानो मुनयोऽभ्यद्रवन्द्रुतम्। <br>सनत्कुमारं धर्मज्ञं संशयच्छेदनाय वै   ॥03-183-020॥
स च तेषां वचः श्रुत्वा यथातत्त्वं महातपाः। <br>प्रत्युवाचाथ तानेवं धर्मार्थसहितं वचः   ॥03-183-021॥
 सनत्कुमार उवाच। <br>ब्रह्म क्षत्रेण सहितं क्षत्रं च ब्रह्मणा सह। <br>राजा वै प्रथमो धर्मः प्रजानां पतिरेव च। <br>स एव शक्रः शुक्रश्च स धाता स बृहस्पतिः   ॥03-183-022॥
प्रजापतिर्विराट्सम्राट्क्षत्रियो भूपतिर्नृपः। <br>य एभिः स्तूयते शब्दैः कस्तं नार्चितुमर्हति   ॥03-183-023॥
पुरायोनिर्युधाजिच्च अभिया मुदितो भवः। <br>स्वर्णेता सहजिद्बभ्रुरिति राजाभिधीयते   ॥03-183-024॥
सत्यमन्युर्युधाजीवः सत्यधर्मप्रवर्तकः। <br>अधर्मादृषयो भीता बलं क्षत्रे समादधन्   ॥03-183-025॥
आदित्यो दिवि देवेषु तमो नुदति तेजसा। <br>तथैव नृपतिर्भूमावधर्मं नुदते भृशम्   ॥03-183-026॥
अतो राज्ञः प्रधानत्वं शास्त्रप्रामाण्यदर्शनात्। <br>उत्तरः सिध्यते पक्षो येन राजेति भाषितम्   ॥03-183-027॥
 मार्कण्डेय उवाच। <br>ततः स राजा संहृष्टः सिद्धे पक्षे महामनाः। <br>तमत्रिमब्रवीत्प्रीतः पूर्वं येनाभिसंस्तुतः   ॥03-183-028॥
यस्मात्सर्वमनुष्येषु ज्यायांसं मामिहाब्रवीः। <br>सर्वदेवैश्च विप्रर्षे संमितं श्रेष्ठमेव च। <br>तस्मात्तेऽहं प्रदास्यामि विविधं वसु भूरि च   ॥03-183-029॥
दासीसहस्रं श्यामानां सुवस्त्राणामलंकृतम्। <br>दश कोट्यो हिरण्यस्य रुक्मभारांस्तथा दश। <br>एतद्ददानि ते विप्र सर्वज्ञस्त्वं हि मे मतः   ॥03-183-030॥
तदत्रिर्न्यायतः सर्वं प्रतिगृह्य महामनाः। <br>प्रत्याजगाम तेजस्वी गृहानेव महातपाः   ॥03-183-031॥
प्रदाय च धनं प्रीतः पुत्रेभ्यः प्रयतात्मवान्। <br>तपः समभिसंधाय वनमेवान्वपद्यत   ॥03-183-032॥

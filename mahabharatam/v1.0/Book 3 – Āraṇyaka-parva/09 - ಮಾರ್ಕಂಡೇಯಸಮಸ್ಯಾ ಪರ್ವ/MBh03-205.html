<table border = "1"><tr><td>Verse</td></tr>
<tr><td> मार्कण्डेय उवाच। <br>गुरू निवेद्य विप्राय तौ मातापितरावुभौ। <br>पुनरेव स धर्मात्मा व्याधो ब्राह्मणमब्रवीत्   ॥03-205-001॥</td></tr>
<tr><td>प्रवृत्तचक्षुर्जातोऽस्मि संपश्य तपसो बलम्। <br>यदर्थमुक्तोऽसि तया गच्छस्व मिथिलामिति   ॥03-205-002॥</td></tr>
<tr><td>पतिशुश्रूषपरया दान्तया सत्यशीलया। <br>मिथिलायां वसन्व्याधः स ते धर्मान्प्रवक्ष्यति   ॥03-205-003॥</td></tr>
<tr><td> ब्राह्मण उवाच। <br>पतिव्रतायाः सत्यायाः शीलाढ्याया यतव्रत। <br>संस्मृत्य वाक्यं धर्मज्ञ गुणवानसि मे मतः   ॥03-205-004॥</td></tr>
<tr><td> व्याध उवाच। <br>यत्तदा त्वं द्विजश्रेष्ठ तयोक्तो मां प्रति प्रभो। <br>दृष्टमेतत्तया सम्यगेकपत्न्या न संशयः   ॥03-205-005॥</td></tr>
<tr><td>त्वदनुग्रहबुद्ध्या तु विप्रैतद्दर्शितं मया। <br>वाक्यं च शृणु मे तात यत्ते वक्ष्ये हितं द्विज   ॥03-205-006॥</td></tr>
<tr><td>त्वया विनिकृता माता पिता च द्विजसत्तम। <br>अनिसृष्टोऽसि निष्क्रान्तो गृहात्ताभ्यामनिन्दित। <br>वेदोच्चारणकार्यार्थमयुक्तं तत्त्वया कृतम्   ॥03-205-007॥</td></tr>
<tr><td>तव शोकेन वृद्धौ तावन्धौ जातौ तपस्विनौ। <br>तौ प्रसादयितुं गच्छ मा त्वा धर्मोऽत्यगान्महान्   ॥03-205-008॥</td></tr>
<tr><td>तपस्वी त्वं महात्मा च धर्मे च निरतः सदा। <br>सर्वमेतदपार्थं ते क्षिप्रं तौ संप्रसादय   ॥03-205-009॥</td></tr>
<tr><td>श्रद्दधस्व मम ब्रह्मन्नान्यथा कर्तुमर्हसि। <br>गम्यतामद्य विप्रर्षे श्रेयस्ते कथयाम्यहम्   ॥03-205-010॥</td></tr>
<tr><td> ब्राह्मण उवाच। <br>यदेतदुक्तं भवता सर्वं सत्यमसंशयम्। <br>प्रीतोऽस्मि तव धर्मज्ञ साध्वाचार गुणान्वित   ॥03-205-011॥</td></tr>
<tr><td> व्याध उवाच। <br>दैवतप्रतिमो हि त्वं यस्त्वं धर्ममनुव्रतः। <br>पुराणं शाश्वतं दिव्यं दुष्प्रापमकृतात्मभिः   ॥03-205-012॥</td></tr>
<tr><td>अतन्द्रितः कुरु क्षिप्रं मातापित्रोर्हि पूजनम्। <br>अतः परमहं धर्मं नान्यं पश्यामि कंचन   ॥03-205-013॥</td></tr>
<tr><td> ब्राह्मण उवाच। <br>इहाहमागतो दिष्ट्या दिष्ट्या मे संगतं त्वया। <br>ईदृशा दुर्लभा लोके नरा धर्मप्रदर्शकाः   ॥03-205-014॥</td></tr>
<tr><td>एको नरसहस्रेषु धर्मविद्विद्यते न वा। <br>प्रीतोऽस्मि तव सत्येन भद्रं ते पुरुषोत्तम   ॥03-205-015॥</td></tr>
<tr><td>पतमानो हि नरके भवतास्मि समुद्धृतः। <br>भवितव्यमथैवं च यद्दृष्टोऽसि मयानघ   ॥03-205-016॥</td></tr>
<tr><td>राजा ययातिर्दौहित्रैः पतितस्तारितो यथा। <br>सद्भिः पुरुषशार्दूल तथाहं भवता त्विह   ॥03-205-017॥</td></tr>
<tr><td>मातापितृभ्यां शुश्रूषां करिष्ये वचनात्तव। <br>नाकृतात्मा वेदयति धर्माधर्मविनिश्चयम्   ॥03-205-018॥</td></tr>
<tr><td>दुर्ज्ञेयः शाश्वतो धर्मः शूद्रयोनौ हि वर्तता। <br>न त्वां शूद्रमहं मन्ये भवितव्यं हि कारणम्। <br>येन कर्मविपाकेन प्राप्तेयं शूद्रता त्वया   ॥03-205-019॥</td></tr>
<tr><td>एतदिच्छामि विज्ञातुं तत्त्वेन हि महामते। <br>कामया ब्रूहि मे तथ्यं सर्वं त्वं प्रयतात्मवान्   ॥03-205-020॥</td></tr>
<tr><td> व्याध उवाच। <br>अनतिक्रमणीया हि ब्राह्मणा वै द्विजोत्तम। <br>शृणु सर्वमिदं वृत्तं पूर्वदेहे ममानघ   ॥03-205-021॥</td></tr>
<tr><td>अहं हि ब्राह्मणः पूर्वमासं द्विजवरात्मज। <br>वेदाध्यायी सुकुशलो वेदाङ्गानां च पारगः। <br>आत्मदोषकृतैर्ब्रह्मन्नवस्थां प्राप्तवानिमाम्   ॥03-205-022॥</td></tr>
<tr><td>कश्चिद्राजा मम सखा धनुर्वेदपरायणः। <br>संसर्गाद्धनुषि श्रेष्ठस्ततोऽहमभवं द्विज   ॥03-205-023॥</td></tr>
<tr><td>एतस्मिन्नेव काले तु मृगयां निर्गतो नृपः। <br>सहितो योधमुख्यैश्च मन्त्रिभिश्च सुसंवृतः। <br>ततोऽभ्यहन्मृगांस्तत्र सुबहूनाश्रमं प्रति   ॥03-205-024॥</td></tr>
<tr><td>अथ क्षिप्तः शरो घोरो मयापि द्विजसत्तम। <br>ताडितश्च मुनिस्तेन शरेणानतपर्वणा   ॥03-205-025॥</td></tr>
<tr><td>भूमौ निपतितो ब्रह्मन्नुवाच प्रतिनादयन्। <br>नापराध्याम्यहं किंचित्केन पापमिदं कृतम्   ॥03-205-026॥</td></tr>
<tr><td>मन्वानस्तं मृगं चाहं संप्राप्तः सहसा मुनिम्। <br>अपश्यं तमृषिं विद्धं शरेणानतपर्वणा। <br>तमुग्रतपसं विप्रं निष्टनन्तं महीतले   ॥03-205-027॥</td></tr>
<tr><td>अकार्यकरणाच्चापि भृशं मे व्यथितं मनः। <br>अजानता कृतमिदं मयेत्यथ तमब्रुवम्। <br>क्षन्तुमर्हसि मे ब्रह्मन्निति चोक्तो मया मुनिः   ॥03-205-028॥</td></tr>
<tr><td>ततः प्रत्यब्रवीद्वाक्यमृषिर्मां क्रोधमूर्छितः। <br>व्याधस्त्वं भविता क्रूर शूद्रयोनाविति द्विज   ॥03-205-029॥</td></tr>
</table>
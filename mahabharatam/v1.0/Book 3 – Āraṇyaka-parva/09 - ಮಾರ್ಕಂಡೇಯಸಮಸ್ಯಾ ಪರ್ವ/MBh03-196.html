<table border = "1"><tr><td>Verse</td></tr>
<tr><td> वैशंपायन उवाच। <br>ततो युधिष्ठिरो राजा मार्कण्डेयं महाद्युतिम्। <br>पप्रच्छ भरतश्रेष्ठो धर्मप्रश्नं सुदुर्वचम्   ॥03-196-001॥</td></tr>
<tr><td>श्रोतुमिच्छामि भगवन्स्त्रीणां माहात्म्यमुत्तमम्। <br>कथ्यमानं त्वया विप्र सूक्ष्मं धर्मं च तत्त्वतः   ॥03-196-002॥</td></tr>
<tr><td>प्रत्यक्षेण हि विप्रर्षे देवा दृश्यन्ति सत्तम। <br>सूर्याचन्द्रमसौ वायुः पृथिवी वह्निरेव च   ॥03-196-003॥</td></tr>
<tr><td>पिता माता च भगवन्गाव एव च सत्तम। <br>यच्चान्यदेव विहितं तच्चापि भृगुनन्दन   ॥03-196-004॥</td></tr>
<tr><td>मन्येऽहं गुरुवत्सर्वमेकपत्न्यस्तथा स्त्रियः। <br>पतिव्रतानां शुश्रूषा दुष्करा प्रतिभाति मे   ॥03-196-005॥</td></tr>
<tr><td>पतिव्रतानां माहात्म्यं वक्तुमर्हसि नः प्रभो। <br>निरुध्य चेन्द्रियग्रामं मनः संरुध्य चानघ। <br>पतिं दैवतवच्चापि चिन्तयन्त्यः स्थिता हि याः   ॥03-196-006॥</td></tr>
<tr><td>भगवन्दुष्करं ह्येतत्प्रतिभाति मम प्रभो। <br>मातापितृषु शुश्रूषा स्त्रीणां भर्तृषु च द्विज   ॥03-196-007॥</td></tr>
<tr><td>स्त्रीणां धर्मात्सुघोराद्धि नान्यं पश्यामि दुष्करम्। <br>साध्वाचाराः स्त्रियो ब्रह्मन्यत्कुर्वन्ति सदादृताः। <br>दुष्करं बत कुर्वन्ति पितरो मातरश्च वै   ॥03-196-008॥</td></tr>
<tr><td>एकपत्न्यश्च या नार्यो याश्च सत्यं वदन्त्युत। <br>कुक्षिणा दश मासांश्च गर्भं संधारयन्ति याः। <br>नार्यः कालेन संभूय किमद्भुततरं ततः   ॥03-196-009॥</td></tr>
<tr><td>संशयं परमं प्राप्य वेदनामतुलामपि। <br>प्रजायन्ते सुतान्नार्यो दुःखेन महता विभो। <br>पुष्णन्ति चापि महता स्नेहेन द्विजसत्तम   ॥03-196-010॥</td></tr>
<tr><td>ये च क्रूरेषु सर्वेषु वर्तमाना जुगुप्सिताः। <br>स्वकर्म कुर्वन्ति सदा दुष्करं तच्च मे मतम्   ॥03-196-011॥</td></tr>
<tr><td>क्षत्रधर्मसमाचारं तथ्यं चाख्याहि मे द्विज। <br>धर्मः सुदुर्लभो विप्र नृशंसेन दुरात्मना   ॥03-196-012॥</td></tr>
<tr><td>एतदिच्छामि भगवन्प्रश्नं प्रश्नविदां वर। <br>श्रोतुं भृगुकुलश्रेष्ठ शुश्रूषे तव सुव्रत   ॥03-196-013॥</td></tr>
<tr><td> मार्कण्डेय उवाच। <br>हन्त ते सर्वमाख्यास्ये प्रश्नमेतं सुदुर्वचम्। <br>तत्त्वेन भरतश्रेष्ठ गदतस्तन्निबोध मे   ॥03-196-014॥</td></tr>
<tr><td>मातरं सदृशीं तात पितॄनन्ये च मन्यते। <br>दुष्करं कुरुते माता विवर्धयति या प्रजाः   ॥03-196-015॥</td></tr>
<tr><td>तपसा देवतेज्याभिर्वन्दनेन तितिक्षया। <br>अभिचारैरुपायैश्च ईहन्ते पितरः सुतान्   ॥03-196-016॥</td></tr>
<tr><td>एवं कृच्छ्रेण महता पुत्रं प्राप्य सुदुर्लभम्। <br>चिन्तयन्ति सदा वीर कीदृशोऽयं भविष्यति   ॥03-196-017॥</td></tr>
<tr><td>आशंसते च पुत्रेषु पिता माता च भारत। <br>यशः कीर्तिमथैश्वर्यं प्रजा धर्मं तथैव च   ॥03-196-018॥</td></tr>
<tr><td>तयोराशां तु सफलां यः करोति स धर्मवित्। <br>पिता माता च राजेन्द्र तुष्यतो यस्य नित्यदा। <br>इह प्रेत्य च तस्याथ कीर्तिर्धर्मश्च शाश्वतः   ॥03-196-019॥</td></tr>
<tr><td>नैव यज्ञः स्त्रियः कश्चिन्न श्राद्धं नोपवासकम्। <br>या तु भर्तरि शुश्रूषा तया स्वर्गमुपाश्नुते   ॥03-196-020॥</td></tr>
<tr><td>एतत्प्रकरणं राजन्नधिकृत्य युधिष्ठिर। <br>प्रतिव्रतानां नियतं धर्मं चावहितः शृणु   ॥03-196-021॥</td></tr>
</table>
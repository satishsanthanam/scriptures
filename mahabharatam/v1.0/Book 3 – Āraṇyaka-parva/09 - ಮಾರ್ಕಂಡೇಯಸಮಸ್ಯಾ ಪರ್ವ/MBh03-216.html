<table border = "1"><tr><td>Verse</td></tr>
<tr><td> मार्कण्डेय उवाच। <br>ग्रहाः सोपग्रहाश्चैव ऋषयो मातरस्तथा। <br>हुताशनमुखाश्चापि दीप्ताः पारिषदां गणाः   ॥03-216-001॥</td></tr>
<tr><td>एते चान्ये च बहवो घोरास्त्रिदिववासिनः। <br>परिवार्य महासेनं स्थिता मातृगणैः सह   ॥03-216-002॥</td></tr>
<tr><td>संदिग्धं विजयं दृष्ट्वा विजयेप्सुः सुरेश्वरः। <br>आरुह्यैरावतस्कन्धं प्रययौ दैवतैः सह। <br>विजिघांसुर्महासेनमिन्द्रस्तूर्णतरं ययौ   ॥03-216-003॥</td></tr>
<tr><td>उग्रं तच्च महावेगं देवानीकं महाप्रभम्। <br>विचित्रध्वजसंनाहं नानावाहनकार्मुकम्। <br>प्रवराम्बरसंवीतं श्रिया जुष्टमलंकृतम्   ॥03-216-004॥</td></tr>
<tr><td>विजिघांसुं तदायान्तं कुमारः शक्रमभ्ययात्। <br>विनदन्पथि शक्रस्तु द्रुतं याति महाबलः। <br>संहर्षयन्देवसेनां जिघांसुः पावकात्मजम्   ॥03-216-005॥</td></tr>
<tr><td>संपूज्यमानस्त्रिदशैस्तथैव परमर्षिभिः। <br>समीपमुपसंप्राप्तः कार्त्तिकेयस्य वासवः   ॥03-216-006॥</td></tr>
<tr><td>सिंहनादं ततश्चक्रे देवेशः सहितः सुरैः। <br>गुहोऽपि शब्दं तं श्रुत्वा व्यनदत्सागरो यथा   ॥03-216-007॥</td></tr>
<tr><td>तस्य शब्देन महता समुद्धूतोदधिप्रभम्। <br>बभ्राम तत्र तत्रैव देवसैन्यमचेतनम्   ॥03-216-008॥</td></tr>
<tr><td>जिघांसूनुपसंप्राप्तान्देवान्दृष्ट्वा स पावकिः। <br>विससर्ज मुखात्क्रुद्धः प्रवृद्धाः पावकार्चिषः। <br>ता देवसैन्यान्यदहन्वेष्टमानानि भूतले   ॥03-216-009॥</td></tr>
<tr><td>ते प्रदीप्तशिरोदेहाः प्रदीप्तायुधवाहनाः। <br>प्रच्युताः सहसा भान्ति चित्रास्तारागणा इव   ॥03-216-010॥</td></tr>
<tr><td>दह्यमानाः प्रपन्नास्ते शरणं पावकात्मजम्। <br>देवा वज्रधरं त्यक्त्वा ततः शान्तिमुपागताः   ॥03-216-011॥</td></tr>
<tr><td>त्यक्तो देवैस्ततः स्कन्दे वज्रं शक्रोऽभ्यवासृजत्। <br>तद्विसृष्टं जघानाशु पार्श्वं स्कन्दस्य दक्षिणम्। <br>बिभेद च महाराज पार्श्वं तस्य महात्मनः   ॥03-216-012॥</td></tr>
<tr><td>वज्रप्रहारात्स्कन्दस्य संजातः पुरुषोऽपरः। <br>युवा काञ्चनसंनाहः शक्तिधृग्दिव्यकुण्डलः। <br>यद्वज्रविशनाज्जातो विशाखस्तेन सोऽभवत्   ॥03-216-013॥</td></tr>
<tr><td>तं जातमपरं दृष्ट्वा कालानलसमद्युतिम्। <br>भयादिन्द्रस्ततः स्कन्दं प्राञ्जलिः शरणं गतः   ॥03-216-014॥</td></tr>
<tr><td>तस्याभयं ददौ स्कन्दः सहसैन्यस्य सत्तम। <br>ततः प्रहृष्टास्त्रिदशा वादित्राण्यभ्यवादयन्   ॥03-216-015॥</td></tr>
</table>
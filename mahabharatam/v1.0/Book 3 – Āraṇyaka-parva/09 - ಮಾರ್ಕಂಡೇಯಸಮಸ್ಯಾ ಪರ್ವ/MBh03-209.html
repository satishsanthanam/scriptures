<table border = "1"><tr><td>Verse</td></tr>
<tr><td> मार्कण्डेय उवाच। <br>बृहस्पतेश्चान्द्रमसी भार्याभूद्या यशस्विनी। <br>अग्नीन्साजनयत्पुण्यान्षडेकां चापि पुत्रिकाम्   ॥03-209-001॥</td></tr>
<tr><td>आहुतिष्वेव यस्याग्नेर्हविषाज्यं विधीयते। <br>सोऽग्निर्बृहस्पतेः पुत्रः शंयुर्नाम महाप्रभः   ॥03-209-002॥</td></tr>
<tr><td>चातुर्मास्येषु यस्येष्ट्यामश्वमेधेऽग्रजः पशुः। <br>दीप्तो ज्वालैरनेकाभैरग्निरेकोऽथ वीर्यवान्   ॥03-209-003॥</td></tr>
<tr><td>शंयोरप्रतिमा भार्या सत्या सत्या च धर्मजा। <br>अग्निस्तस्य सुतो दीप्तस्तिस्रः कन्याश्च सुव्रताः   ॥03-209-004॥</td></tr>
<tr><td>प्रथमेनाज्यभागेन पूज्यते योऽग्निरध्वरे। <br>अग्निस्तस्य भरद्वाजः प्रथमः पुत्र उच्यते   ॥03-209-005॥</td></tr>
<tr><td>पौर्णमास्येषु सर्वेषु हविषाज्यं स्रुवोद्यतम्। <br>भरतो नामतः सोऽग्निर्द्वितीयः शंयुतः सुतः   ॥03-209-006॥</td></tr>
<tr><td>तिस्रः कन्या भवन्त्यन्या यासां स भरतः पतिः। <br>भरतस्तु सुतस्तस्य भरत्येका च पुत्रिका   ॥03-209-007॥</td></tr>
<tr><td>भरतो भरतस्याग्नेः पावकस्तु प्रजापतेः। <br>महानत्यर्थमहितस्तथा भरतसत्तम   ॥03-209-008॥</td></tr>
<tr><td>भरद्वाजस्य भार्या तु वीरा वीरश्च पिण्डदः। <br>प्राहुराज्येन तस्येज्यां सोमस्येव द्विजाः शनैः   ॥03-209-009॥</td></tr>
<tr><td>हविषा यो द्वितीयेन सोमेन सह युज्यते। <br>रथप्रभू रथध्वानः कुम्भरेताः स उच्यते   ॥03-209-010॥</td></tr>
<tr><td>सरय्वां जनयत्सिद्धिं भानुं भाभिः समावृणोत्। <br>आग्नेयमानयन्नित्यमाह्वानेष्वेष कथ्यते   ॥03-209-011॥</td></tr>
<tr><td>यस्तु न च्यवते नित्यं यशसा वर्चसा श्रिया। <br>अग्निर्निश्च्यवनो नाम पृथिवीं स्तौति केवलम्   ॥03-209-012॥</td></tr>
<tr><td>विपाप्मा कलुषैर्मुक्तो विशुद्धश्चार्चिषा ज्वलन्। <br>विपापोऽग्निः सुतस्तस्य सत्यः समयकर्मसु   ॥03-209-013॥</td></tr>
<tr><td>आक्रोशतां हि भूतानां यः करोति हि निष्कृतिम्। <br>अग्निः स निष्कृतिर्नाम शोभयत्यभिसेवितः   ॥03-209-014॥</td></tr>
<tr><td>अनुकूजन्ति येनेह वेदनार्ताः स्वयं जनाः। <br>तस्य पुत्रः स्वनो नाम पावकः स रुजस्करः   ॥03-209-015॥</td></tr>
<tr><td>यस्तु विश्वस्य जगतो बुद्धिमाक्रम्य तिष्ठति। <br>तं प्राहुरध्यात्मविदो विश्वजिन्नाम पावकम्   ॥03-209-016॥</td></tr>
<tr><td>अन्तराग्निः श्रितो यो हि भुक्तं पचति देहिनाम्। <br>स यज्ञे विश्वभुङ्नाम सर्वलोकेषु भारत   ॥03-209-017॥</td></tr>
<tr><td>ब्रह्मचारी यतात्मा च सततं विपुलव्रतः। <br>ब्राह्मणाः पूजयन्त्येनं पाकयज्ञेषु पावकम्   ॥03-209-018॥</td></tr>
<tr><td>प्रथितो गोपतिर्नाम नदी यस्याभवत्प्रिया। <br>तस्मिन्सर्वाणि कर्माणि क्रियन्ते कर्मकर्तृभिः   ॥03-209-019॥</td></tr>
<tr><td>वडवामुखः पिबत्यम्भो योऽसौ परमदारुणः। <br>ऊर्ध्वभागूर्ध्वभाङ्नाम कविः प्राणाश्रितस्तु सः   ॥03-209-020॥</td></tr>
<tr><td>उदग्द्वारं हविर्यस्य गृहे नित्यं प्रदीयते। <br>ततः स्विष्टं भवेदाज्यं स्विष्टकृत्परमः स्मृतः   ॥03-209-021॥</td></tr>
<tr><td>यः प्रशान्तेषु भूतेषु मन्युर्भवति पावकः। <br>क्रोधस्य तु रसो जज्ञे मन्यती चाथ पुत्रिका। <br>स्वाहेति दारुणा क्रूरा सर्वभूतेषु तिष्ठति   ॥03-209-022॥</td></tr>
<tr><td>त्रिदिवे यस्य सदृशो नास्ति रूपेण कश्चन। <br>अतुल्यत्वात्कृतो देवैर्नाम्ना कामस्तु पावकः   ॥03-209-023॥</td></tr>
<tr><td>संहर्षाद्धारयन्क्रोधं धन्वी स्रग्वी रथे स्थितः। <br>समरे नाशयेच्छत्रूनमोघो नाम पावकः   ॥03-209-024॥</td></tr>
<tr><td>उक्थो नाम महाभाग त्रिभिरुक्थैरभिष्टुतः। <br>महावाचं त्वजनयत्सकामाश्वं हि यं विदुः   ॥03-209-025॥</td></tr>
</table>
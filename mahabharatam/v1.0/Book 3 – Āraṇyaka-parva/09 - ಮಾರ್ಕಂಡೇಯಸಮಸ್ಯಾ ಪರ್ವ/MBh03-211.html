<table border = "1"><tr><td>Verse</td></tr>
<tr><td> मार्कण्डेय उवाच। <br>गुरुभिर्नियमैर्युक्तो भरतो नाम पावकः। <br>अग्निः पुष्टिमतिर्नाम तुष्टः पुष्टिं प्रयच्छति। <br>भरत्येष प्रजाः सर्वास्ततो भरत उच्यते   ॥03-211-001॥</td></tr>
<tr><td>अग्निर्यस्तु शिवो नाम शक्तिपूजापरश्च सः। <br>दुःखार्तानां स सर्वेषां शिवकृत्सततं शिवः   ॥03-211-002॥</td></tr>
<tr><td>तपसस्तु फलं दृष्ट्वा संप्रवृद्धं तपो महत्। <br>उद्धर्तुकामो मतिमान्पुत्रो जज्ञे पुरंदरः   ॥03-211-003॥</td></tr>
<tr><td>ऊष्मा चैवोष्मणो जज्ञे सोऽग्निर्भूतेषु लक्ष्यते। <br>अग्निश्चापि मनुर्नाम प्राजापत्यमकारयत्   ॥03-211-004॥</td></tr>
<tr><td>शंभुमग्निमथ प्राहुर्ब्राह्मणा वेदपारगाः। <br>आवसथ्यं द्विजाः प्राहुर्दीप्तमग्निं महाप्रभम्   ॥03-211-005॥</td></tr>
<tr><td>ऊर्जस्करान्हव्यवाहान्सुवर्णसदृशप्रभान्। <br>अग्निस्तपो ह्यजनयत्पञ्च यज्ञसुतानिह   ॥03-211-006॥</td></tr>
<tr><td>प्रशान्तेऽग्निर्महाभाग परिश्रान्तो गवांपतिः। <br>असुराञ्जनयन्घोरान्मर्त्यांश्चैव पृथग्विधान्   ॥03-211-007॥</td></tr>
<tr><td>तपसश्च मनुं पुत्रं भानुं चाप्यङ्गिरासृजत्। <br>बृहद्भानुं तु तं प्राहुर्ब्राह्मणा वेदपारगाः   ॥03-211-008॥</td></tr>
<tr><td>भानोर्भार्या सुप्रजा तु बृहद्भासा तु सोमजा। <br>असृजेतां तु षट्पुत्राञ्शृणु तासां प्रजाविधिम्   ॥03-211-009॥</td></tr>
<tr><td>दुर्बलानां तु भूतानां तनुं यः संप्रयच्छति। <br>तमग्निं बलदं प्राहुः प्रथमं भानुतः सुतम्   ॥03-211-010॥</td></tr>
<tr><td>यः प्रशान्तेषु भूतेषु मन्युर्भवति दारुणः। <br>अग्निः स मन्युमान्नाम द्वितीयो भानुतः सुतः   ॥03-211-011॥</td></tr>
<tr><td>दर्शे च पौर्णमासे च यस्येह हविरुच्यते। <br>विष्णुर्नामेह योऽग्निस्तु धृतिमान्नाम सोऽङ्गिराः   ॥03-211-012॥</td></tr>
<tr><td>इन्द्रेण सहितं यस्य हविराग्रयणं स्मृतम्। <br>अग्निराग्रयणो नाम भानोरेवान्वयस्तु सः   ॥03-211-013॥</td></tr>
<tr><td>चातुर्मास्येषु नित्यानां हविषां यो निरग्रहः। <br>चतुर्भिः सहितः पुत्रैर्भानोरेवान्वयस्तु सः   ॥03-211-014॥</td></tr>
<tr><td>निशां त्वजनयत्कन्यामग्नीषोमावुभौ तथा। <br>मनोरेवाभवद्भार्या सुषुवे पञ्च पावकान्   ॥03-211-015॥</td></tr>
<tr><td>पूज्यते हविषाग्र्येण चातुर्मास्येषु पावकः। <br>पर्जन्यसहितः श्रीमानग्निर्वैश्वानरस्तु सः   ॥03-211-016॥</td></tr>
<tr><td>अस्य लोकस्य सर्वस्य यः पतिः परिपठ्यते। <br>सोऽग्निर्विश्वपतिर्नाम द्वितीयो वै मनोः सुतः। <br>ततः स्विष्टं भवेदाज्यं स्विष्टकृत्परमः स्मृतः   ॥03-211-017॥</td></tr>
<tr><td>कन्या सा रोहिणी नाम हिरण्यकशिपोः सुता। <br>कर्मणासौ बभौ भार्या स वह्निः स प्रजापतिः   ॥03-211-018॥</td></tr>
<tr><td>प्राणमाश्रित्य यो देहं प्रवर्तयति देहिनाम्। <br>तस्य संनिहितो नाम शब्दरूपस्य साधनः   ॥03-211-019॥</td></tr>
<tr><td>शुक्लकृष्णगतिर्देवो यो बिभर्ति हुताशनम्। <br>अकल्मषः कल्मषाणां कर्ता क्रोधाश्रितस्तु सः   ॥03-211-020॥</td></tr>
<tr><td>कपिलं परमर्षिं च यं प्राहुर्यतयः सदा। <br>अग्निः स कपिलो नाम सांख्ययोगप्रवर्तकः   ॥03-211-021॥</td></tr>
<tr><td>अग्निर्यच्छति भूतानि येन भूतानि नित्यदा। <br>कर्मस्विह विचित्रेषु सोऽग्रणीर्वह्निरुच्यते   ॥03-211-022॥</td></tr>
<tr><td>इमानन्यान्समसृजत्पावकान्प्रथितान्भुवि। <br>अग्निहोत्रस्य दुष्टस्य प्रायश्चित्तार्थमुल्बणान्   ॥03-211-023॥</td></tr>
<tr><td>संस्पृशेयुर्यदान्योन्यं कथंचिद्वायुनाग्नयः। <br>इष्टिरष्टाकपालेन कार्या वै शुचयेऽग्नये   ॥03-211-024॥</td></tr>
<tr><td>दक्षिणाग्निर्यदा द्वाभ्यां संसृजेत तदा किल। <br>इष्टिरष्टाकपालेन कार्या वै वीतयेऽग्नये   ॥03-211-025॥</td></tr>
<tr><td>यद्यग्नयो हि स्पृश्येयुर्निवेशस्था दवाग्निना। <br>इष्टिरष्टाकपालेन कार्या तु शुचयेऽग्नये   ॥03-211-026॥</td></tr>
<tr><td>अग्निं रजस्वला चेत्स्त्री संस्पृशेदग्निहोत्रिकम्। <br>इष्टिरष्टाकपालेन कार्या दस्युमतेऽग्नये   ॥03-211-027॥</td></tr>
<tr><td>मृतः श्रूयेत यो जीवन्परेयुः पशवो यथा। <br>इष्टिरष्टाकपालेन कर्तव्याभिमतेऽग्नये   ॥03-211-028॥</td></tr>
<tr><td>आर्तो न जुहुयादग्निं त्रिरात्रं यस्तु ब्राह्मणः। <br>इष्टिरष्टाकपालेन कार्या स्यादुत्तराग्नये   ॥03-211-029॥</td></tr>
<tr><td>दर्शं च पौर्णमासं च यस्य तिष्ठेत्प्रतिष्ठितम्। <br>इष्टिरष्टाकपालेन कार्या पथिकृतेऽग्नये   ॥03-211-030॥</td></tr>
<tr><td>सूतिकाग्निर्यदा चाग्निं संस्पृशेदग्निहोत्रिकम्। <br>इष्टिरष्टाकपालेन कार्या चाग्निमतेऽग्नये   ॥03-211-031॥</td></tr>
</table>
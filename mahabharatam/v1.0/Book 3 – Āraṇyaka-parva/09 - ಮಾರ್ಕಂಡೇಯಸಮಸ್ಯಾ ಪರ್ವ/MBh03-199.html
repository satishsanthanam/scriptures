<table border = "1"><tr><td>Verse</td></tr>
<tr><td> मार्कण्डेय उवाच। <br>स तु विप्रमथोवाच धर्मव्याधो युधिष्ठिर। <br>यदहं ह्याचरे कर्म घोरमेतदसंशयम्   ॥03-199-001॥</td></tr>
<tr><td>विधिस्तु बलवान्ब्रह्मन्दुस्तरं हि पुराकृतम्। <br>पुराकृतस्य पापस्य कर्मदोषो भवत्ययम्। <br>दोषस्यैतस्य वै ब्रह्मन्विघाते यत्नवानहम्   ॥03-199-002॥</td></tr>
<tr><td>विधिना विहिते पूर्वं निमित्तं घातको भवेत्। <br>निमित्तभूता हि वयं कर्मणोऽस्य द्विजोत्तम   ॥03-199-003॥</td></tr>
<tr><td>येषां हतानां मांसानि विक्रीणामो वयं द्विज। <br>तेषामपि भवेद्धर्म उपभोगेन भक्षणात्। <br>देवतातिथिभृत्यानां पितॄणां प्रतिपूजनात्   ॥03-199-004॥</td></tr>
<tr><td>ओषध्यो वीरुधश्चापि पशवो मृगपक्षिणः। <br>अन्नाद्यभूता लोकस्य इत्यपि श्रूयते श्रुतिः   ॥03-199-005॥</td></tr>
<tr><td>आत्ममांसप्रदानेन शिबिरौशीनरो नृपः। <br>स्वर्गं सुदुर्लभं प्राप्तः क्षमावान्द्विजसत्तम   ॥03-199-006॥</td></tr>
<tr><td>राज्ञो महानसे पूर्वं रन्तिदेवस्य वै द्विज। <br>द्वे सहस्रे तु वध्येते पशूनामन्वहं तदा   ॥03-199-007॥</td></tr>
<tr><td>समांसं ददतो ह्यन्नं रन्तिदेवस्य नित्यशः। <br>अतुला कीर्तिरभवन्नृपस्य द्विजसत्तम। <br>चातुर्मास्येषु पशवो वध्यन्त इति नित्यशः   ॥03-199-008॥</td></tr>
<tr><td>अग्नयो मांसकामाश्च इत्यपि श्रूयते श्रुतिः। <br>यज्ञेषु पशवो ब्रह्मन्वध्यन्ते सततं द्विजैः। <br>संस्कृताः किल मन्त्रैश्च तेऽपि स्वर्गमवाप्नुवन्   ॥03-199-009॥</td></tr>
<tr><td>यदि नैवाग्नयो ब्रह्मन्मांसकामाभवन्पुरा। <br>भक्ष्यं नैव भवेन्मांसं कस्यचिद्द्विजसत्तम   ॥03-199-010॥</td></tr>
<tr><td>अत्रापि विधिरुक्तश्च मुनिभिर्मांसभक्षणे। <br>देवतानां पितॄणां च भुङ्क्ते दत्त्वा तु यः सदा। <br>यथाविधि यथाश्रद्धं न स दुष्यति भक्षणात्   ॥03-199-011॥</td></tr>
<tr><td>अमांसाशी भवत्येवमित्यपि श्रूयते श्रुतिः। <br>भार्यां गच्छन्ब्रह्मचारी ऋतौ भवति ब्राह्मणः   ॥03-199-012॥</td></tr>
<tr><td>सत्यानृते विनिश्चित्य अत्रापि विधिरुच्यते। <br>सौदासेन पुरा राज्ञा मानुषा भक्षिता द्विज। <br>शापाभिभूतेन भृशमत्र किं प्रतिभाति ते   ॥03-199-013॥</td></tr>
<tr><td>स्वधर्म इति कृत्वा तु न त्यजामि द्विजोत्तम। <br>पुराकृतमिति ज्ञात्वा जीवाम्येतेन कर्मणा   ॥03-199-014॥</td></tr>
<tr><td>स्वकर्म त्यजतो ब्रह्मन्नधर्म इह दृश्यते। <br>स्वकर्मनिरतो यस्तु स धर्म इति निश्चयः   ॥03-199-015॥</td></tr>
<tr><td>पूर्वं हि विहितं कर्म देहिनं न विमुञ्चति। <br>धात्रा विधिरयं दृष्टो बहुधा कर्मनिर्णये   ॥03-199-016॥</td></tr>
<tr><td>द्रष्टव्यं तु भवेत्प्राज्ञ क्रूरे कर्मणि वर्तता। <br>कथं कर्म शुभं कुर्यां कथं मुच्ये पराभवात्। <br>कर्मणस्तस्य घोरस्य बहुधा निर्णयो भवेत्   ॥03-199-017॥</td></tr>
<tr><td>दाने च सत्यवाक्ये च गुरुशुश्रूषणे तथा। <br>द्विजातिपूजने चाहं धर्मे च निरतः सदा। <br>अतिवादातिमानाभ्यां निवृत्तोऽस्मि द्विजोत्तम   ॥03-199-018॥</td></tr>
<tr><td>कृषिं साध्विति मन्यन्ते तत्र हिंसा परा स्मृता। <br>कर्षन्तो लाङ्गलैः पुंसो घ्नन्ति भूमिशयान्बहून्। <br>जीवानन्यांश्च बहुशस्तत्र किं प्रतिभाति ते   ॥03-199-019॥</td></tr>
<tr><td>धान्यबीजानि यान्याहुर्व्रीह्यादीनि द्विजोत्तम। <br>सर्वाण्येतानि जीवानि तत्र किं प्रतिभाति ते   ॥03-199-020॥</td></tr>
<tr><td>अध्याक्रम्य पशूंश्चापि घ्नन्ति वै भक्षयन्ति च। <br>वृक्षानथौषधीश्चैव छिन्दन्ति पुरुषा द्विज   ॥03-199-021॥</td></tr>
<tr><td>जीवा हि बहवो ब्रह्मन्वृक्षेषु च फलेषु च। <br>उदके बहवश्चापि तत्र किं प्रतिभाति ते   ॥03-199-022॥</td></tr>
<tr><td>सर्वं व्याप्तमिदं ब्रह्मन्प्राणिभिः प्राणिजीवनैः। <br>मत्स्या ग्रसन्ते मत्स्यांश्च तत्र किं प्रतिभाति ते   ॥03-199-023॥</td></tr>
<tr><td>सत्त्वैः सत्त्वानि जीवन्ति बहुधा द्विजसत्तम। <br>प्राणिनोऽन्योन्यभक्षाश्च तत्र किं प्रतिभाति ते   ॥03-199-024॥</td></tr>
<tr><td>चङ्क्रम्यमाणा जीवांश्च धरणीसंश्रितान्बहून्। <br>पद्भ्यां घ्नन्ति नरा विप्र तत्र किं प्रतिभाति ते   ॥03-199-025॥</td></tr>
<tr><td>उपविष्टाः शयानाश्च घ्नन्ति जीवाननेकशः। <br>ज्ञानविज्ञानवन्तश्च तत्र किं प्रतिभाति ते   ॥03-199-026॥</td></tr>
<tr><td>जीवैर्ग्रस्तमिदं सर्वमाकाशं पृथिवी तथा। <br>अविज्ञानाच्च हिंसन्ति तत्र किं प्रतिभाति ते   ॥03-199-027॥</td></tr>
<tr><td>अहिंसेति यदुक्तं हि पुरुषैर्विस्मितैः पुरा। <br>के न हिंसन्ति जीवान्वै लोकेऽस्मिन्द्विजसत्तम। <br>बहु संचिन्त्य इह वै नास्ति कश्चिदहिंसकः   ॥03-199-028॥</td></tr>
<tr><td>अहिंसायां तु निरता यतयो द्विजसत्तम। <br>कुर्वन्त्येव हि हिंसां ते यत्नादल्पतरा भवेत्   ॥03-199-029॥</td></tr>
<tr><td>आलक्ष्याश्चैव पुरुषाः कुले जाता महागुणाः। <br>महाघोराणि कर्माणि कृत्वा लज्जन्ति वै न च   ॥03-199-030॥</td></tr>
<tr><td>सुहृदः सुहृदोऽन्यांश्च दुर्हृदश्चापि दुर्हृदः। <br>सम्यक्प्रवृत्तान्पुरुषान्न सम्यगनुपश्यतः   ॥03-199-031॥</td></tr>
<tr><td>समृद्धैश्च न नन्दन्ति बान्धवा बान्धवैरपि। <br>गुरूंश्चैव विनिन्दन्ति मूढाः पण्डितमानिनः   ॥03-199-032॥</td></tr>
<tr><td>बहु लोके विपर्यस्तं दृश्यते द्विजसत्तम। <br>धर्मयुक्तमधर्मं च तत्र किं प्रतिभाति ते   ॥03-199-033॥</td></tr>
<tr><td>वक्तुं बहुविधं शक्यं धर्माधर्मेषु कर्मसु। <br>स्वकर्मनिरतो यो हि स यशः प्राप्नुयान्महत्   ॥03-199-034॥</td></tr>
</table>
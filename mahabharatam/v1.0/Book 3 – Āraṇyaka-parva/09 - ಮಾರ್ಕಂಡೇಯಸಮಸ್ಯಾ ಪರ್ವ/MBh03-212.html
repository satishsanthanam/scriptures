<table border = "1"><tr><td>Verse</td></tr>
<tr><td> मार्कण्डेय उवाच। <br>आपस्य मुदिता भार्या सहस्य परमा प्रिया। <br>भूपतिर्भुवभर्ता च जनयत्पावकं परम्   ॥03-212-001॥</td></tr>
<tr><td>भूतानां चापि सर्वेषां यं प्राहुः पावकं पतिम्। <br>आत्मा भुवनभर्तेति सान्वयेषु द्विजातिषु   ॥03-212-002॥</td></tr>
<tr><td>महतां चैव भूतानां सर्वेषामिह यः पतिः। <br>भगवान्स महातेजा नित्यं चरति पावकः   ॥03-212-003॥</td></tr>
<tr><td>अग्निर्गृहपतिर्नाम नित्यं यज्ञेषु पूज्यते। <br>हुतं वहति यो हव्यमस्य लोकस्य पावकः   ॥03-212-004॥</td></tr>
<tr><td>अपां गर्भो महाभागः सहपुत्रो महाद्भुतः। <br>भूपतिर्भुवभर्ता च महतः पतिरुच्यते   ॥03-212-005॥</td></tr>
<tr><td>दहन्मृतानि भूतानि तस्याग्निर्भरतोऽभवत्। <br>अग्निष्टोमे च नियतः क्रतुश्रेष्ठो भरस्य तु   ॥03-212-006॥</td></tr>
<tr><td>आयान्तं नियतं दृष्ट्वा प्रविवेशार्णवं भयात्। <br>देवास्तं नाधिगच्छन्ति मार्गमाणा यथादिशम्   ॥03-212-007॥</td></tr>
<tr><td>दृष्ट्वा त्वग्निरथर्वाणं ततो वचनमब्रवीत्। <br>देवानां वह हव्यं त्वमहं वीर सुदुर्बलः। <br>अथर्वन्गच्छ मध्वक्षं प्रियमेतत्कुरुष्व मे   ॥03-212-008॥</td></tr>
<tr><td>प्रेष्य चाग्निरथर्वाणमन्यं देशं ततोऽगमत्। <br>मत्स्यास्तस्य समाचख्युः क्रुद्धस्तानग्निरब्रवीत्   ॥03-212-009॥</td></tr>
<tr><td>भक्ष्या वै विविधैर्भावैर्भविष्यथ शरीरिणाम्। <br>अथर्वाणं तथा चापि हव्यवाहोऽब्रवीद्वचः   ॥03-212-010॥</td></tr>
<tr><td>अनुनीयमानोऽपि भृशं देववाक्याद्धि तेन सः। <br>नैच्छद्वोढुं हविः सर्वं शरीरं च समत्यजत्   ॥03-212-011॥</td></tr>
<tr><td>स तच्छरीरं संत्यज्य प्रविवेश धरां तदा। <br>भूमिं स्पृष्ट्वासृजद्धातून्पृथक्पृथगतीव हि   ॥03-212-012॥</td></tr>
<tr><td>आस्यात्सुगन्धि तेजश्च अस्थिभ्यो देवदारु च। <br>श्लेष्मणः स्फटिकं तस्य पित्तान्मरकतं तथा   ॥03-212-013॥</td></tr>
<tr><td>यकृत्कृष्णायसं तस्य त्रिभिरेव बभुः प्रजाः। <br>नखास्तस्याभ्रपटलं शिराजालानि विद्रुमम्। <br>शरीराद्विविधाश्चान्ये धातवोऽस्याभवन्नृप   ॥03-212-014॥</td></tr>
<tr><td>एवं त्यक्त्वा शरीरं तु परमे तपसि स्थितः। <br>भृग्वङ्गिरादिभिर्भूयस्तपसोत्थापितस्तदा   ॥03-212-015॥</td></tr>
<tr><td>भृशं जज्वाल तेजस्वी तपसाप्यायितः शिखी। <br>दृष्ट्वा ऋषीन्भयाच्चापि प्रविवेश महार्णवम्   ॥03-212-016॥</td></tr>
<tr><td>तस्मिन्नष्टे जगद्भीतमथर्वाणमथाश्रितम्। <br>अर्चयामासुरेवैनमथर्वाणं सुरर्षयः   ॥03-212-017॥</td></tr>
<tr><td>अथर्वा त्वसृजल्लोकानात्मनालोक्य पावकम्। <br>मिषतां सर्वभूतानामुन्ममाथ महार्णवम्   ॥03-212-018॥</td></tr>
<tr><td>एवमग्निर्भगवता नष्टः पूर्वमथर्वणा। <br>आहूतः सर्वभूतानां हव्यं वहति सर्वदा   ॥03-212-019॥</td></tr>
<tr><td>एवं त्वजनयद्धिष्ण्यान्वेदोक्तान्विबुधान्बहून्। <br>विचरन्विविधान्देशान्भ्रममाणस्तु तत्र वै   ॥03-212-020॥</td></tr>
<tr><td>सिन्धुवर्जं पञ्च नद्यो देविकाथ सरस्वती। <br>गङ्गा च शतकुम्भा च शरयूर्गण्डसाह्वया   ॥03-212-021॥</td></tr>
<tr><td>चर्मण्वती मही चैव मेध्या मेधातिथिस्तथा। <br>ताम्रावती वेत्रवती नद्यस्तिस्रोऽथ कौशिकी   ॥03-212-022॥</td></tr>
<tr><td>तमसा नर्मदा चैव नदी गोदावरी तथा। <br>वेण्णा प्रवेणी भीमा च मेद्रथा चैव भारत   ॥03-212-023॥</td></tr>
<tr><td>भारती सुप्रयोगा च कावेरी मुर्मुरा तथा। <br>कृष्णा च कृष्णवेण्णा च कपिला शोण एव च। <br>एता नद्यस्तु धिष्ण्यानां मातरो याः प्रकीर्तिताः   ॥03-212-024॥</td></tr>
<tr><td>अद्भुतस्य प्रिया भार्या तस्याः पुत्रो विडूरथः। <br>यावन्तः पावकाः प्रोक्ताः सोमास्तावन्त एव च   ॥03-212-025॥</td></tr>
<tr><td>अत्रेश्चाप्यन्वये जाता ब्रह्मणो मानसाः प्रजाः। <br>अत्रिः पुत्रान्स्रष्टुकामस्तानेवात्मन्यधारयत्। <br>तस्य तद्ब्रह्मणः कायान्निर्हरन्ति हुताशनाः   ॥03-212-026॥</td></tr>
<tr><td>एवमेते महात्मानः कीर्तितास्तेऽग्नयो मया। <br>अप्रमेया यथोत्पन्नाः श्रीमन्तस्तिमिरापहाः   ॥03-212-027॥</td></tr>
<tr><td>अद्भुतस्य तु माहात्म्यं यथा वेदेषु कीर्तितम्। <br>तादृशं विद्धि सर्वेषामेको ह्येष हुताशनः   ॥03-212-028॥</td></tr>
<tr><td>एक एवैष भगवान्विज्ञेयः प्रथमोऽङ्गिराः। <br>बहुधा निःसृतः कायाज्ज्योतिष्टोमः क्रतुर्यथा   ॥03-212-029॥</td></tr>
<tr><td>इत्येष वंशः सुमहानग्नीनां कीर्तितो मया। <br>पावितो विविधैर्मन्त्रैर्हव्यं वहति देहिनाम्   ॥03-212-030॥</td></tr>
</table>
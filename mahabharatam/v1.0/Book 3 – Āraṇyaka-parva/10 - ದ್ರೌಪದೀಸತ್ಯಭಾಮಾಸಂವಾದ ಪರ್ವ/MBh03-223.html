<table border = "1"><tr><td>Verse</td></tr>
<tr><td> द्रौपद्युवाच। <br>इमं तु ते मार्गमपेतदोषं; वक्ष्यामि चित्तग्रहणाय भर्तुः। <br>यस्मिन्यथावत्सखि वर्तमाना; भर्तारमाच्छेत्स्यसि कामिनीभ्यः   ॥03-223-001॥</td></tr>
<tr><td>नैतादृशं दैवतमस्ति सत्ये; सर्वेषु लोकेषु सदैवतेषु। <br>यथा पतिस्तस्य हि सर्वकामा; लभ्याः प्रसादे कुपितश्च हन्यात्   ॥03-223-002॥</td></tr>
<tr><td>तस्मादपत्यं विविधाश्च भोगाः; शय्यासनान्यद्भुतदर्शनानि। <br>वस्त्राणि माल्यानि तथैव गन्धाः; स्वर्गश्च लोको विषमा च कीर्तिः   ॥03-223-003॥</td></tr>
<tr><td>सुखं सुखेनेह न जातु लभ्यं; दुःखेन साध्वी लभते सुखानि। <br>सा कृष्णमाराधय सौहृदेन; प्रेम्णा च नित्यं प्रतिकर्मणा च   ॥03-223-004॥</td></tr>
<tr><td>तथाशनैश्चारुभिरग्र्यमाल्यै;र्दाक्षिण्ययोगैर्विविधैश्च गन्धैः। <br>अस्याः प्रियोऽस्मीति यथा विदित्वा; त्वामेव संश्लिष्यति सर्वभावैः   ॥03-223-005॥</td></tr>
<tr><td>श्रुत्वा स्वरं द्वारगतस्य भर्तुः; प्रत्युत्थिता तिष्ठ गृहस्य मध्ये। <br>दृष्ट्वा प्रविष्टं त्वरितासनेन; पाद्येन चैव प्रतिपूजय त्वम्   ॥03-223-006॥</td></tr>
<tr><td>संप्रेषितायामथ चैव दास्या;मुत्थाय सर्वं स्वयमेव कुर्याः। <br>जानातु कृष्णस्तव भावमेतं; सर्वात्मना मां भजतीति सत्ये   ॥03-223-007॥</td></tr>
<tr><td>त्वत्संनिधौ यत्कथयेत्पतिस्ते; यद्यप्यगुह्यं परिरक्षितव्यम्। <br>काचित्सपत्नी तव वासुदेवं; प्रत्यादिशेत्तेन भवेद्विरागः   ॥03-223-008॥</td></tr>
<tr><td>प्रियांश्च रक्तांश्च हितांश्च भर्तु;स्तान्भोजयेथा विविधैरुपायैः। <br>द्वेष्यैरपक्षैरहितैश्च तस्य; भिद्यस्व नित्यं कुहकोद्धतैश्च   ॥03-223-009॥</td></tr>
<tr><td>मदं प्रमादं पुरुषेषु हित्वा; संयच्छ भावं प्रतिगृह्य मौनम्। <br>प्रद्युम्नसाम्बावपि ते कुमारौ; नोपासितव्यौ रहिते कदाचित्   ॥03-223-010॥</td></tr>
<tr><td>महाकुलीनाभिरपापिकाभिः; स्त्रीभिः सतीभिस्तव सख्यमस्तु। <br>चण्डाश्च शौण्डाश्च महाशनाश्च; चौराश्च दुष्टाश्चपलाश्च वर्ज्याः   ॥03-223-011॥</td></tr>
<tr><td>एतद्यशस्यं भगवेदनं च; स्वर्ग्यं तथा शत्रुनिबर्हणं च। <br>महार्हमाल्याभरणाङ्गरागा; भर्तारमाराधय पुण्यगन्धा   ॥03-223-012॥</td></tr>
</table>
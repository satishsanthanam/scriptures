<table border = "1"><tr><td>Verse</td></tr>
<tr><td> धृतराष्ट्र उवाच। <br>किर्मीरस्य वधं क्षत्तः श्रोतुमिच्छामि कथ्यताम्। <br>रक्षसा भीमसेनस्य कथमासीत्समागमः   ॥03-012-001॥</td></tr>
<tr><td> विदुर उवाच। <br>शृणु भीमस्य कर्मेदमतिमानुषकर्मणः। <br>श्रुतपूर्वं मया तेषां कथान्तेषु पुनः पुनः   ॥03-012-002॥</td></tr>
<tr><td>इतः प्रयाता राजेन्द्र पाण्डवा द्यूतनिर्जिताः। <br>जग्मुस्त्रिभिरहोरात्रैः काम्यकं नाम तद्वनम्   ॥03-012-003॥</td></tr>
<tr><td>रात्रौ निशीथे स्वाभीले गतेऽर्धसमये नृप। <br>प्रचारे पुरुषादानां रक्षसां भीमकर्मणाम्   ॥03-012-004॥</td></tr>
<tr><td>तद्वनं तापसा नित्यं शेषाश्च वनचारिणः। <br>दूरात्परिहरन्ति स्म पुरुषादभयात्किल   ॥03-012-005॥</td></tr>
<tr><td>तेषां प्रविशतां तत्र मार्गमावृत्य भारत। <br>दीप्ताक्षं भीषणं रक्षः सोल्मुकं प्रत्यदृश्यत   ॥03-012-006॥</td></tr>
<tr><td>बाहू महान्तौ कृत्वा तु तथास्यं च भयानकम्। <br>स्थितमावृत्य पन्थानं येन यान्ति कुरूद्वहाः   ॥03-012-007॥</td></tr>
<tr><td>दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम्। <br>सार्करश्मितडिच्चक्रं सबलाकमिवाम्बुदम्   ॥03-012-008॥</td></tr>
<tr><td>सृजन्तं राक्षसीं मायां महारावविराविणम्। <br>मुञ्चन्तं विपुलं नादं सतोयमिव तोयदम्   ॥03-012-009॥</td></tr>
<tr><td>तस्य नादेन संत्रस्ताः पक्षिणः सर्वतोदिशम्। <br>विमुक्तनादाः संपेतुः स्थलजा जलजैः सह   ॥03-012-010॥</td></tr>
<tr><td>संप्रद्रुतमृगद्वीपिमहिषर्क्षसमाकुलम्। <br>तद्वनं तस्य नादेन संप्रस्थितमिवाभवत्   ॥03-012-011॥</td></tr>
<tr><td>तस्योरुवाताभिहता ताम्रपल्लवबाहवः। <br>विदूरजाताश्च लताः समाश्लिष्यन्त पादपान्   ॥03-012-012॥</td></tr>
<tr><td>तस्मिन्क्षणेऽथ प्रववौ मारुतो भृशदारुणः। <br>रजसा संवृतं तेन नष्टर्क्षमभवन्नभः   ॥03-012-013॥</td></tr>
<tr><td>पञ्चानां पाण्डुपुत्राणामविज्ञातो महारिपुः। <br>पञ्चानामिन्द्रियाणां तु शोकवेग इवातुलः   ॥03-012-014॥</td></tr>
<tr><td>स दृष्ट्वा पाण्डवान्दूरात्कृष्णाजिनसमावृतान्। <br>आवृणोत्तद्वनद्वारं मैनाक इव पर्वतः   ॥03-012-015॥</td></tr>
<tr><td>तं समासाद्य वित्रस्ता कृष्णा कमललोचना। <br>अदृष्टपूर्वं संत्रासान्न्यमीलयत लोचने   ॥03-012-016॥</td></tr>
<tr><td>दुःशासनकरोत्सृष्टविप्रकीर्णशिरोरुहा। <br>पञ्चपर्वतमध्यस्था नदीवाकुलतां गता   ॥03-012-017॥</td></tr>
<tr><td>मोमुह्यमानां तां तत्र जगृहुः पञ्च पाण्डवाः। <br>इन्द्रियाणि प्रसक्तानि विषयेषु यथा रतिम्   ॥03-012-018॥</td></tr>
<tr><td>अथ तां राक्षसीं मायामुत्थितां घोरदर्शनाम्। <br>रक्षोघ्नैर्विविधैर्मन्त्रैर्धौम्यः सम्यक्प्रयोजितैः। <br>पश्यतां पाण्डुपुत्राणां नाशयामास वीर्यवान्   ॥03-012-019॥</td></tr>
<tr><td>स नष्टमायोऽतिबलः क्रोधविस्फारितेक्षणः। <br>काममूर्तिधरः क्षुद्रः कालकल्पो व्यदृश्यत   ॥03-012-020॥</td></tr>
<tr><td>तमुवाच ततो राजा दीर्घप्रज्ञो युधिष्ठिरः। <br>को भवान्कस्य वा किं ते क्रियतां कार्यमुच्यताम्   ॥03-012-021॥</td></tr>
<tr><td>प्रत्युवाचाथ तद्रक्षो धर्मराजं युधिष्ठिरम्। <br>अहं बकस्य वै भ्राता किर्मीर इति विश्रुतः   ॥03-012-022॥</td></tr>
<tr><td>वनेऽस्मिन्काम्यके शून्ये निवसामि गतज्वरः। <br>युधि निर्जित्य पुरुषानाहारं नित्यमाचरन्   ॥03-012-023॥</td></tr>
<tr><td>के यूयमिह संप्राप्ता भक्ष्यभूता ममान्तिकम्। <br>युधि निर्जित्य वः सर्वान्भक्षयिष्ये गतज्वरः   ॥03-012-024॥</td></tr>
<tr><td>युधिष्ठिरस्तु तच्छ्रुत्वा वचस्तस्य दुरात्मनः। <br>आचचक्षे ततः सर्वं गोत्रनामादि भारत   ॥03-012-025॥</td></tr>
<tr><td>पाण्डवो धर्मराजोऽहं यदि ते श्रोत्रमागतः। <br>सहितो भ्रातृभिः सर्वैर्भीमसेनार्जुनादिभिः   ॥03-012-026॥</td></tr>
<tr><td>हृतराज्यो वने वासं वस्तुं कृतमतिस्ततः। <br>वनमभ्यागतो घोरमिदं तव परिग्रहम्   ॥03-012-027॥</td></tr>
<tr><td>किर्मीरस्त्वब्रवीदेनं दिष्ट्या देवैरिदं मम। <br>उपपादितमद्येह चिरकालान्मनोगतम्   ॥03-012-028॥</td></tr>
<tr><td>भीमसेनवधार्थं हि नित्यमभ्युद्यतायुधः। <br>चरामि पृथिवीं कृत्स्नां नैनमासादयाम्यहम्   ॥03-012-029॥</td></tr>
<tr><td>सोऽयमासादितो दिष्ट्या भ्रातृहा काङ्क्षितश्चिरम्। <br>अनेन हि मम भ्राता बको विनिहतः प्रियः   ॥03-012-030॥</td></tr>
<tr><td>वेत्रकीयगृहे राजन्ब्राह्मणच्छद्मरूपिणा। <br>विद्याबलमुपाश्रित्य न ह्यस्त्यस्यौरसं बलम्   ॥03-012-031॥</td></tr>
<tr><td>हिडिम्बश्च सखा मह्यं दयितो वनगोचरः। <br>हतो दुरात्मनानेन स्वसा चास्य हृता पुरा   ॥03-012-032॥</td></tr>
<tr><td>सोऽयमभ्यागतो मूढो ममेदं गहनं वनम्। <br>प्रचारसमयेऽस्माकमर्धरात्रे समास्थिते   ॥03-012-033॥</td></tr>
<tr><td>अद्यास्य यातयिष्यामि तद्वैरं चिरसंभृतम्। <br>तर्पयिष्यामि च बकं रुधिरेणास्य भूरिणा   ॥03-012-034॥</td></tr>
<tr><td>अद्याहमनृणो भूत्वा भ्रातुः सख्युस्तथैव च। <br>शान्तिं लब्धास्मि परमां हत्व राक्षसकण्टकम्   ॥03-012-035॥</td></tr>
<tr><td>यदि तेन पुरा मुक्तो भीमसेनो बकेन वै। <br>अद्यैनं भक्षयिष्यामि पश्यतस्ते युधिष्ठिर   ॥03-012-036॥</td></tr>
<tr><td>एनं हि विपुलप्राणमद्य हत्वा वृकोदरम्। <br>संभक्ष्य जरयिष्यामि यथागस्त्यो महासुरम्   ॥03-012-037॥</td></tr>
<tr><td>एवमुक्तस्तु धर्मात्मा सत्यसंधो युधिष्ठिरः। <br>नैतदस्तीति सक्रोधो भर्त्सयामास राक्षसम्   ॥03-012-038॥</td></tr>
<tr><td>ततो भीमो महाबाहुरारुज्य तरसा द्रुम। <br>दशव्याममिवोद्विद्धं निष्पत्रमकरोत्तदा   ॥03-012-039॥</td></tr>
<tr><td>चकार सज्यं गाण्डीवं वज्रनिष्पेषगौरवम्। <br>निमेषान्तरमात्रेण तथैव विजयोऽर्जुनः   ॥03-012-040॥</td></tr>
<tr><td>निवार्य भीमो जिष्णुं तु तद्रक्षो घोरदर्शनम्। <br>अभिद्रुत्याब्रवीद्वाक्यं तिष्ठ तिष्ठेति भारत   ॥03-012-041॥</td></tr>
<tr><td>इत्युक्त्वैनमभिक्रुद्धः कक्ष्यामुत्पीड्य पाण्डवः। <br>निष्पिष्य पाणिना पाणिं संदष्टोष्ठपुटो बली। <br>तमभ्यधावद्वेगेन भीमो वृक्षायुधस्तदा   ॥03-012-042॥</td></tr>
<tr><td>यमदण्डप्रतीकाशं ततस्तं तस्य मूर्धनि। <br>पातयामास वेगेन कुलिशं मघवानिव   ॥03-012-043॥</td></tr>
<tr><td>असंभ्रान्तं तु तद्रक्षः समरे प्रत्यदृश्यत। <br>चिक्षेप चोल्मुकं दीप्तमशनिं ज्वलितामिव   ॥03-012-044॥</td></tr>
<tr><td>तदुदस्तमलातं तु भीमः प्रहरतां वरः। <br>पदा सव्येन चिक्षेप तद्रक्षः पुनराव्रजत्   ॥03-012-045॥</td></tr>
<tr><td>किर्मीरश्चापि सहसा वृक्षमुत्पाट्य पाण्डवम्। <br>दण्डपाणिरिव क्रुद्धः समरे प्रत्ययुध्यत   ॥03-012-046॥</td></tr>
<tr><td>तद्वृक्षयुद्धमभवन्महीरुहविनाशनम्। <br>वालिसुग्रीवयोर्भ्रात्रोर्यथा श्रीकाङ्क्षिणोः पुरा   ॥03-012-047॥</td></tr>
<tr><td>शीर्षयोः पतिता वृक्षा बिभिदुर्नैकधा तयोः। <br>यथैवोत्पलपद्मानि मत्तयोर्द्विपयोस्तथा   ॥03-012-048॥</td></tr>
<tr><td>मुञ्जवज्जर्जरीभूता बहवस्तत्र पादपाः। <br>चीराणीव व्युदस्तानि रेजुस्तत्र महावने   ॥03-012-049॥</td></tr>
<tr><td>तद्वृक्षयुद्धमभवत्सुमुहूर्तं विशां पते। <br>राक्षसानां च मुख्यस्य नराणामुत्तमस्य च   ॥03-012-050॥</td></tr>
<tr><td>ततः शिलां समुत्क्षिप्य भीमस्य युधि तिष्ठतः। <br>प्राहिणोद्राक्षसः क्रुद्धो भीमसेनश्चचाल ह   ॥03-012-051॥</td></tr>
<tr><td>तं शिलाताडनजडं पर्यधावत्स राक्षसः। <br>बाहुविक्षिप्तकिरणः स्वर्भानुरिव भास्करम्   ॥03-012-052॥</td></tr>
<tr><td>तावन्योन्यं समाश्लिष्य प्रकर्षन्तौ परस्परम्। <br>उभावपि चकाशेते प्रयुद्धौ वृषभाविव   ॥03-012-053॥</td></tr>
<tr><td>तयोरासीत्सुतुमुलः संप्रहारः सुदारुणः। <br>नखदंष्ट्रायुधवतोर्व्याघ्रयोरिव दृप्तयोः   ॥03-012-054॥</td></tr>
<tr><td>दुर्योधननिकाराच्च बाहुवीर्याच्च दर्पितः। <br>कृष्णानयनदृष्टश्च व्यवर्धत वृकोदरः   ॥03-012-055॥</td></tr>
<tr><td>अभिपत्याथ बाहुभ्यां प्रत्यगृह्णादमर्षितः। <br>मातङ्ग इव मातङ्गं प्रभिन्नकरटामुखः   ॥03-012-056॥</td></tr>
<tr><td>तं चाप्याथ ततो रक्षः प्रतिजग्राह वीर्यवान्। <br>तमाक्षिपद्भीमसेनो बलेन बलिनां वरः   ॥03-012-057॥</td></tr>
<tr><td>तयोर्भुजविनिष्पेषादुभयोर्बलिनोस्तदा। <br>शब्दः समभवद्घोरो वेणुस्फोटसमो युधि   ॥03-012-058॥</td></tr>
<tr><td>अथैनमाक्षिप्य बलाद्गृह्य मध्ये वृकोदरः। <br>धूनयामास वेगेन वायुश्चण्ड इव द्रुमम्   ॥03-012-059॥</td></tr>
<tr><td>स भीमेन परामृष्टो दुर्बलो बलिना रणे। <br>व्यस्पन्दत यथाप्राणं विचकर्ष च पाण्डवम्   ॥03-012-060॥</td></tr>
<tr><td>तत एनं परिश्रान्तमुपलभ्य वृकोदरः। <br>योक्त्रयामास बाहुभ्यां पशुं रशनया यथा   ॥03-012-061॥</td></tr>
<tr><td>विनदन्तं महानादं भिन्नभेरीसमस्वनम्। <br>भ्रामयामास सुचिरं विस्फुरन्तमचेतसम्   ॥03-012-062॥</td></tr>
<tr><td>तं विषीदन्तमाज्ञाय राक्षसं पाण्डुनन्दनः। <br>प्रगृह्य तरसा दोर्भ्यां पशुमारममारयत्   ॥03-012-063॥</td></tr>
<tr><td>आक्रम्य स कटीदेशे जानुना राक्षसाधमम्। <br>अपीडयत बाहुभ्यां कण्ठं तस्य वृकोदरः   ॥03-012-064॥</td></tr>
<tr><td>अथ तं जडसर्वाङ्गं व्यावृत्तनयनोल्बणम्। <br>भूतले पातयामास वाक्यं चेदमुवाच ह   ॥03-012-065॥</td></tr>
<tr><td>हिडिम्बबकयोः पाप न त्वमश्रुप्रमार्जनम्। <br>करिष्यसि गतश्चासि यमस्य सदनं प्रति   ॥03-012-066॥</td></tr>
<tr><td>इत्येवमुक्त्वा पुरुषप्रवीर;स्तं राक्षसं क्रोधविवृत्तनेत्रः। <br>प्रस्रस्तवस्त्राभरणं स्फुरन्त;मुद्भ्रान्तचित्तं व्यसुमुत्ससर्ज   ॥03-012-067॥</td></tr>
<tr><td>तस्मिन्हते तोयदतुल्यरूपे; कृष्णां पुरस्कृत्य नरेन्द्रपुत्राः। <br>भीमं प्रशस्याथ गुणैरनेकै;र्हृष्टास्ततो द्वैतवनाय जग्मुः   ॥03-012-068॥</td></tr>
<tr><td>एवं विनिहतः संख्ये किर्मीरो मनुजाधिप। <br>भीमेन वचनात्तस्य धर्मराजस्य कौरव   ॥03-012-069॥</td></tr>
<tr><td>ततो निष्कण्टकं कृत्वा वनं तदपराजितः। <br>द्रौपद्या सह धर्मज्ञो वसतिं तामुवास ह   ॥03-012-070॥</td></tr>
<tr><td>समाश्वास्य च ते सर्वे द्रौपदीं भरतर्षभाः। <br>प्रहृष्टमनसः प्रीत्या प्रशशंसुर्वृकोदरम्   ॥03-012-071॥</td></tr>
<tr><td>भीमबाहुबलोत्पिष्टे विनष्टे राक्षसे ततः। <br>विविशुस्तद्वनं वीराः क्षेमं निहतकण्टकम्   ॥03-012-072॥</td></tr>
<tr><td>स मया गच्छता मार्गे विनिकीर्णो भयावहः। <br>वने महति दुष्टात्मा दृष्टो भीमबलाद्धतः   ॥03-012-073॥</td></tr>
<tr><td>तत्राश्रौषमहं चैतत्कर्म भीमस्य भारत। <br>ब्राह्मणानां कथयतां ये तत्रासन्समागताः   ॥03-012-074॥</td></tr>
<tr><td> वैशंपायन उवाच। <br>एवं विनिहतं संख्ये किर्मीरं राक्षसोत्तमम्। <br>श्रुत्वा ध्यानपरो राजा निशश्वासार्तवत्तदा   ॥03-012-075॥</td></tr>
</table>
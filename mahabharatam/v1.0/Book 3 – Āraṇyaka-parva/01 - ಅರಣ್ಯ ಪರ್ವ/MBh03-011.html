<table border = "1"><tr><td>Verse</td></tr>
<tr><td> धृतराष्ट्र उवाच। <br>एवमेतन्महाप्राज्ञ यथा वदसि नो मुने। <br>अहं चैव विजानामि सर्वे चेमे नराधिपाः   ॥03-011-001॥</td></tr>
<tr><td>भवांस्तु मन्यते साधु यत्कुरूणां सुखोदयम्। <br>तदेव विदुरोऽप्याह भीष्मो द्रोणश्च मां मुने   ॥03-011-002॥</td></tr>
<tr><td>यदि त्वहमनुग्राह्यः कौरवेषु दया यदि। <br>अनुशाधि दुरात्मानं पुत्रं दुर्योधनं मम   ॥03-011-003॥</td></tr>
<tr><td> व्यास उवाच। <br>अयमायाति वै राजन्मैत्रेयो भगवानृषिः। <br>अन्वीय पाण्डवान्भ्रातॄनिहैवास्मद्दिदृक्षया   ॥03-011-004॥</td></tr>
<tr><td>एष दुर्योधनं पुत्रं तव राजन्महानृषिः। <br>अनुशास्ता यथान्यायं शमायास्य कुलस्य ते   ॥03-011-005॥</td></tr>
<tr><td>ब्रूयाद्यदेष राजेन्द्र तत्कार्यमविशङ्कया। <br>अक्रियायां हि कार्यस्य पुत्रं ते शप्स्यते रुषा   ॥03-011-006॥</td></tr>
<tr><td> वैशंपायन उवाच। <br>एवमुक्त्वा ययौ व्यासो मैत्रेयः प्रत्यदृश्यत। <br>पूजया प्रतिजग्राह सपुत्रस्तं नराधिपः   ॥03-011-007॥</td></tr>
<tr><td>दत्त्वार्घ्याद्याः क्रियाः सर्वा विश्रान्तं मुनिपुंगवम्। <br>प्रश्रयेणाब्रवीद्राजा धृतराष्ट्रोऽम्बिकासुतः   ॥03-011-008॥</td></tr>
<tr><td>सुखेनागमनं कच्चिद्भगवन्कुरुजाङ्गले। <br>कच्चित्कुशलिनो वीरा भ्रातरः पञ्च पाण्डवाः   ॥03-011-009॥</td></tr>
<tr><td>समये स्थातुमिच्छन्ति कच्चिच्च पुरुषर्षभाः। <br>कच्चित्कुरूणां सौभ्रात्रमव्युच्छिन्नं भविष्यति   ॥03-011-010॥</td></tr>
<tr><td> मैत्रेय उवाच। <br>तीर्थयात्रामनुक्रामन्प्राप्तोऽस्मि कुरुजाङ्गलम्। <br>यदृच्छया धर्मराजं दृष्टवान्काम्यके वने   ॥03-011-011॥</td></tr>
<tr><td>तं जटाजिनसंवीतं तपोवननिवासिनम्। <br>समाजग्मुर्महात्मानं द्रष्टुं मुनिगणाः प्रभो   ॥03-011-012॥</td></tr>
<tr><td>तत्राश्रौषं महाराज पुत्राणां तव विभ्रमम्। <br>अनयं द्यूतरूपेण महापायमुपस्थितम्   ॥03-011-013॥</td></tr>
<tr><td>ततोऽहं त्वामनुप्राप्तः कौरवाणामवेक्षया। <br>सदा ह्यभ्यधिकः स्नेहः प्रीतिश्च त्वयि मे प्रभो   ॥03-011-014॥</td></tr>
<tr><td>नैतदौपयिकं राजंस्त्वयि भीष्मे च जीवति। <br>यदन्योन्येन ते पुत्रा विरुध्यन्ते नराधिप   ॥03-011-015॥</td></tr>
<tr><td>मेढीभूतः स्वयं राजन्निग्रहे प्रग्रहे भवान्। <br>किमर्थमनयं घोरमुत्पतन्तमुपेक्षसे   ॥03-011-016॥</td></tr>
<tr><td>दस्यूनामिव यद्वृत्तं सभायां कुरुनन्दन। <br>तेन न भ्राजसे राजंस्तापसानां समागमे   ॥03-011-017॥</td></tr>
<tr><td> वैशंपायन उवाच। <br>ततो व्यावृत्य राजानं दुर्योधनममर्षणम्। <br>उवाच श्लक्ष्णया वाचा मैत्रेयो भगवानृषिः   ॥03-011-018॥</td></tr>
<tr><td>दुर्योधन महाबाहो निबोध वदतां वर। <br>वचनं मे महाप्राज्ञ ब्रुवतो यद्धितं तव   ॥03-011-019॥</td></tr>
<tr><td>मा द्रुहः पाण्डवान्राजन्कुरुष्व हितमात्मनः। <br>पाण्डवानां कुरूणां च लोकस्य च नरर्षभ   ॥03-011-020॥</td></tr>
<tr><td>ते हि सर्वे नरव्याघ्राः शूरा विक्रान्तयोधिनः। <br>सर्वे नागायुतप्राणा वज्रसंहनना दृढाः   ॥03-011-021॥</td></tr>
<tr><td>सत्यव्रतपराः सर्वे सर्वे पुरुषमानिनः। <br>हन्तारो देवशत्रूणां रक्षसां कामरूपिणाम्। <br>हिडिम्बबकमुख्यानां किर्मीरस्य च रक्षसः   ॥03-011-022॥</td></tr>
<tr><td>इतः प्रच्यवतां रात्रौ यः स तेषां महात्मनाम्। <br>आवृत्य मार्गं रौद्रात्मा तस्थौ गिरिरिवाचलः   ॥03-011-023॥</td></tr>
<tr><td>तं भीमः समरश्लाघी बलेन बलिनां वरः। <br>जघान पशुमारेण व्याघ्रः क्षुद्रमृगं यथा   ॥03-011-024॥</td></tr>
<tr><td>पश्य दिग्विजये राजन्यथा भीमेन पातितः। <br>जरासंधो महेष्वासो नागायुतबलो युधि   ॥03-011-025॥</td></tr>
<tr><td>संबन्धी वासुदेवश्च येषां श्यालश्च पार्षतः। <br>कस्तान्युधि समासीत जरामरणवान्नरः   ॥03-011-026॥</td></tr>
<tr><td>तस्य ते शम एवास्तु पाण्डवैर्भरतर्षभ। <br>कुरु मे वचनं राजन्मा मृत्युवशमन्वगाः   ॥03-011-027॥</td></tr>
<tr><td>एवं तु ब्रुवतस्तस्य मैत्रेयस्य विशां पते। <br>ऊरुं गजकराकारं करेणाभिजघान सः   ॥03-011-028॥</td></tr>
<tr><td>दुर्योधनः स्मितं कृत्वा चरणेनालिखन्महीम्। <br>न किंचिदुक्त्वा दुर्मेधास्तस्थौ किंचिदवाङ्मुखः   ॥03-011-029॥</td></tr>
<tr><td>तमशुश्रूषमाणं तु विलिखन्तं वसुंधराम्। <br>दृष्ट्वा दुर्योधनं राजन्मैत्रेयं कोप आविशत्   ॥03-011-030॥</td></tr>
<tr><td>स कोपवशमापन्नो मैत्रेयो मुनिसत्तमः। <br>विधिना संप्रयुक्तश्च शापायास्य मनो दधे   ॥03-011-031॥</td></tr>
<tr><td>ततः स वार्युपस्पृश्य कोपसंरक्तलोचनः। <br>मैत्रेयो धार्तराष्ट्रं तमशपद्दुष्टचेतसम्   ॥03-011-032॥</td></tr>
<tr><td>यस्मात्त्वं मामनादृत्य नेमां वाचं चिकीर्षसि। <br>तस्मादस्याभिमानस्य सद्यः फलमवाप्नुहि   ॥03-011-033॥</td></tr>
<tr><td>त्वदभिद्रोहसंयुक्तं युद्धमुत्पत्स्यते महत्। <br>यत्र भीमो गदापातैस्तवोरुं भेत्स्यते बली   ॥03-011-034॥</td></tr>
<tr><td>इत्येवमुक्ते वचने धृतराष्ट्रो महीपतिः। <br>प्रसादयामास मुनिं नैतदेवं भवेदिति   ॥03-011-035॥</td></tr>
<tr><td> मैत्रेय उवाच। <br>शमं यास्यति चेत्पुत्रस्तव राजन्यथा तथा। <br>शापो न भविता तात विपरीते भविष्यति   ॥03-011-036॥</td></tr>
<tr><td> वैशंपायन उवाच। <br>स विलक्षस्तु राजेन्द्र दुर्योधनपिता तदा। <br>मैत्रेयं प्राह किर्मीरः कथं भीमेन पातितः   ॥03-011-037॥</td></tr>
<tr><td> मैत्रेय उवाच। <br>नाहं वक्ष्याम्यसूया ते न ते शुश्रूषते सुतः। <br>एष ते विदुरः सर्वमाख्यास्यति गते मयि   ॥03-011-038॥</td></tr>
<tr><td> वैशंपायन उवाच। <br>इत्येवमुक्त्वा मैत्रेयः प्रातिष्ठत यथागतम्। <br>किर्मीरवधसंविग्नो बहिर्दुर्योधनोऽगमत्   ॥03-011-039॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>गते तु विदुरे राजन्नाश्रमं पाण्डवान्प्रति। <br>धृतराष्ट्रो महाप्राज्ञः पर्यतप्यत भारत   ॥03-007-001॥</td></tr>
<tr><td>स सभाद्वारमागम्य विदुरस्मारमोहितः। <br>समक्षं पार्थिवेन्द्राणां पपाताविष्टचेतनः   ॥03-007-002॥</td></tr>
<tr><td>स तु लब्ध्वा पुनः संज्ञां समुत्थाय महीतलात्। <br>समीपोपस्थितं राजा संजयं वाक्यमब्रवीत्   ॥03-007-003॥</td></tr>
<tr><td>भ्राता मम सुहृच्चैव साक्षाद्धर्म इवापरः। <br>तस्य स्मृत्वाद्य सुभृशं हृदयं दीर्यतीव मे   ॥03-007-004॥</td></tr>
<tr><td>तमानयस्व धर्मज्ञं मम भ्रातरमाशु वै। <br>इति ब्रुवन्स नृपतिः करुणं पर्यदेवयत्   ॥03-007-005॥</td></tr>
<tr><td>पश्चात्तापाभिसंतप्तो विदुरस्मारकर्शितः। <br>भ्रातृस्नेहादिदं राजन्संजयं वाक्यमब्रवीत्   ॥03-007-006॥</td></tr>
<tr><td>गच्छ संजय जानीहि भ्रातरं विदुरं मम। <br>यदि जीवति रोषेण मया पापेन निर्धुतः   ॥03-007-007॥</td></tr>
<tr><td>न हि तेन मम भ्रात्रा सुसूक्ष्ममपि किंचन। <br>व्यलीकं कृतपूर्वं मे प्राज्ञेनामितबुद्धिना   ॥03-007-008॥</td></tr>
<tr><td>स व्यलीकं कथं प्राप्तो मत्तः परमबुद्धिमान्। <br>न जह्याज्जीवितं प्राज्ञस्तं गच्छानय संजय   ॥03-007-009॥</td></tr>
<tr><td>तस्य तद्वचनं श्रुत्वा राज्ञस्तमनुमान्य च। <br>संजयो बाढमित्युक्त्वा प्राद्रवत्काम्यकं वनम्   ॥03-007-010॥</td></tr>
<tr><td>सोऽचिरेण समासाद्य तद्वनं यत्र पाण्डवाः। <br>रौरवाजिनसंवीतं ददर्शाथ युधिष्ठिरम्   ॥03-007-011॥</td></tr>
<tr><td>विदुरेण सहासीनं ब्राह्मणैश्च सहस्रशः। <br>भ्रातृभिश्चाभिसंगुप्तं देवैरिव शतक्रतुम्   ॥03-007-012॥</td></tr>
<tr><td>युधिष्ठिरमथाभ्येत्य पूजयामास संजयः। <br>भीमार्जुनयमांश्चापि तदर्हं प्रत्यपद्यत   ॥03-007-013॥</td></tr>
<tr><td>राज्ञा पृष्टः स कुशलं सुखासीनश्च संजयः। <br>शशंसागमने हेतुमिदं चैवाब्रवीद्वचः   ॥03-007-014॥</td></tr>
<tr><td>राजा स्मरति ते क्षत्तर्धृतराष्ट्रोऽम्बिकासुतः। <br>तं पश्य गत्वा त्वं क्षिप्रं संजीवय च पार्थिवम्   ॥03-007-015॥</td></tr>
<tr><td>सोऽनुमान्य नरश्रेष्ठान्पाण्डवान्कुरुनन्दनान्। <br>नियोगाद्राजसिंहस्य गन्तुमर्हसि मानद   ॥03-007-016॥</td></tr>
<tr><td>एवमुक्तस्तु विदुरो धीमान्स्वजनवत्सलः। <br>युधिष्ठिरस्यानुमते पुनरायाद्गजाह्वयम्   ॥03-007-017॥</td></tr>
<tr><td>तमब्रवीन्महाप्राज्ञं धृतराष्ट्रः प्रतापवान्। <br>दिष्ट्या प्राप्तोऽसि धर्मज्ञ दिष्ट्या स्मरसि मेऽनघ   ॥03-007-018॥</td></tr>
<tr><td>अद्य रात्रौ दिवा चाहं त्वत्कृते भरतर्षभ। <br>प्रजागरे प्रपश्यामि विचित्रं देहमात्मनः   ॥03-007-019॥</td></tr>
<tr><td>सोऽङ्कमादाय विदुरं मूर्ध्न्युपाघ्राय चैव ह। <br>क्षम्यतामिति चोवाच यदुक्तोऽसि मया रुषा   ॥03-007-020॥</td></tr>
<tr><td> विदुर उवाच। <br>क्षान्तमेव मया राजन्गुरुर्नः परमो भवान्। <br>तथा ह्यस्म्यागतः क्षिप्रं त्वद्दर्शनपरायणः   ॥03-007-021॥</td></tr>
<tr><td>भवन्ति हि नरव्याघ्र पुरुषा धर्मचेतसः। <br>दीनाभिपातिनो राजन्नात्र कार्या विचारणा   ॥03-007-022॥</td></tr>
<tr><td>पाण्डोः सुता यादृशा मे तादृशा मे सुतास्तव। <br>दीना इति हि मे बुद्धिरभिपन्नाद्य तान्प्रति   ॥03-007-023॥</td></tr>
<tr><td> वैशंपायन उवाच। <br>अन्योन्यमनुनीयैवं भ्रातरौ तौ महाद्युती। <br>विदुरो धृतराष्ट्रश्च लेभाते परमां मुदम्   ॥03-007-024॥</td></tr>
</table>
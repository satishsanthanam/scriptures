<table border = "1"><tr><td>Verse</td></tr>
<tr><td> वैशंपायन उवाच। <br>श्रुत्वा च विदुरं प्राप्तं राज्ञा च परिसान्त्वितम्। <br>धृतराष्ट्रात्मजो राजा पर्यतप्यत दुर्मतिः   ॥03-008-001॥</td></tr>
<tr><td>स सौबलं समानाय्य कर्णदुःशासनावपि। <br>अब्रवीद्वचनं राजा प्रविश्याबुद्धिजं तमः   ॥03-008-002॥</td></tr>
<tr><td>एष प्रत्यागतो मन्त्री धृतराष्ट्रस्य संमतः। <br>विदुरः पाण्डुपुत्राणां सुहृद्विद्वान्हिते रतः   ॥03-008-003॥</td></tr>
<tr><td>यावदस्य पुनर्बुद्धिं विदुरो नापकर्षति। <br>पाण्डवानयने तावन्मन्त्रयध्वं हितं मम   ॥03-008-004॥</td></tr>
<tr><td>अथ पश्याम्यहं पार्थान्प्राप्तानिह कथंचन। <br>पुनः शोषं गमिष्यामि निरासुर्निरवग्रहः   ॥03-008-005॥</td></tr>
<tr><td>विषमुद्बन्धनं वापि शस्त्रमग्निप्रवेशनम्। <br>करिष्ये न हि तानृद्धान्पुनर्द्रष्टुमिहोत्सहे   ॥03-008-006॥</td></tr>
<tr><td> शकुनिरुवाच। <br>किं बालिषां मतिं राजन्नास्थितोऽसि विशां पते। <br>गतास्ते समयं कृत्वा नैतदेवं भविष्यति   ॥03-008-007॥</td></tr>
<tr><td>सत्यवाक्ये स्थिताः सर्वे पाण्डवा भरतर्षभ। <br>पितुस्ते वचनं तात न ग्रहीष्यन्ति कर्हिचित्   ॥03-008-008॥</td></tr>
<tr><td>अथ वा ते ग्रहीष्यन्ति पुनरेष्यन्ति वा पुरम्। <br>निरस्य समयं भूयः पणोऽस्माकं भविष्यति   ॥03-008-009॥</td></tr>
<tr><td>सर्वे भवामो मध्यस्था राज्ञश्छन्दानुवर्तिनः। <br>छिद्रं बहु प्रपश्यन्तः पाण्डवानां सुसंवृताः   ॥03-008-010॥</td></tr>
<tr><td> दुःशासन उवाच। <br>एवमेतन्महाप्राज्ञ यथा वदसि मातुल। <br>नित्यं हि मे कथयतस्तव बुद्धिर्हि रोचते   ॥03-008-011॥</td></tr>
<tr><td> कर्ण उवाच। <br>काममीक्षामहे सर्वे दुर्योधन तवेप्सितम्। <br>ऐकमत्यं हि नो राजन्सर्वेषामेव लक्ष्यते   ॥03-008-012॥</td></tr>
<tr><td> वैशंपायन उवाच। <br>एवमुक्तस्तु कर्णेन राजा दुर्योधनस्तदा। <br>नातिहृष्टमनाः क्षिप्रमभवत्स पराङ्मुखः   ॥03-008-013॥</td></tr>
<tr><td>उपलभ्य ततः कर्णो विवृत्य नयने शुभे। <br>रोषाद्दुःशासनं चैव सौबलेयं च तावुभौ   ॥03-008-014॥</td></tr>
<tr><td>उवाच परमक्रुद्ध उद्यम्यात्मानमात्मना। <br>अहो मम मतं यत्तन्निबोधत नराधिपाः   ॥03-008-015॥</td></tr>
<tr><td>प्रियं सर्वे चिकीर्षामो राज्ञः किंकरपाणयः। <br>न चास्य शक्नुमः सर्वे प्रिये स्थातुमतन्द्रिताः   ॥03-008-016॥</td></tr>
<tr><td>वयं तु शस्त्राण्यादाय रथानास्थाय दंशिताः। <br>गच्छामः सहिता हन्तुं पाण्डवान्वनगोचरान्   ॥03-008-017॥</td></tr>
<tr><td>तेषु सर्वेषु शान्तेषु गतेष्वविदितां गतिम्। <br>निर्विवादा भविष्यन्ति धार्तराष्ट्रास्तथा वयम्   ॥03-008-018॥</td></tr>
<tr><td>यावदेव परिद्यूना यावच्छोकपरायणाः। <br>यावन्मित्रविहीनाश्च तावच्छक्या मतं मम   ॥03-008-019॥</td></tr>
<tr><td>तस्य तद्वचनं श्रुत्वा पूजयन्तः पुनः पुनः। <br>बाढमित्येव ते सर्वे प्रत्यूचुः सूतजं तदा   ॥03-008-020॥</td></tr>
<tr><td>एवमुक्त्वा तु संक्रुद्धा रथैः सर्वे पृथक्पृथक्। <br>निर्ययुः पाण्डवान्हन्तुं संघशः कृतनिश्चयाः   ॥03-008-021॥</td></tr>
<tr><td>तान्प्रस्थितान्परिज्ञाय कृष्णद्वैपायनस्तदा। <br>आजगाम विशुद्धात्मा दृष्ट्वा दिव्येन चक्षुषा   ॥03-008-022॥</td></tr>
<tr><td>प्रतिषिध्याथ तान्सर्वान्भगवाँल्लोकपूजितः। <br>प्रज्ञाचक्षुषमासीनमुवाचाभ्येत्य सत्वरः   ॥03-008-023॥</td></tr>
</table>
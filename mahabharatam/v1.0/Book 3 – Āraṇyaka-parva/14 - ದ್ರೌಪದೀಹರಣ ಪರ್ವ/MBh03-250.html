<table border = "1"><tr><td>Verse</td></tr>
<tr><td> वैशंपायन उवाच। <br>अथाब्रवीद्द्रौपदी राजपुत्री; पृष्टा शिबीनां प्रवरेण तेन। <br>अवेक्ष्य मन्दं प्रविमुच्य शाखां; संगृह्णती कौशिकमुत्तरीयम्   ॥03-250-001॥</td></tr>
<tr><td>बुद्ध्याभिजानामि नरेन्द्रपुत्र; न मादृशी त्वामभिभाष्टुमर्हा। <br>न त्वेह वक्तास्ति तवेह वाक्य;मन्यो नरो वाप्यथ वापि नारी   ॥03-250-002॥</td></tr>
<tr><td>एका ह्यहं संप्रति तेन वाचं; ददानि वै भद्र निबोध चेदम्। <br>अहं ह्यरण्ये कथमेकमेका; त्वामालपेयं निरता स्वधर्मे   ॥03-250-003॥</td></tr>
<tr><td>जानामि च त्वां सुरथस्य पुत्रं; यं कोटिकाश्येति विदुर्मनुष्याः। <br>तस्मादहं शैब्य तथैव तुभ्य;माख्यामि बन्धून्प्रति तन्निबोध   ॥03-250-004॥</td></tr>
<tr><td>अपत्यमस्मि द्रुपदस्य राज्ञः; कृष्णेति मां शैब्य विदुर्मनुष्याः। <br>साहं वृणे पञ्च जनान्पतित्वे; ये खाण्डवप्रस्थगताः श्रुतास्ते   ॥03-250-005॥</td></tr>
<tr><td>युधिष्ठिरो भीमसेनार्जुनौ च; माद्र्याश्च पुत्रौ पुरुषप्रवीरौ। <br>ते मां निवेश्येह दिशश्चतस्रो; विभज्य पार्था मृगयां प्रयाताः   ॥03-250-006॥</td></tr>
<tr><td>प्राचीं राजा दक्षिणां भीमसेनो; जयः प्रतीचीं यमजावुदीचीम्। <br>मन्ये तु तेषां रथसत्तमानां; कालोऽभितः प्राप्त इहोपयातुम्   ॥03-250-007॥</td></tr>
<tr><td>संमानिता यास्यथ तैर्यथेष्टं; विमुच्य वाहानवगाहयध्वम्। <br>प्रियातिथिर्धर्मसुतो महात्मा; प्रीतो भविष्यत्यभिवीक्ष्य युष्मान्   ॥03-250-008॥</td></tr>
<tr><td>एतावदुक्त्वा द्रुपदात्मजा सा; शैब्यात्मजं चन्द्रमुखी प्रतीता। <br>विवेश तां पर्णकुटीं प्रशस्तां; संचिन्त्य तेषामतिथिस्वधर्मम्   ॥03-250-009॥</td></tr>
</table>
<table border = "1"><tr><td>Verse</td></tr>
<tr><td> मार्कण्डेय उवाच। <br>स हत्वा रावणं क्षुद्रं राक्षसेन्द्रं सुरद्विषम्। <br>बभूव हृष्टः ससुहृद्रामः सौमित्रिणा सह   ॥03-275-001॥</td></tr>
<tr><td>ततो हते दशग्रीवे देवाः सर्षिपुरोगमाः। <br>आशीर्भिर्जययुक्ताभिरानर्चुस्तं महाभुजम्   ॥03-275-002॥</td></tr>
<tr><td>रामं कमलपत्राक्षं तुष्टुवुः सर्वदेवताः। <br>गन्धर्वाः पुष्पवर्षैश्च वाग्भिश्च त्रिदशालयाः   ॥03-275-003॥</td></tr>
<tr><td>पूजयित्वा यथा रामं प्रतिजग्मुर्यथागतम्। <br>तन्महोत्सवसंकाशमासीदाकाशमच्युत   ॥03-275-004॥</td></tr>
<tr><td>ततो हत्वा दशग्रीवं लङ्कां रामो महायशाः। <br>विभीषणाय प्रददौ प्रभुः परपुरंजयः   ॥03-275-005॥</td></tr>
<tr><td>ततः सीतां पुरस्कृत्य विभीषणपुरस्कृताम्। <br>अविन्ध्यो नाम सुप्रज्ञो वृद्धामात्यो विनिर्ययौ   ॥03-275-006॥</td></tr>
<tr><td>उवाच च महात्मानं काकुत्स्थं दैन्यमास्थितम्। <br>प्रतीच्छ देवीं सद्वृत्तां महात्मञ्जानकीमिति   ॥03-275-007॥</td></tr>
<tr><td>एतच्छ्रुत्वा वचस्तस्मादवतीर्य रथोत्तमात्। <br>बाष्पेणापिहितां सीतां ददर्शेक्ष्वाकुनन्दनः   ॥03-275-008॥</td></tr>
<tr><td>तां दृष्ट्वा चारुसर्वाङ्गीं यानस्थां शोककर्शिताम्। <br>मलोपचितसर्वाङ्गीं जटिलां कृष्णवाससम्   ॥03-275-009॥</td></tr>
<tr><td>उवाच रामो वैदेहीं परामर्शविशङ्कितः। <br>गच्छ वैदेहि मुक्ता त्वं यत्कार्यं तन्मया कृतम्   ॥03-275-010॥</td></tr>
<tr><td>मामासाद्य पतिं भद्रे न त्वं राक्षसवेश्मनि। <br>जरां व्रजेथा इति मे निहतोऽसौ निशाचरः   ॥03-275-011॥</td></tr>
<tr><td>कथं ह्यस्मद्विधो जातु जानन्धर्मविनिश्चयम्। <br>परहस्तगतां नारीं मुहूर्तमपि धारयेत्   ॥03-275-012॥</td></tr>
<tr><td>सुवृत्तामसुवृत्तां वाप्यहं त्वामद्य मैथिलि। <br>नोत्सहे परिभोगाय श्वावलीढं हविर्यथा   ॥03-275-013॥</td></tr>
<tr><td>ततः सा सहसा बाला तच्छ्रुत्वा दारुणं वचः। <br>पपात देवी व्यथिता निकृत्ता कदली यथा   ॥03-275-014॥</td></tr>
<tr><td>यो ह्यस्या हर्षसंभूतो मुखरागस्तदाभवत्। <br>क्षणेन स पुनर्भ्रष्टो निःश्वासादिव दर्पणे   ॥03-275-015॥</td></tr>
<tr><td>ततस्ते हरयः सर्वे तच्छ्रुत्वा रामभाषितम्। <br>गतासुकल्पा निश्चेष्टा बभूवुः सहलक्ष्मणाः   ॥03-275-016॥</td></tr>
<tr><td>ततो देवो विशुद्धात्मा विमानेन चतुर्मुखः। <br>पितामहो जगत्स्रष्टा दर्शयामास राघवम्   ॥03-275-017॥</td></tr>
<tr><td>शक्रश्चाग्निश्च वायुश्च यमो वरुण एव च। <br>यक्षाधिपश्च भगवांस्तथा सप्तर्षयोऽमलाः   ॥03-275-018॥</td></tr>
<tr><td>राजा दशरथश्चैव दिव्यभास्वरमूर्तिमान्। <br>विमानेन महार्हेण हंसयुक्तेन भास्वता   ॥03-275-019॥</td></tr>
<tr><td>ततोऽन्तरिक्षं तत्सर्वं देवगन्धर्वसंकुलम्। <br>शुशुभे तारकाचित्रं शरदीव नभस्तलम्   ॥03-275-020॥</td></tr>
<tr><td>तत उत्थाय वैदेहि तेषां मध्ये यशस्विनी। <br>उवाच वाक्यं कल्याणी रामं पृथुलवक्षसम्   ॥03-275-021॥</td></tr>
<tr><td>राजपुत्र न ते कोपं करोमि विदिता हि मे। <br>गतिः स्त्रीणां नराणां च शृणु चेदं वचो मम   ॥03-275-022॥</td></tr>
<tr><td>अन्तश्चरति भूतानां मातरिश्वा सदागतिः। <br>स मे विमुञ्चतु प्राणान्यदि पापं चराम्यहम्   ॥03-275-023॥</td></tr>
<tr><td>अग्निरापस्तथाकाशं पृथिवी वायुरेव च। <br>विमुञ्चन्तु मम प्राणान्यदि पापं चराम्यहम्   ॥03-275-024॥</td></tr>
<tr><td>ततोऽन्तरिक्षे वागासीत्सर्वा विश्रावयन्दिशः। <br>पुण्या संहर्षणी तेषां वानराणां महात्मनाम्   ॥03-275-025॥</td></tr>
<tr><td> वायुरुवाच। <br>भो भो राघव सत्यं वै वायुरस्मि सदागतिः। <br>अपापा मैथिली राजन्संगच्छ सह भार्यया   ॥03-275-026॥</td></tr>
<tr><td> अग्निरुवाच। <br>अहमन्तःशरीरस्थो भूतानां रघुनन्दन। <br>सुसूक्ष्ममपि काकुत्स्थ मैथिली नापराध्यति   ॥03-275-027॥</td></tr>
<tr><td> वरुण उवाच। <br>रसा वै मत्प्रसूता हि भूतदेहेषु राघव। <br>अहं वै त्वां प्रब्रवीमि मैथिली प्रतिगृह्यताम्   ॥03-275-028॥</td></tr>
<tr><td> ब्रह्मोवाच। <br>पुत्र नैतदिहाश्चर्यं त्वयि राजर्षिधर्मिणि। <br>साधो सद्वृत्तमार्गस्थे शृणु चेदं वचो मम   ॥03-275-029॥</td></tr>
<tr><td>शत्रुरेष त्वया वीर देवगन्धर्वभोगिनाम्। <br>यक्षाणां दानवानां च महर्षीणां च पातितः   ॥03-275-030॥</td></tr>
<tr><td>अवध्यः सर्वभूतानां मत्प्रसादात्पुराभवत्। <br>कस्माच्चित्कारणात्पापः कंचित्कालमुपेक्षितः   ॥03-275-031॥</td></tr>
<tr><td>वधार्थमात्मनस्तेन हृता सीता दुरात्मना। <br>नलकूबरशापेन रक्षा चास्याः कृता मया   ॥03-275-032॥</td></tr>
<tr><td>यदि ह्यकामामासेवेत्स्त्रियमन्यामपि ध्रुवम्। <br>शतधास्य फलेद्देह इत्युक्तः सोऽभवत्पुरा   ॥03-275-033॥</td></tr>
<tr><td>नात्र शङ्का त्वया कार्या प्रतीच्छेमां महाद्युते। <br>कृतं त्वया महत्कार्यं देवानाममरप्रभ   ॥03-275-034॥</td></tr>
<tr><td> दशरथ उवाच। <br>प्रीतोऽस्मि वत्स भद्रं ते पिता दशरथोऽस्मि ते। <br>अनुजानामि राज्यं च प्रशाधि पुरुषोत्तम   ॥03-275-035॥</td></tr>
<tr><td> राम उवाच। <br>अभिवादये त्वां राजेन्द्र यदि त्वं जनको मम। <br>गमिष्यामि पुरीं रम्यामयोध्यां शासनात्तव   ॥03-275-036॥</td></tr>
<tr><td> मार्कण्डेय उवाच। <br>तमुवाच पिता भूयः प्रहृष्टो मनुजाधिप। <br>गच्छायोध्यां प्रशाधि त्वं राम रक्तान्तलोचन   ॥03-275-037॥</td></tr>
<tr><td>ततो देवान्नमस्कृत्य सुहृद्भिरभिनन्दितः। <br>महेन्द्र इव पौलोम्या भार्यया स समेयिवान्   ॥03-275-038॥</td></tr>
<tr><td>ततो वरं ददौ तस्मै अविन्ध्याय परंतपः। <br>त्रिजटां चार्थमानाभ्यां योजयामास राक्षसीम्   ॥03-275-039॥</td></tr>
<tr><td>तमुवाच ततो ब्रह्मा देवैः शक्रमुखैर्वृतः। <br>कौसल्यामातरिष्टांस्ते वरानद्य ददानि कान्   ॥03-275-040॥</td></tr>
<tr><td>वव्रे रामः स्थितिं धर्मे शत्रुभिश्चापराजयम्। <br>राक्षसैर्निहतानां च वानराणां समुद्भवम्   ॥03-275-041॥</td></tr>
<tr><td>ततस्ते ब्रह्मणा प्रोक्ते तथेति वचने तदा। <br>समुत्तस्थुर्महाराज वानरा लब्धचेतसः   ॥03-275-042॥</td></tr>
<tr><td>सीता चापि महाभागा वरं हनुमते ददौ। <br>रामकीर्त्या समं पुत्र जीवितं ते भविष्यति   ॥03-275-043॥</td></tr>
<tr><td>दिव्यास्त्वामुपभोगाश्च मत्प्रसादकृताः सदा। <br>उपस्थास्यन्ति हनुमन्निति स्म हरिलोचन   ॥03-275-044॥</td></tr>
<tr><td>ततस्ते प्रेक्षमाणानां तेषामक्लिष्टकर्मणाम्। <br>अन्तर्धानं ययुर्देवाः सर्वे शक्रपुरोगमाः   ॥03-275-045॥</td></tr>
<tr><td>दृष्ट्वा तु रामं जानक्या समेतं शक्रसारथिः। <br>उवाच परमप्रीतः सुहृन्मध्य इदं वचः   ॥03-275-046॥</td></tr>
<tr><td>देवगन्धर्वयक्षाणां मानुषासुरभोगिनाम्। <br>अपनीतं त्वया दुःखमिदं सत्यपराक्रम   ॥03-275-047॥</td></tr>
<tr><td>सदेवासुरगन्धर्वा यक्षराक्षसपन्नगाः। <br>कथयिष्यन्ति लोकास्त्वां यावद्भूमिर्धरिष्यति   ॥03-275-048॥</td></tr>
<tr><td>इत्येवमुक्त्वानुज्ञाप्य रामं शस्त्रभृतां वरम्। <br>संपूज्यापाक्रमत्तेन रथेनादित्यवर्चसा   ॥03-275-049॥</td></tr>
<tr><td>ततः सीतां पुरस्कृत्य रामः सौमित्रिणा सह। <br>सुग्रीवप्रमुखैश्चैव सहितः सर्ववानरैः   ॥03-275-050॥</td></tr>
<tr><td>विधाय रक्षां लङ्कायां विभीषणपुरस्कृतः। <br>संततार पुनस्तेन सेतुना मकरालयम्   ॥03-275-051॥</td></tr>
<tr><td>पुष्पकेण विमानेन खेचरेण विराजता। <br>कामगेन यथा मुख्यैरमात्यैः संवृतो वशी   ॥03-275-052॥</td></tr>
<tr><td>ततस्तीरे समुद्रस्य यत्र शिश्ये स पार्थिवः। <br>तत्रैवोवास धर्मात्मा सहितः सर्ववानरैः   ॥03-275-053॥</td></tr>
<tr><td>अथैनान्राघवः काले समानीयाभिपूज्य च। <br>विसर्जयामास तदा रत्नैः संतोष्य सर्वशः   ॥03-275-054॥</td></tr>
<tr><td>गतेषु वानरेन्द्रेषु गोपुच्छर्क्षेषु तेषु च। <br>सुग्रीवसहितो रामः किष्किन्धां पुनरागमत्   ॥03-275-055॥</td></tr>
<tr><td>विभीषणेनानुगतः सुग्रीवसहितस्तदा। <br>पुष्पकेण विमानेन वैदेह्या दर्शयन्वनम्   ॥03-275-056॥</td></tr>
<tr><td>किष्किन्धां तु समासाद्य रामः प्रहरतां वरः। <br>अङ्गदं कृतकर्माणं यौवराज्येऽभ्यषेचयत्   ॥03-275-057॥</td></tr>
<tr><td>ततस्तैरेव सहितो रामः सौमित्रिणा सह। <br>यथागतेन मार्गेण प्रययौ स्वपुरं प्रति   ॥03-275-058॥</td></tr>
<tr><td>अयोध्यां स समासाद्य पुरीं राष्ट्रपतिस्ततः। <br>भरताय हनूमन्तं दूतं प्रस्थापयत्तदा   ॥03-275-059॥</td></tr>
<tr><td>लक्षयित्वेङ्गितं सर्वं प्रियं तस्मै निवेद्य च। <br>वायुपुत्रे पुनः प्राप्ते नन्दिग्राममुपागमत्   ॥03-275-060॥</td></tr>
<tr><td>स तत्र मलदिग्धाङ्गं भरतं चीरवाससम्। <br>अग्रतः पादुके कृत्वा ददर्शासीनमासने   ॥03-275-061॥</td></tr>
<tr><td>समेत्य भरतेनाथ शत्रुघ्नेन च वीर्यवान्। <br>राघवः सहसौमित्रिर्मुमुदे भरतर्षभ   ॥03-275-062॥</td></tr>
<tr><td>तथा भरतशत्रुघ्नौ समेतौ गुरुणा तदा। <br>वैदेह्या दर्शनेनोभौ प्रहर्षं समवापतुः   ॥03-275-063॥</td></tr>
<tr><td>तस्मै तद्भरतो राज्यमागतायाभिसत्कृतम्। <br>न्यासं निर्यातयामास युक्तः परमया मुदा   ॥03-275-064॥</td></tr>
<tr><td>ततस्तं वैष्णवे शूरं नक्षत्रेऽभिमतेऽहनि। <br>वसिष्ठो वामदेवश्च सहितावभ्यषिञ्चताम्   ॥03-275-065॥</td></tr>
<tr><td>सोऽभिषिक्तः कपिश्रेष्ठं सुग्रीवं ससुहृज्जनम्। <br>विभीषणं च पौलस्त्यमन्वजानाद्गृहान्प्रति   ॥03-275-066॥</td></tr>
<tr><td>अभ्यर्च्य विविधै रत्नैः प्रीतियुक्तौ मुदा युतौ। <br>समाधायेतिकर्तव्यं दुःखेन विससर्ज ह   ॥03-275-067॥</td></tr>
<tr><td>पुष्पकं च विमानं तत्पूजयित्वा स राघवः। <br>प्रादाद्वैश्रवणायैव प्रीत्या स रघुनन्दनः   ॥03-275-068॥</td></tr>
<tr><td>ततो देवर्षिसहितः सरितं गोमतीमनु। <br>दशाश्वमेधानाजह्रे जारूथ्यान्स निरर्गलान्   ॥03-275-069॥</td></tr>
</table>
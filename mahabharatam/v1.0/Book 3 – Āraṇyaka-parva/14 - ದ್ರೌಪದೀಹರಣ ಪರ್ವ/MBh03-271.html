<table border = "1"><tr><td>Verse</td></tr>
<tr><td> मार्कण्डेय उवाच। <br>ततो विनिर्याय पुरात्कुम्भकर्णः सहानुगः। <br>अपश्यत्कपिसैन्यं तज्जितकाश्यग्रतः स्थितम्   ॥03-271-001॥</td></tr>
<tr><td>तमभ्येत्याशु हरयः परिवार्य समन्ततः। <br>अभ्यघ्नंश्च महाकायैर्बहुभिर्जगतीरुहैः। <br>करजैरतुदंश्चान्ये विहाय भयमुत्तमम्   ॥03-271-002॥</td></tr>
<tr><td>बहुधा युध्यमानास्ते युद्धमार्गैः प्लवंगमाः। <br>नानाप्रहरणैर्भीमं राक्षसेन्द्रमताडयन्   ॥03-271-003॥</td></tr>
<tr><td>स ताड्यमानः प्रहसन्भक्षयामास वानरान्। <br>पनसं च गवाक्षं च वज्रबाहुं च वानरम्   ॥03-271-004॥</td></tr>
<tr><td>तद्दृष्ट्वा व्यथनं कर्म कुम्भकर्णस्य रक्षसः। <br>उदक्रोशन्परित्रस्तास्तारप्रभृतयस्तदा   ॥03-271-005॥</td></tr>
<tr><td>तं तारमुच्चैः क्रोशन्तमन्यांश्च हरियूथपान्। <br>अभिदुद्राव सुग्रीवः कुम्भकर्णमपेतभीः   ॥03-271-006॥</td></tr>
<tr><td>ततोऽभिपत्य वेगेन कुम्भकर्णं महामनाः। <br>शालेन जघ्निवान्मूर्ध्नि बलेन कपिकुञ्जरः   ॥03-271-007॥</td></tr>
<tr><td>स महात्मा महावेगः कुम्भकर्णस्य मूर्धनि। <br>बिभेद शालं सुग्रीवो न चैवाव्यथयत्कपिः   ॥03-271-008॥</td></tr>
<tr><td>ततो विनद्य प्रहसञ्शालस्पर्शविबोधितः। <br>दोर्भ्यामादाय सुग्रीवं कुम्भकर्णोऽहरद्बलात्   ॥03-271-009॥</td></tr>
<tr><td>ह्रियमाणं तु सुग्रीवं कुम्भकर्णेन रक्षसा। <br>अवेक्ष्याभ्यद्रवद्वीरः सौमित्रिर्मित्रनन्दनः   ॥03-271-010॥</td></tr>
<tr><td>सोऽभिपत्य महावेगं रुक्मपुङ्खं महाशरम्। <br>प्राहिणोत्कुम्भकर्णाय लक्ष्मणः परवीरहा   ॥03-271-011॥</td></tr>
<tr><td>स तस्य देहावरणं भित्त्वा देहं च सायकः। <br>जगाम दारयन्भूमिं रुधिरेण समुक्षितः   ॥03-271-012॥</td></tr>
<tr><td>तथा स भिन्नहृदयः समुत्सृज्य कपीश्वरम्। <br>कुम्भकर्णो महेष्वासः प्रगृहीतशिलायुधः। <br>अभिदुद्राव सौमित्रिमुद्यम्य महतीं शिलाम्   ॥03-271-013॥</td></tr>
<tr><td>तस्याभिद्रवतस्तूर्णं क्षुराभ्यामुच्छ्रितौ करौ। <br>चिच्छेद निशिताग्राभ्यां स बभूव चतुर्भुजः   ॥03-271-014॥</td></tr>
<tr><td>तानप्यस्य भुजान्सर्वान्प्रगृहीतशिलायुधान्। <br>क्षुरैश्चिच्छेद लघ्वस्त्रं सौमित्रिः प्रतिदर्शयन्   ॥03-271-015॥</td></tr>
<tr><td>स बभूवातिकायश्च बहुपादशिरोभुजः। <br>तं ब्रह्मास्त्रेण सौमित्रिर्ददाहाद्रिचयोपमम्   ॥03-271-016॥</td></tr>
<tr><td>स पपात महावीर्यो दिव्यास्त्राभिहतो रणे। <br>महाशनिविनिर्दग्धः पादपोऽङ्कुरवानिव   ॥03-271-017॥</td></tr>
<tr><td>तं दृष्ट्वा वृत्रसंकाशं कुम्भकर्णं तरस्विनम्। <br>गतासुं पतितं भूमौ राक्षसाः प्राद्रवन्भयात्   ॥03-271-018॥</td></tr>
<tr><td>तथा तान्द्रवतो योधान्दृष्ट्वा तौ दूषणानुजौ। <br>अवस्थाप्याथ सौमित्रिं संक्रुद्धावभ्यधावताम्   ॥03-271-019॥</td></tr>
<tr><td>तावाद्रवन्तौ संक्रुद्धौ वज्रवेगप्रमाथिनौ। <br>प्रतिजग्राह सौमित्रिर्विनद्योभौ पतत्रिभिः   ॥03-271-020॥</td></tr>
<tr><td>ततः सुतुमुलं युद्धमभवल्लोमहर्षणम्। <br>दूषणानुजयोः पार्थ लक्ष्मणस्य च धीमतः   ॥03-271-021॥</td></tr>
<tr><td>महता शरवर्षेण राक्षसौ सोऽभ्यवर्षत। <br>तौ चापि वीरौ संक्रुद्धावुभौ तौ समवर्षताम्   ॥03-271-022॥</td></tr>
<tr><td>मुहूर्तमेवमभवद्वज्रवेगप्रमाथिनोः। <br>सौमित्रेश्च महाबाहोः संप्रहारः सुदारुणः   ॥03-271-023॥</td></tr>
<tr><td>अथाद्रिशृङ्गमादाय हनूमान्मारुतात्मजः। <br>अभिद्रुत्याददे प्राणान्वज्रवेगस्य रक्षसः   ॥03-271-024॥</td></tr>
<tr><td>नीलश्च महता ग्राव्णा दूषणावरजं हरिः। <br>प्रमाथिनमभिद्रुत्य प्रममाथ महाबलः   ॥03-271-025॥</td></tr>
<tr><td>ततः प्रावर्तत पुनः संग्रामः कटुकोदयः। <br>रामरावणसैन्यानामन्योन्यमभिधावताम्   ॥03-271-026॥</td></tr>
<tr><td>शतशो नैरृतान्वन्या जघ्नुर्वन्यांश्च नैरृताः। <br>नैरृतास्तत्र वध्यन्ते प्रायशो न तु वानराः   ॥03-271-027॥</td></tr>
</table>
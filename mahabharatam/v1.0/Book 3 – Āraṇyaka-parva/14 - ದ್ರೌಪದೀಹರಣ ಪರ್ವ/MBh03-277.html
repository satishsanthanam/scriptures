<table border = "1"><tr><td>Verse</td></tr>
<tr><td> युधिष्ठिर उवाच। <br>नात्मानमनुशोचामि नेमान्भ्रातॄन्महामुने। <br>हरणं चापि राज्यस्य यथेमां द्रुपदात्मजाम्   ॥03-277-001॥</td></tr>
<tr><td>द्यूते दुरात्मभिः क्लिष्टाः कृष्णया तारिता वयम्। <br>जयद्रथेन च पुनर्वनादपहृता बलात्   ॥03-277-002॥</td></tr>
<tr><td>अस्ति सीमन्तिनी काचिद्दृष्टपूर्वाथ वा श्रुता। <br>पतिव्रता महाभागा यथेयं द्रुपदात्मजा   ॥03-277-003॥</td></tr>
<tr><td> मार्कण्डेय उवाच। <br>शृणु राजन्कुलस्त्रीणां महाभाग्यं युधिष्ठिर। <br>सर्वमेतद्यथा प्राप्तं सावित्र्या राजकन्यया   ॥03-277-004॥</td></tr>
<tr><td>आसीन्मद्रेषु धर्मात्मा राजा परमधार्मिकः। <br>ब्रह्मण्यश्च शरण्यश्च सत्यसंधो जितेन्द्रियः   ॥03-277-005॥</td></tr>
<tr><td>यज्वा दानपतिर्दक्षः पौरजानपदप्रियः। <br>पार्थिवोऽश्वपतिर्नाम सर्वभूतहिते रतः   ॥03-277-006॥</td></tr>
<tr><td>क्षमावाननपत्यश्च सत्यवाग्विजितेन्द्रियः। <br>अतिक्रान्तेन वयसा संतापमुपजग्मिवान्   ॥03-277-007॥</td></tr>
<tr><td>अपत्योत्पादनार्थं स तीव्रं नियममास्थितः। <br>काले परिमिताहारो ब्रह्मचारी जितेन्द्रियः   ॥03-277-008॥</td></tr>
<tr><td>हुत्वा शतसहस्रं स सावित्र्या राजसत्तम। <br>षष्ठे षष्ठे तदा काले बभूव मितभोजनः   ॥03-277-009॥</td></tr>
<tr><td>एतेन नियमेनासीद्वर्षाण्यष्टादशैव तु। <br>पूर्णे त्वष्टादशे वर्षे सावित्री तुष्टिमभ्यगात्। <br>स्वरूपिणी तदा राजन्दर्शयामास तं नृपम्   ॥03-277-010॥</td></tr>
<tr><td>अग्निहोत्रात्समुत्थाय हर्षेण महतान्विता। <br>उवाच चैनं वरदा वचनं पार्थिवं तदा   ॥03-277-011॥</td></tr>
<tr><td>ब्रह्मचर्येण शुद्धेन दमेन नियमेन च। <br>सर्वात्मना च मद्भक्त्या तुष्टास्मि तव पार्थिव   ॥03-277-012॥</td></tr>
<tr><td>वरं वृणीष्वाश्वपते मद्रराज यथेप्सितम्। <br>न प्रमादश्च धर्मेषु कर्तव्यस्ते कथंचन   ॥03-277-013॥</td></tr>
<tr><td> अश्वपतिरुवाच। <br>अपत्यार्थः समारम्भः कृतो धर्मेप्सया मया। <br>पुत्रा मे बहवो देवि भवेयुः कुलभावनाः   ॥03-277-014॥</td></tr>
<tr><td>तुष्टासि यदि मे देवि काममेतं वृणोम्यहम्। <br>संतानं हि परो धर्म इत्याहुर्मां द्विजातयः   ॥03-277-015॥</td></tr>
<tr><td> सावित्र्युवाच। <br>पूर्वमेव मया राजन्नभिप्रायमिमं तव। <br>ज्ञात्वा पुत्रार्थमुक्तो वै तव हेतोः पितामहः   ॥03-277-016॥</td></tr>
<tr><td>प्रसादाच्चैव तस्मात्ते स्वयंभुविहिताद्भुवि। <br>कन्या तेजस्विनी सौम्य क्षिप्रमेव भविष्यति   ॥03-277-017॥</td></tr>
<tr><td>उत्तरं च न ते किंचिद्व्याहर्तव्यं कथंचन। <br>पितामहनिसर्गेण तुष्टा ह्येतद्ब्रवीमि ते   ॥03-277-018॥</td></tr>
<tr><td> मार्कण्डेय उवाच। <br>स तथेति प्रतिज्ञाय सावित्र्या वचनं नृपः। <br>प्रसादयामास पुनः क्षिप्रमेवं भवेदिति   ॥03-277-019॥</td></tr>
<tr><td>अन्तर्हितायां सावित्र्यां जगाम स्वगृहं नृपः। <br>स्वराज्ये चावसत्प्रीतः प्रजा धर्मेण पालयन्   ॥03-277-020॥</td></tr>
<tr><td>कस्मिंश्चित्तु गते काले स राजा नियतव्रतः। <br>ज्येष्ठायां धर्मचारिण्यां महिष्यां गर्भमादधे   ॥03-277-021॥</td></tr>
<tr><td>राजपुत्र्यां तु गर्भः स मालव्यां भरतर्षभ। <br>व्यवर्धत यथा शुक्ले तारापतिरिवाम्बरे   ॥03-277-022॥</td></tr>
<tr><td>प्राप्ते काले तु सुषुवे कन्यां राजीवलोचनाम्। <br>क्रियाश्च तस्या मुदितश्चक्रे स नृपतिस्तदा   ॥03-277-023॥</td></tr>
<tr><td>सावित्र्या प्रीतया दत्ता सावित्र्या हुतया ह्यपि। <br>सावित्रीत्येव नामास्याश्चक्रुर्विप्रास्तथा पिता   ॥03-277-024॥</td></tr>
<tr><td>सा विग्रहवतीव श्रीर्व्यवर्धत नृपात्मजा। <br>कालेन चापि सा कन्या यौवनस्था बभूव ह   ॥03-277-025॥</td></tr>
<tr><td>तां सुमध्यां पृथुश्रोणीं प्रतिमां काञ्चनीमिव। <br>प्राप्तेयं देवकन्येति दृष्ट्वा संमेनिरे जनाः   ॥03-277-026॥</td></tr>
<tr><td>तां तु पद्मपलाशाक्षीं ज्वलन्तीमिव तेजसा। <br>न कश्चिद्वरयामास तेजसा प्रतिवारितः   ॥03-277-027॥</td></tr>
<tr><td>अथोपोष्य शिरःस्नाता दैवतान्यभिगम्य सा। <br>हुत्वाग्निं विधिवद्विप्रान्वाचयामास पर्वणि   ॥03-277-028॥</td></tr>
<tr><td>ततः सुमनसः शेषाः प्रतिगृह्य महात्मनः। <br>पितुः सकाशमगमद्देवी श्रीरिव रूपिणी   ॥03-277-029॥</td></tr>
<tr><td>साभिवाद्य पितुः पादौ शेषाः पूर्वं निवेद्य च। <br>कृताञ्जलिर्वरारोहा नृपतेः पार्श्वतः स्थिता   ॥03-277-030॥</td></tr>
<tr><td>यौवनस्थां तु तां दृष्ट्वा स्वां सुतां देवरूपिणीम्। <br>अयाच्यमानां च वरैर्नृपतिर्दुःखितोऽभवत्   ॥03-277-031॥</td></tr>
<tr><td> राजोवाच। <br>पुत्रि प्रदानकालस्ते न च कश्चिद्वृणोति माम्। <br>स्वयमन्विच्छ भर्तारं गुणैः सदृशमात्मनः   ॥03-277-032॥</td></tr>
<tr><td>प्रार्थितः पुरुषो यश्च स निवेद्यस्त्वया मम। <br>विमृश्याहं प्रदास्यामि वरय त्वं यथेप्सितम्   ॥03-277-033॥</td></tr>
<tr><td>श्रुतं हि धर्मशास्त्रे मे पठ्यमानं द्विजातिभिः। <br>तथा त्वमपि कल्याणि गदतो मे वचः शृणु   ॥03-277-034॥</td></tr>
<tr><td>अप्रदाता पिता वाच्यो वाच्यश्चानुपयन्पतिः। <br>मृते भर्तरि पुत्रश्च वाच्यो मातुररक्षिता   ॥03-277-035॥</td></tr>
<tr><td>इदं मे वचनं श्रुत्वा भर्तुरन्वेषणे त्वर। <br>देवतानां यथा वाच्यो न भवेयं तथा कुरु   ॥03-277-036॥</td></tr>
<tr><td> मार्कण्डेय उवाच। <br>एवमुक्त्वा दुहितरं तथा वृद्धांश्च मन्त्रिणः। <br>व्यादिदेशानुयात्रं च गम्यतामित्यचोदयत्   ॥03-277-037॥</td></tr>
<tr><td>साभिवाद्य पितुः पादौ व्रीडितेव मनस्विनी। <br>पितुर्वचनमाज्ञाय निर्जगामाविचारितम्   ॥03-277-038॥</td></tr>
<tr><td>सा हैमं रथमास्थाय स्थविरैः सचिवैर्वृता। <br>तपोवनानि रम्याणि राजर्षीणां जगाम ह   ॥03-277-039॥</td></tr>
<tr><td>मान्यानां तत्र वृद्धानां कृत्वा पादाभिवन्दनम्। <br>वनानि क्रमशस्तात सर्वाण्येवाभ्यगच्छत   ॥03-277-040॥</td></tr>
<tr><td>एवं सर्वेषु तीर्थेषु धनोत्सर्गं नृपात्मजा। <br>कुर्वती द्विजमुख्यानां तं तं देशं जगाम ह   ॥03-277-041॥</td></tr>
</table>
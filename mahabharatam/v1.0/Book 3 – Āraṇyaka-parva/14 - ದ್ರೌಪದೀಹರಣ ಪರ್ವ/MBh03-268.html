<table border = "1"><tr><td>Verse</td></tr>
<tr><td> मार्कण्डेय उवाच। <br>प्रभूतान्नोदके तस्मिन्बहुमूलफले वने। <br>सेनां निवेश्य काकुत्स्थो विधिवत्पर्यरक्षत   ॥03-268-001॥</td></tr>
<tr><td>रावणश्च विधिं चक्रे लङ्कायां शास्त्रनिर्मितम्। <br>प्रकृत्यैव दुराधर्षा दृढप्राकारतोरणा   ॥03-268-002॥</td></tr>
<tr><td>अगाधतोयाः परिखा मीननक्रसमाकुलाः। <br>बभूवुः सप्त दुर्धर्षाः खादिरैः शङ्कुभिश्चिताः   ॥03-268-003॥</td></tr>
<tr><td>कर्णाट्टयन्त्रदुर्धर्षा बभूवुः सहुडोपलाः। <br>साशीविषघटायोधाः ससर्जरसपांसवः   ॥03-268-004॥</td></tr>
<tr><td>मुसलालातनाराचतोमरासिपरश्वधैः। <br>अन्विताश्च शतघ्नीभिः समधूच्छिष्टमुद्गराः   ॥03-268-005॥</td></tr>
<tr><td>पुरद्वारेषु सर्वेषु गुल्माः स्थावरजङ्गमाः। <br>बभूवुः पत्तिबहुलाः प्रभूतगजवाजिनः   ॥03-268-006॥</td></tr>
<tr><td>अङ्गदस्त्वथ लङ्काया द्वारदेशमुपागतः। <br>विदितो राक्षसेन्द्रस्य प्रविवेश गतव्यथः   ॥03-268-007॥</td></tr>
<tr><td>मध्ये राक्षसकोटीनां बह्वीनां सुमहाबलः। <br>शुशुभे मेघमालाभिरादित्य इव संवृतः   ॥03-268-008॥</td></tr>
<tr><td>स समासाद्य पौलस्त्यममात्यैरभिसंवृतम्। <br>रामसंदेशमामन्त्र्य वाग्मी वक्तुं प्रचक्रमे   ॥03-268-009॥</td></tr>
<tr><td>आह त्वां राघवो राजन्कोसलेन्द्रो महायशाः। <br>प्राप्तकालमिदं वाक्यं तदादत्स्व कुरुष्व च   ॥03-268-010॥</td></tr>
<tr><td>अकृतात्मानमासाद्य राजानमनये रतम्। <br>विनश्यन्त्यनयाविष्टा देशाश्च नगराणि च   ॥03-268-011॥</td></tr>
<tr><td>त्वयैकेनापराद्धं मे सीतामाहरता बलात्। <br>वधायानपराद्धानामन्येषां तद्भविष्यति   ॥03-268-012॥</td></tr>
<tr><td>ये त्वया बलदर्पाभ्यामाविष्टेन वनेचराः। <br>ऋषयो हिंसिताः पूर्वं देवाश्चाप्यवमानिताः   ॥03-268-013॥</td></tr>
<tr><td>राजर्षयश्च निहता रुदन्त्यश्चाहृताः स्त्रियः। <br>तदिदं समनुप्राप्तं फलं तस्यानयस्य ते   ॥03-268-014॥</td></tr>
<tr><td>हन्तास्मि त्वां सहामात्यं युध्यस्व पुरुषो भव। <br>पश्य मे धनुषो वीर्यं मानुषस्य निशाचर   ॥03-268-015॥</td></tr>
<tr><td>मुच्यतां जानकी सीता न मे मोक्ष्यसि कर्हिचित्। <br>अराक्षसमिमं लोकं कर्तास्मि निशितैः शरैः   ॥03-268-016॥</td></tr>
<tr><td>इति तस्य ब्रुवाणस्य दूतस्य परुषं वचः। <br>श्रुत्वा न ममृषे राजा रावणः क्रोधमूर्छितः   ॥03-268-017॥</td></tr>
<tr><td>इङ्गितज्ञास्ततो भर्तुश्चत्वारो रजनीचराः। <br>चतुर्ष्वङ्गेषु जगृहुः शार्दूलमिव पक्षिणः   ॥03-268-018॥</td></tr>
<tr><td>तांस्तथाङ्गेषु संसक्तानङ्गदो रजनीचरान्। <br>आदायैव खमुत्पत्य प्रासादतलमाविशत्   ॥03-268-019॥</td></tr>
<tr><td>वेगेनोत्पततस्तस्य पेतुस्ते रजनीचराः। <br>भुवि संभिन्नहृदयाः प्रहारपरिपीडिताः   ॥03-268-020॥</td></tr>
<tr><td>स मुक्तो हर्म्यशिखरात्तस्मात्पुनरवापतत्। <br>लङ्घयित्वा पुरीं लङ्कां स्वबलस्य समीपतः   ॥03-268-021॥</td></tr>
<tr><td>कोसलेन्द्रमथाभ्येत्य सर्वमावेद्य चाङ्गदः। <br>विशश्राम स तेजस्वी राघवेणाभिनन्दितः   ॥03-268-022॥</td></tr>
<tr><td>ततः सर्वाभिसारेण हरीणां वातरंहसाम्। <br>भेदयामास लङ्कायाः प्राकारं रघुनन्दनः   ॥03-268-023॥</td></tr>
<tr><td>विभीषणर्क्षाधिपती पुरस्कृत्याथ लक्ष्मणः। <br>दक्षिणं नगरद्वारमवामृद्नाद्दुरासदम्   ॥03-268-024॥</td></tr>
<tr><td>करभारुणगात्राणां हरीणां युद्धशालिनाम्। <br>कोटीशतसहस्रेण लङ्कामभ्यपतत्तदा   ॥03-268-025॥</td></tr>
<tr><td>उत्पतद्भिः पतद्भिश्च निपतद्भिश्च वानरैः। <br>नादृश्यत तदा सूर्यो रजसा नाशितप्रभः   ॥03-268-026॥</td></tr>
<tr><td>शालिप्रसूनसदृशैः शिरीषकुसुमप्रभैः। <br>तरुणादित्यसदृशैः शरगौरैश्च वानरैः   ॥03-268-027॥</td></tr>
<tr><td>प्राकारं ददृशुस्ते तु समन्तात्कपिलीकृतम्। <br>राक्षसा विस्मिता राजन्सस्त्रीवृद्धाः समन्ततः   ॥03-268-028॥</td></tr>
<tr><td>बिभिदुस्ते मणिस्तम्भान्कर्णाट्टशिखराणि च। <br>भग्नोन्मथितवेगानि यन्त्राणि च विचिक्षिपुः   ॥03-268-029॥</td></tr>
<tr><td>परिगृह्य शतघ्नीश्च सचक्राः सहुडोपलाः। <br>चिक्षिपुर्भुजवेगेन लङ्कामध्ये महाबलाः   ॥03-268-030॥</td></tr>
<tr><td>प्राकारस्थाश्च ये केचिन्निशाचरगणास्तदा। <br>प्रदुद्रुवुस्ते शतशः कपिभिः समभिद्रुताः   ॥03-268-031॥</td></tr>
<tr><td>ततस्तु राजवचनाद्राक्षसाः कामरूपिणः। <br>निर्ययुर्विकृताकाराः सहस्रशतसंघशः   ॥03-268-032॥</td></tr>
<tr><td>शस्त्रवर्षाणि वर्षन्तो द्रावयन्तो वनौकसः। <br>प्राकारं शोधयन्तस्ते परं विक्रममास्थिताः   ॥03-268-033॥</td></tr>
<tr><td>स माषराशिसदृशैर्बभूव क्षणदाचरैः। <br>कृतो निर्वानरो भूयः प्राकारो भीमदर्शनैः   ॥03-268-034॥</td></tr>
<tr><td>पेतुः शूलविभिन्नाङ्गा बहवो वानरर्षभाः। <br>स्तम्भतोरणभग्नाश्च पेतुस्तत्र निशाचराः   ॥03-268-035॥</td></tr>
<tr><td>केशाकेश्यभवद्युद्धं रक्षसां वानरैः सह। <br>नखैर्दन्तैश्च वीराणां खादतां वै परस्परम्   ॥03-268-036॥</td></tr>
<tr><td>निष्टनन्तो ह्युभयतस्तत्र वानरराक्षसाः। <br>हता निपतिता भूमौ न मुञ्चन्ति परस्परम्   ॥03-268-037॥</td></tr>
<tr><td>रामस्तु शरजालानि ववर्ष जलदो यथा। <br>तानि लङ्कां समासाद्य जघ्नुस्तान्रजनीचरान्   ॥03-268-038॥</td></tr>
<tr><td>सौमित्रिरपि नाराचैर्दृढधन्वा जितक्लमः। <br>आदिश्यादिश्य दुर्गस्थान्पातयामास राक्षसान्   ॥03-268-039॥</td></tr>
<tr><td>ततः प्रत्यवहारोऽभूत्सैन्यानां राघवाज्ञया। <br>कृते विमर्दे लङ्कायां लब्धलक्षो जयोत्तरः   ॥03-268-040॥</td></tr>
</table>
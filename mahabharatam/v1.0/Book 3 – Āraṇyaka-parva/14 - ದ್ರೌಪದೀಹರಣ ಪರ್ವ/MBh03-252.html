<table border = "1"><tr><td>Verse</td></tr>
<tr><td> वैशंपायन उवाच। <br>सरोषरागोपहतेन वल्गुना; सरागनेत्रेण नतोन्नतभ्रुवा। <br>मुखेन विस्फूर्य सुवीरराष्ट्रपं; ततोऽब्रवीत्तं द्रुपदात्मजा पुनः   ॥03-252-001॥</td></tr>
<tr><td>यशस्विनस्तीक्ष्णविषान्महारथा;नधिक्षिपन्मूढ न लज्जसे कथम्। <br>महेन्द्रकल्पान्निरतान्स्वकर्मसु; स्थितान्समूहेष्वपि यक्षरक्षसाम्   ॥03-252-002॥</td></tr>
<tr><td>न किंचिदीड्यं प्रवदन्ति पापं; वनेचरं वा गृहमेधिनं वा। <br>तपस्विनं संपरिपूर्णविद्यं; भषन्ति हैवं श्वनराः सुवीर   ॥03-252-003॥</td></tr>
<tr><td>अहं तु मन्ये तव नास्ति कश्चि;देतादृशे क्षत्रियसंनिवेशे। <br>यस्त्वाद्य पातालमुखे पतन्तं; पाणौ गृहीत्वा प्रतिसंहरेत   ॥03-252-004॥</td></tr>
<tr><td>नागं प्रभिन्नं गिरिकूटकल्प;मुपत्यकां हैमवतीं चरन्तम्। <br>दण्डीव यूथादपसेधसे त्वं; यो जेतुमाशंससि धर्मराजम्   ॥03-252-005॥</td></tr>
<tr><td>बाल्यात्प्रसुप्तस्य महाबलस्य; सिंहस्य पक्ष्माणि मुखाल्लुनासि। <br>पदा समाहत्य पलायमानः; क्रुद्धं यदा द्रक्ष्यसि भीमसेनम्   ॥03-252-006॥</td></tr>
<tr><td>महाबलं घोरतरं प्रवृद्धं; जातं हरिं पर्वतकन्दरेषु। <br>प्रसुप्तमुग्रं प्रपदेन हंसि; यः क्रुद्धमासेत्स्यसि जिष्णुमुग्रम्   ॥03-252-007॥</td></tr>
<tr><td>कृष्णोरगौ तीक्ष्णविषौ द्विजिह्वौ; मत्तः पदाक्रामसि पुच्छदेशे। <br>यः पाण्डवाभ्यां पुरुषोत्तमाभ्यां; जघन्यजाभ्यां प्रयुयुत्ससे त्वम्   ॥03-252-008॥</td></tr>
<tr><td>यथा च वेणुः कदली नलो वा; फलन्त्यभावाय न भूतयेऽऽत्मनः। <br>तथैव मां तैः परिरक्ष्यमाणा;मादास्यसे कर्कटकीव गर्भम्   ॥03-252-009॥</td></tr>
<tr><td> जयद्रथ उवाच। <br>जानामि कृष्णे विदितं ममैत;द्यथाविधास्ते नरदेवपुत्राः। <br>न त्वेवमेतेन विभीषणेन; शक्या वयं त्रासयितुं त्वयाद्य   ॥03-252-010॥</td></tr>
<tr><td>वयं पुनः सप्तदशेषु कृष्णे; कुलेषु सर्वेऽनवमेषु जाताः। <br>षड्भ्यो गुणेभ्योऽभ्यधिका विहीना;न्मन्यामहे द्रौपदि पाण्डुपुत्रान्   ॥03-252-011॥</td></tr>
<tr><td>सा क्षिप्रमातिष्ठ गजं रथं वा; न वाक्यमात्रेण वयं हि शक्याः। <br>आशंस वा त्वं कृपणं वदन्ती; सौवीरराजस्य पुनः प्रसादम्   ॥03-252-012॥</td></tr>
<tr><td> द्रौपद्युवाच। <br>महाबला किं त्विह दुर्बलेव; सौवीरराजस्य मताहमस्मि। <br>याहं प्रमाथादिह संप्रतीता; सौवीरराजं कृपणं वदेयम्   ॥03-252-013॥</td></tr>
<tr><td>यस्या हि कृष्णौ पदवीं चरेतां; समास्थितावेकरथे सहायौ। <br>इन्द्रोऽपि तां नापहरेत्कथंचि;न्मनुष्यमात्रः कृपणः कुतोऽन्यः   ॥03-252-014॥</td></tr>
<tr><td>यदा किरीटी परवीरघाती; निघ्नन्रथस्थो द्विषतां मनांसि। <br>मदन्तरे त्वद्ध्वजिनीं प्रवेष्टा; कक्षं दहन्नग्निरिवोष्णगेषु   ॥03-252-015॥</td></tr>
<tr><td>जनार्दनस्यानुगा वृष्णिवीरा; महेष्वासाः केकयाश्चापि सर्वे। <br>एते हि सर्वे मम राजपुत्राः; प्रहृष्टरूपाः पदवीं चरेयुः   ॥03-252-016॥</td></tr>
<tr><td>मौर्वीविसृष्टाः स्तनयित्नुघोषा; गाण्डीवमुक्तास्त्वतिवेगवन्तः। <br>हस्तं समाहत्य धनंजयस्य; भीमाः शब्दं घोरतरं नदन्ति   ॥03-252-017॥</td></tr>
<tr><td>गाण्डीवमुक्तांश्च महाशरौघा;न्पतंगसंघानिव शीघ्रवेगान्। <br>सशङ्खघोषः सतलत्रघोषो; गाण्डीवधन्वा मुहुरुद्वमंश्च। <br>यदा शरानर्पयिता तवोरसि; तदा मनस्ते किमिवाभविष्यत्   ॥03-252-018॥</td></tr>
<tr><td>गदाहस्तं भीममभिद्रवन्तं; माद्रीपुत्रौ संपतन्तौ दिशश्च। <br>अमर्षजं क्रोधविषं वमन्तौ; दृष्ट्वा चिरं तापमुपैष्यसेऽधम   ॥03-252-019॥</td></tr>
<tr><td>यथा चाहं नातिचरे कथंचि;त्पतीन्महार्हान्मनसापि जातु। <br>तेनाद्य सत्येन वशीकृतं त्वां; द्रष्टास्मि पार्थैः परिकृष्यमाणम्   ॥03-252-020॥</td></tr>
<tr><td>न संभ्रमं गन्तुमहं हि शक्ष्ये; त्वया नृशंसेन विकृष्यमाणा। <br>समागताहं हि कुरुप्रवीरैः; पुनर्वनं काम्यकमागता च   ॥03-252-021॥</td></tr>
<tr><td> वैशंपायन उवाच। <br>सा ताननुप्रेक्ष्य विशालनेत्रा; जिघृक्षमाणानवभर्त्सयन्ती। <br>प्रोवाच मा मा स्पृशतेति भीता; धौम्यं प्रचुक्रोश पुरोहितं सा   ॥03-252-022॥</td></tr>
<tr><td>जग्राह तामुत्तरवस्त्रदेशे; जयद्रथस्तं समवाक्षिपत्सा। <br>तया समाक्षिप्ततनुः स पापः; पपात शाखीव निकृत्तमूलः   ॥03-252-023॥</td></tr>
<tr><td>प्रगृह्यमाणा तु महाजवेन; मुहुर्विनिःश्वस्य च राजपुत्री। <br>सा कृष्यमाणा रथमारुरोह; धौम्यस्य पादावभिवाद्य कृष्णा   ॥03-252-024॥</td></tr>
<tr><td> धौम्य उवाच। <br>नेयं शक्या त्वया नेतुमविजित्य महारथान्। <br>धर्मं क्षत्रस्य पौराणमवेक्षस्व जयद्रथ   ॥03-252-025॥</td></tr>
<tr><td>क्षुद्रं कृत्वा फलं पापं प्राप्स्यसि त्वमसंशयम्। <br>आसाद्य पाण्डवान्वीरान्धर्मराजपुरोगमान्   ॥03-252-026॥</td></tr>
<tr><td> वैशंपायन उवाच। <br>इत्युक्त्वा ह्रियमाणां तां राजपुत्रीं यशस्विनीम्। <br>अन्वगच्छत्तदा धौम्यः पदातिगणमध्यगः   ॥03-252-027॥</td></tr>
</table>
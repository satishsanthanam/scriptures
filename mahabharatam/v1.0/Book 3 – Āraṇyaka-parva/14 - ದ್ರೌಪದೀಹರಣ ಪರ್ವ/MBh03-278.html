<table border = "1"><tr><td>Verse</td></tr>
<tr><td> मार्कण्डेय उवाच। <br>अथ मद्राधिपो राजा नारदेन समागतः। <br>उपविष्टः सभामध्ये कथायोगेन भारत   ॥03-278-001॥</td></tr>
<tr><td>ततोऽभिगम्य तीर्थानि सर्वाण्येवाश्रमांस्तथा। <br>आजगाम पितुर्वेश्म सावित्री सह मन्त्रिभिः   ॥03-278-002॥</td></tr>
<tr><td>नारदेन सहासीनं दृष्ट्वा सा पितरं शुभा। <br>उभयोरेव शिरसा चक्रे पादाभिवन्दनम्   ॥03-278-003॥</td></tr>
<tr><td> नारद उवाच। <br>क्व गताभूत्सुतेयं ते कुतश्चैवागता नृप। <br>किमर्थं युवतीं भर्त्रे न चैनां संप्रयच्छसि   ॥03-278-004॥</td></tr>
<tr><td> अश्वपतिरुवाच। <br>कार्येण खल्वनेनैव प्रेषिताद्यैव चागता। <br>तदस्याः शृणु देवर्षे भर्तारं योऽनया वृतः   ॥03-278-005॥</td></tr>
<tr><td> मार्कण्डेय उवाच। <br>सा ब्रूहि विस्तरेणेति पित्रा संचोदिता शुभा। <br>दैवतस्येव वचनं प्रतिगृह्येदमब्रवीत्   ॥03-278-006॥</td></tr>
<tr><td>आसीच्छाल्वेषु धर्मात्मा क्षत्रियः पृथिवीपतिः। <br>द्युमत्सेन इति ख्यातः पश्चादन्धो बभूव ह   ॥03-278-007॥</td></tr>
<tr><td>विनष्टचक्षुषस्तस्य बालपुत्रस्य धीमतः। <br>सामीप्येन हृतं राज्यं छिद्रेऽस्मिन्पूर्ववैरिणा   ॥03-278-008॥</td></tr>
<tr><td>स बालवत्सया सार्धं भार्यया प्रस्थितो वनम्। <br>महारण्यगतश्चापि तपस्तेपे महाव्रतः   ॥03-278-009॥</td></tr>
<tr><td>तस्य पुत्रः पुरे जातः संवृद्धश्च तपोवने। <br>सत्यवाननुरूपो मे भर्तेति मनसा वृतः   ॥03-278-010॥</td></tr>
<tr><td> नारद उवाच। <br>अहो बत महत्पापं सावित्र्या नृपते कृतम्। <br>अजानन्त्या यदनया गुणवान्सत्यवान्वृतः   ॥03-278-011॥</td></tr>
<tr><td>सत्यं वदत्यस्य पिता सत्यं माता प्रभाषते। <br>ततोऽस्य ब्राह्मणाश्चक्रुर्नामैतत्सत्यवानिति   ॥03-278-012॥</td></tr>
<tr><td>बालस्याश्वाः प्रियाश्चास्य करोत्यश्वांश्च मृन्मयान्। <br>चित्रेऽपि च लिखत्यश्वांश्चित्राश्व इति चोच्यते   ॥03-278-013॥</td></tr>
<tr><td> राजोवाच। <br>अपीदानीं स तेजस्वी बुद्धिमान्वा नृपात्मजः। <br>क्षमावानपि वा शूरः सत्यवान्पितृनन्दनः   ॥03-278-014॥</td></tr>
<tr><td> नारद उवाच। <br>विवस्वानिव तेजस्वी बृहस्पतिसमो मतौ। <br>महेन्द्र इव शूरश्च वसुधेव क्षमान्वितः   ॥03-278-015॥</td></tr>
<tr><td> अश्वपतिरुवाच। <br>अपि राजात्मजो दाता ब्रह्मण्यो वापि सत्यवान्। <br>रूपवानप्युदारो वाप्यथ वा प्रियदर्शनः   ॥03-278-016॥</td></tr>
<tr><td> नारद उवाच। <br>साङ्कृते रन्तिदेवस्य स शक्त्या दानतः समः। <br>ब्रह्मण्यः सत्यवादी च शिबिरौशीनरो यथा   ॥03-278-017॥</td></tr>
<tr><td>ययातिरिव चोदारः सोमवत्प्रियदर्शनः। <br>रूपेणान्यतमोऽश्विभ्यां द्युमत्सेनसुतो बली   ॥03-278-018॥</td></tr>
<tr><td>स दान्तः स मृदुः शूरः स सत्यः स जितेन्द्रियः। <br>स मैत्रः सोऽनसूयश्च स ह्रीमान्धृतिमांश्च सः   ॥03-278-019॥</td></tr>
<tr><td>नित्यशश्चार्जवं तस्मिन्स्थितिस्तस्यैव च ध्रुवा। <br>संक्षेपतस्तपोवृद्धैः शीलवृद्धैश्च कथ्यते   ॥03-278-020॥</td></tr>
<tr><td> अश्वपतिरुवाच। <br>गुणैरुपेतं सर्वैस्तं भगवन्प्रब्रवीषि मे। <br>दोषानप्यस्य मे ब्रूहि यदि सन्तीह केचन   ॥03-278-021॥</td></tr>
<tr><td> नारद उवाच। <br>एको दोषोऽस्य नान्योऽस्ति सोऽद्य प्रभृति सत्यवान्। <br>संवत्सरेण क्षीणायुर्देहन्यासं करिष्यति   ॥03-278-022॥</td></tr>
<tr><td> राजोवाच। <br>एहि सावित्रि गच्छ त्वमन्यं वरय शोभने। <br>तस्य दोषो महानेको गुणानाक्रम्य तिष्ठति   ॥03-278-023॥</td></tr>
<tr><td>यथा मे भगवानाह नारदो देवसत्कृतः। <br>संवत्सरेण सोऽल्पायुर्देहन्यासं करिष्यति   ॥03-278-024॥</td></tr>
<tr><td> सावित्र्युवाच। <br>सकृदंशो निपतति सकृत्कन्या प्रदीयते। <br>सकृदाह ददानीति त्रीण्येतानि सकृत्सकृत्   ॥03-278-025॥</td></tr>
<tr><td>दीर्घायुरथ वाल्पायुः सगुणो निर्गुणोऽपि वा। <br>सकृद्वृतो मया भर्ता न द्वितीयं वृणोम्यहम्   ॥03-278-026॥</td></tr>
<tr><td>मनसा निश्चयं कृत्वा ततो वाचाभिधीयते। <br>क्रियते कर्मणा पश्चात्प्रमाणं मे मनस्ततः   ॥03-278-027॥</td></tr>
<tr><td> नारद उवाच। <br>स्थिरा बुद्धिर्नरश्रेष्ठ सावित्र्या दुहितुस्तव। <br>नैषा चालयितुं शक्या धर्मादस्मात्कथंचन   ॥03-278-028॥</td></tr>
<tr><td>नान्यस्मिन्पुरुषे सन्ति ये सत्यवति वै गुणाः। <br>प्रदानमेव तस्मान्मे रोचते दुहितुस्तव   ॥03-278-029॥</td></tr>
<tr><td> राजोवाच। <br>अविचार्यमेतदुक्तं हि तथ्यं भगवता वचः। <br>करिष्याम्येतदेवं च गुरुर्हि भगवान्मम   ॥03-278-030॥</td></tr>
<tr><td> नारद उवाच। <br>अविघ्नमस्तु सावित्र्याः प्रदाने दुहितुस्तव। <br>साधयिष्यामहे तावत्सर्वेषां भद्रमस्तु वः   ॥03-278-031॥</td></tr>
<tr><td> मार्कण्डेय उवाच। <br>एवमुक्त्वा खमुत्पत्य नारदस्त्रिदिवं गतः। <br>राजापि दुहितुः सर्वं वैवाहिकमकारयत्   ॥03-278-032॥</td></tr>
</table>
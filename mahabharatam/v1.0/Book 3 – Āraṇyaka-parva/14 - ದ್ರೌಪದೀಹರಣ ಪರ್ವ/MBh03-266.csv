Verse
 मार्कण्डेय उवाच। <br>राघवस्तु ससौमित्रिः सुग्रीवेणाभिपालितः। <br>वसन्माल्यवतः पृष्ठे ददर्श विमलं नभः   ॥03-266-001॥
स दृष्ट्वा विमले व्योम्नि निर्मलं शशलक्षणम्। <br>ग्रहनक्षत्रताराभिरनुयातममित्रहा   ॥03-266-002॥
कुमुदोत्पलपद्मानां गन्धमादाय वायुना। <br>महीधरस्थः शीतेन सहसा प्रतिबोधितः   ॥03-266-003॥
प्रभाते लक्ष्मणं वीरमभ्यभाषत दुर्मनाः। <br>सीतां संस्मृत्य धर्मात्मा रुद्धां राक्षसवेश्मनि   ॥03-266-004॥
गच्छ लक्ष्मण जानीहि किष्किन्धायां कपीश्वरम्। <br>प्रमत्तं ग्राम्यधर्मेषु कृतघ्नं स्वार्थपण्डितम्   ॥03-266-005॥
योऽसौ कुलाधमो मूढो मया राज्येऽभिषेचितः। <br>सर्ववानरगोपुच्छा यमृक्षाश्च भजन्ति वै   ॥03-266-006॥
यदर्थं निहतो वाली मया रघुकुलोद्वह। <br>त्वया सह महाबाहो किष्किन्धोपवने तदा   ॥03-266-007॥
कृतघ्नं तमहं मन्ये वानरापसदं भुवि। <br>यो मामेवंगतो मूढो न जानीतेऽद्य लक्ष्मण   ॥03-266-008॥
असौ मन्ये न जानीते समयप्रतिपादनम्। <br>कृतोपकारं मां नूनमवमन्याल्पया धिया   ॥03-266-009॥
यदि तावदनुद्युक्तः शेते कामसुखात्मकः। <br>नेतव्यो वालिमार्गेण सर्वभूतगतिं त्वया   ॥03-266-010॥
अथापि घटतेऽस्माकमर्थे वानरपुंगवः। <br>तमादायैहि काकुत्स्थ त्वरावान्भव मा चिरम्   ॥03-266-011॥
इत्युक्तो लक्ष्मणो भ्रात्रा गुरुवाक्यहिते रतः। <br>प्रतस्थे रुचिरं गृह्य समार्गणगुणं धनुः। <br>किष्किन्धाद्वारमासाद्य प्रविवेशानिवारितः   ॥03-266-012॥
सक्रोध इति तं मत्वा राजा प्रत्युद्ययौ हरिः। <br>तं सदारो विनीतात्मा सुग्रीवः प्लवगाधिपः। <br>पूजया प्रतिजग्राह प्रीयमाणस्तदर्हया   ॥03-266-013॥
तमब्रवीद्रामवचः सौमित्रिरकुतोभयः। <br>स तत्सर्वमशेषेण श्रुत्वा प्रह्वः कृताञ्जलिः   ॥03-266-014॥
सभृत्यदारो राजेन्द्र सुग्रीवो वानराधिपः। <br>इदमाह वचः प्रीतो लक्ष्मणं नरकुञ्जरम्   ॥03-266-015॥
नास्मि लक्ष्मण दुर्मेधा न कृतघ्नो न निर्घृणः। <br>श्रूयतां यः प्रयत्नो मे सीतापर्येषणे कृतः   ॥03-266-016॥
दिशः प्रस्थापिताः सर्वे विनीता हरयो मया। <br>सर्वेषां च कृतः कालो मासेनागमनं पुनः   ॥03-266-017॥
यैरियं सवना साद्रिः सपुरा सागराम्बरा। <br>विचेतव्या मही वीर सग्रामनगराकरा   ॥03-266-018॥
स मासः पञ्चरात्रेण पूर्णो भवितुमर्हति। <br>ततः श्रोष्यसि रामेण सहितः सुमहत्प्रियम्   ॥03-266-019॥
इत्युक्तो लक्ष्मणस्तेन वानरेन्द्रेण धीमता। <br>त्यक्त्वा रोषमदीनात्मा सुग्रीवं प्रत्यपूजयत्   ॥03-266-020॥
स रामं सहसुग्रीवो माल्यवत्पृष्ठमास्थितम्। <br>अभिगम्योदयं तस्य कार्यस्य प्रत्यवेदयत्   ॥03-266-021॥
इत्येवं वानरेन्द्रास्ते समाजग्मुः सहस्रशः। <br>दिशस्तिस्रो विचित्याथ न तु ये दक्षिणां गताः   ॥03-266-022॥
आचख्युस्ते तु रामाय महीं सागरमेखलाम्। <br>विचितां न तु वैदेह्या दर्शनं रावणस्य वा   ॥03-266-023॥
गतास्तु दक्षिणामाशां ये वै वानरपुंगवाः। <br>आशावांस्तेषु काकुत्स्थः प्राणानार्तोऽप्यधारयत्   ॥03-266-024॥
द्विमासोपरमे काले व्यतीते प्लवगास्ततः। <br>सुग्रीवमभिगम्येदं त्वरिता वाक्यमब्रुवन्   ॥03-266-025॥
रक्षितं वालिना यत्तत्स्फीतं मधुवनं महत्। <br>त्वया च प्लवगश्रेष्ठ तद्भुङ्क्ते पवनात्मजः   ॥03-266-026॥
वालिपुत्रोऽङ्गदश्चैव ये चान्ये प्लवगर्षभाः। <br>विचेतुं दक्षिणामाशां राजन्प्रस्थापितास्त्वया   ॥03-266-027॥
तेषां तं प्रणयं श्रुत्वा मेने स कृतकृत्यताम्। <br>कृतार्थानां हि भृत्यानामेतद्भवति चेष्टितम्   ॥03-266-028॥
स तद्रामाय मेधावी शशंस प्लवगर्षभः। <br>रामश्चाप्यनुमानेन मेने दृष्टां तु मैथिलीम्   ॥03-266-029॥
हनूमत्प्रमुखाश्चापि विश्रान्तास्ते प्लवंगमाः। <br>अभिजग्मुर्हरीन्द्रं तं रामलक्ष्मणसंनिधौ   ॥03-266-030॥
गतिं च मुखवर्णं च दृष्ट्वा रामो हनूमतः। <br>अगमत्प्रत्ययं भूयो दृष्टा सीतेति भारत   ॥03-266-031॥
हनूमत्प्रमुखास्ते तु वानराः पूर्णमानसाः। <br>प्रणेमुर्विधिवद्रामं सुग्रीवं लक्ष्मणं तथा   ॥03-266-032॥
तानुवाचागतान्रामः प्रगृह्य सशरं धनुः। <br>अपि मां जीवयिष्यध्वमपि वः कृतकृत्यता   ॥03-266-033॥
अपि राज्यमयोध्यायां कारयिष्याम्यहं पुनः। <br>निहत्य समरे शत्रूनाहृत्य जनकात्मजाम्   ॥03-266-034॥
अमोक्षयित्वा वैदेहीमहत्वा च रिपून्रणे। <br>हृतदारोऽवधूतश्च नाहं जीवितुमुत्सहे   ॥03-266-035॥
इत्युक्तवचनं रामं प्रत्युवाचानिलात्मजः। <br>प्रियमाख्यामि ते राम दृष्टा सा जानकी मया   ॥03-266-036॥
विचित्य दक्षिणामाशां सपर्वतवनाकराम्। <br>श्रान्ताः काले व्यतीते स्म दृष्टवन्तो महागुहाम्   ॥03-266-037॥
प्रविशामो वयं तां तु बहुयोजनमायताम्। <br>अन्धकारां सुविपिनां गहनां कीटसेविताम्   ॥03-266-038॥
गत्वा सुमहदध्वानमादित्यस्य प्रभां ततः। <br>दृष्टवन्तः स्म तत्रैव भवनं दिव्यमन्तरा   ॥03-266-039॥
मयस्य किल दैत्यस्य तदासीद्वेश्म राघव। <br>तत्र प्रभावती नाम तपोऽतप्यत तापसी   ॥03-266-040॥
तया दत्तानि भोज्यानि पानानि विविधानि च। <br>भुक्त्वा लब्धबलाः सन्तस्तयोक्तेन पथा ततः   ॥03-266-041॥
निर्याय तस्मादुद्देशात्पश्यामो लवणाम्भसः। <br>समीपे सह्यमलयौ दर्दुरं च महागिरिम्   ॥03-266-042॥
ततो मलयमारुह्य पश्यन्तो वरुणालयम्। <br>विषण्णा व्यथिताः खिन्ना निराशा जीविते भृशम्   ॥03-266-043॥
अनेकशतविस्तीर्णं योजनानां महोदधिम्। <br>तिमिनक्रझषावासं चिन्तयन्तः सुदुःखिताः   ॥03-266-044॥
तत्रानशनसंकल्पं कृत्वासीना वयं तदा। <br>ततः कथान्ते गृध्रस्य जटायोरभवत्कथा   ॥03-266-045॥
ततः पर्वतशृङ्गाभं घोररूपं भयावहम्। <br>पक्षिणं दृष्टवन्तः स्म वैनतेयमिवापरम्   ॥03-266-046॥
सोऽस्मानतर्कयद्भोक्तुमथाभ्येत्य वचोऽब्रवीत्। <br>भोः क एष मम भ्रातुर्जटायोः कुरुते कथाम्   ॥03-266-047॥
संपातिर्नाम तस्याहं ज्येष्ठो भ्राता खगाधिपः। <br>अन्योन्यस्पर्धयारूढावावामादित्यसंसदम्   ॥03-266-048॥
ततो दग्धाविमौ पक्षौ न दग्धौ तु जटायुषः। <br>तदा मे चिरदृष्टः स भ्राता गृध्रपतिः प्रियः। <br>निर्दग्धपक्षः पतितो ह्यहमस्मिन्महागिरौ   ॥03-266-049॥
तस्यैवं वदतोऽस्माभिर्हतो भ्राता निवेदितः। <br>व्यसनं भवतश्चेदं संक्षेपाद्वै निवेदितम्   ॥03-266-050॥
स संपातिस्तदा राजञ्श्रुत्वा सुमहदप्रियम्। <br>विषण्णचेताः पप्रच्छ पुनरस्मानरिंदम   ॥03-266-051॥
कः स रामः कथं सीता जटायुश्च कथं हतः। <br>इच्छामि सर्वमेवैतच्छ्रोतुं प्लवगसत्तमाः   ॥03-266-052॥
तस्याहं सर्वमेवैतं भवतो व्यसनागमम्। <br>प्रायोपवेशने चैव हेतुं विस्तरतोऽब्रुवम्   ॥03-266-053॥
सोऽस्मानुत्थापयामास वाक्येनानेन पक्षिराट्। <br>रावणो विदितो मह्यं लङ्का चास्य महापुरी   ॥03-266-054॥
दृष्टा पारे समुद्रस्य त्रिकूटगिरिकन्दरे। <br>भवित्री तत्र वैदेही न मेऽस्त्यत्र विचारणा   ॥03-266-055॥
इति तस्य वचः श्रुत्वा वयमुत्थाय सत्वराः। <br>सागरप्लवने मन्त्रं मन्त्रयामः परंतप   ॥03-266-056॥
नाध्यवस्यद्यदा कश्चित्सागरस्य विलङ्घने। <br>ततः पितरमाविश्य पुप्लुवेऽहं महार्णवम्। <br>शतयोजनविस्तीर्णं निहत्य जलराक्षसीम्   ॥03-266-057॥
तत्र सीता मया दृष्टा रावणान्तःपुरे सती। <br>उपवासतपःशीला भर्तृदर्शनलालसा। <br>जटिला मलदिग्धाङ्गी कृशा दीना तपस्विनी   ॥03-266-058॥
निमित्तैस्तामहं सीतामुपलभ्य पृथग्विधैः। <br>उपसृत्याब्रुवं चार्यामभिगम्य रहोगताम्   ॥03-266-059॥
सीते रामस्य दूतोऽहं वानरो मारुतात्मजः। <br>त्वद्दर्शनमभिप्रेप्सुरिह प्राप्तो विहायसा   ॥03-266-060॥
राजपुत्रौ कुशलिनौ भ्रातरौ रामलक्ष्मणौ। <br>सर्वशाखामृगेन्द्रेण सुग्रीवेणाभिपालितौ   ॥03-266-061॥
कुशलं त्वाब्रवीद्रामः सीते सौमित्रिणा सह। <br>सखिभावाच्च सुग्रीवः कुशलं त्वानुपृच्छति   ॥03-266-062॥
क्षिप्रमेष्यति ते भर्ता सर्वशाखामृगैः सह। <br>प्रत्ययं कुरु मे देवि वानरोऽस्मि न राक्षसः   ॥03-266-063॥
मुहूर्तमिव च ध्यात्वा सीता मां प्रत्युवाच ह। <br>अवैमि त्वां हनूमन्तमविन्ध्यवचनादहम्   ॥03-266-064॥
अविन्ध्यो हि महाबाहो राक्षसो वृद्धसंमतः। <br>कथितस्तेन सुग्रीवस्त्वद्विधैः सचिवैर्वृतः   ॥03-266-065॥
गम्यतामिति चोक्त्वा मां सीता प्रादादिमं मणिम्। <br>धारिता येन वैदेही कालमेतमनिन्दिता   ॥03-266-066॥
प्रत्ययार्थं कथां चेमां कथयामास जानकी। <br>क्षिप्तामिषीकां काकस्य चित्रकूटे महागिरौ। <br>भवता पुरुषव्याघ्र प्रत्यभिज्ञानकारणात्   ॥03-266-067॥
श्रावयित्वा तदात्मानं ततो दग्ध्वा च तां पुरीम्। <br>संप्राप्त इति तं रामः प्रियवादिनमर्चयत्   ॥03-266-068॥

<table border = "1"><tr><td>Verse</td></tr>
<tr><td> मार्कण्डेय उवाच। <br>ततः काले बहुतिथे व्यतिक्रान्ते कदाचन। <br>प्राप्तः स कालो मर्तव्यं यत्र सत्यवता नृप   ॥03-280-001॥</td></tr>
<tr><td>गणयन्त्याश्च सावित्र्या दिवसे दिवसे गते। <br>तद्वाक्यं नारदेनोक्तं वर्तते हृदि नित्यशः   ॥03-280-002॥</td></tr>
<tr><td>चतुर्थेऽहनि मर्तव्यमिति संचिन्त्य भामिनी। <br>व्रतं त्रिरात्रमुद्दिश्य दिवारात्रं स्थिताभवत्   ॥03-280-003॥</td></tr>
<tr><td>तं श्रुत्वा नियमं दुःखं वध्वा दुःखान्वितो नृपः। <br>उत्थाय वाक्यं सावित्रीमब्रवीत्परिसान्त्वयन्   ॥03-280-004॥</td></tr>
<tr><td>अतितीव्रोऽयमारम्भस्त्वयारब्धो नृपात्मजे। <br>तिसृणां वसतीनां हि स्थानं परमदुष्करम्   ॥03-280-005॥</td></tr>
<tr><td> सावित्र्युवाच। <br>न कार्यस्तात संतापः पारयिष्याम्यहं व्रतम्। <br>व्यवसायकृतं हीदं व्यवसायश्च कारणम्   ॥03-280-006॥</td></tr>
<tr><td> द्युमत्सेन उवाच। <br>व्रतं भिन्धीति वक्तुं त्वां नास्मि शक्तः कथंचन। <br>पारयस्वेति वचनं युक्तमस्मद्विधो वदेत्   ॥03-280-007॥</td></tr>
<tr><td> मार्कण्डेय उवाच। <br>एवमुक्त्वा द्युमत्सेनो विरराम महामनाः। <br>तिष्ठन्ती चापि सावित्री काष्ठभूतेव लक्ष्यते   ॥03-280-008॥</td></tr>
<tr><td>श्वोभूते भर्तृमरणे सावित्र्या भरतर्षभ। <br>दुःखान्वितायास्तिष्ठन्त्याः सा रात्रिर्व्यत्यवर्तत   ॥03-280-009॥</td></tr>
<tr><td>अद्य तद्दिवसं चेति हुत्वा दीप्तं हुताशनम्। <br>युगमात्रोदिते सूर्ये कृत्वा पौर्वाह्णिकीः क्रियाः   ॥03-280-010॥</td></tr>
<tr><td>ततः सर्वान्द्विजान्वृद्धाञ्श्वश्रूं श्वशुरमेव च। <br>अभिवाद्यानुपूर्व्येण प्राञ्जलिर्नियता स्थिता   ॥03-280-011॥</td></tr>
<tr><td>अवैधव्याशिषस्ते तु सावित्र्यर्थं हिताः शुभाः। <br>ऊचुस्तपस्विनः सर्वे तपोवननिवासिनः   ॥03-280-012॥</td></tr>
<tr><td>एवमस्त्विति सावित्री ध्यानयोगपरायणा। <br>मनसा ता गिरः सर्वाः प्रत्यगृह्णात्तपस्विनाम्   ॥03-280-013॥</td></tr>
<tr><td>तं कालं च मुहूर्तं च प्रतीक्षन्ती नृपात्मजा। <br>यथोक्तं नारदवचश्चिन्तयन्ती सुदुःखिता   ॥03-280-014॥</td></tr>
<tr><td>ततस्तु श्वश्रूश्वशुरावूचतुस्तां नृपात्मजाम्। <br>एकान्तस्थामिदं वाक्यं प्रीत्या भरतसत्तम   ॥03-280-015॥</td></tr>
<tr><td> श्वशुरावूचतुः। <br>व्रतो यथोपदिष्टोऽयं यथावत्पारितस्त्वया। <br>आहारकालः संप्राप्तः क्रियतां यदनन्तरम्   ॥03-280-016॥</td></tr>
<tr><td> सावित्र्युवाच। <br>अस्तं गते मयादित्ये भोक्तव्यं कृतकामया। <br>एष मे हृदि संकल्पः समयश्च कृतो मया   ॥03-280-017॥</td></tr>
<tr><td> मार्कण्डेय उवाच। <br>एवं संभाषमाणायाः सावित्र्या भोजनं प्रति। <br>स्कन्धे परशुमादाय सत्यवान्प्रस्थितो वनम्   ॥03-280-018॥</td></tr>
<tr><td>सावित्री त्वाह भर्तारं नैकस्त्वं गन्तुमर्हसि। <br>सह त्वयागमिष्यामि न हि त्वां हातुमुत्सहे   ॥03-280-019॥</td></tr>
<tr><td> सत्यवानुवाच। <br>वनं न गतपूर्वं ते दुःखः पन्थाश्च भामिनि। <br>व्रतोपवासक्षामा च कथं पद्भ्यां गमिष्यसि   ॥03-280-020॥</td></tr>
<tr><td> सावित्र्युवाच। <br>उपवासान्न मे ग्लानिर्नास्ति चापि परिश्रमः। <br>गमने च कृतोत्साहां प्रतिषेद्धुं न मार्हसि   ॥03-280-021॥</td></tr>
<tr><td> सत्यवानुवाच। <br>यदि ते गमनोत्साहः करिष्यामि तव प्रियम्। <br>मम त्वामन्त्रय गुरून्न मां दोषः स्पृशेदयम्   ॥03-280-022॥</td></tr>
<tr><td> मार्कण्डेय उवाच। <br>साभिगम्याब्रवीच्छ्वश्रूं श्वशुरं च महाव्रता। <br>अयं गच्छति मे भर्ता फलाहारो महावनम्   ॥03-280-023॥</td></tr>
<tr><td>इच्छेयमभ्यनुज्ञातुमार्यया श्वशुरेण च। <br>अनेन सह निर्गन्तुं न हि मे विरहः क्षमः   ॥03-280-024॥</td></tr>
<tr><td>गुर्वग्निहोत्रार्थकृते प्रस्थितश्च सुतस्तव। <br>न निवार्यो निवार्यः स्यादन्यथा प्रस्थितो वनम्   ॥03-280-025॥</td></tr>
<tr><td>संवत्सरः किंचिदूनो न निष्क्रान्ताहमाश्रमात्। <br>वनं कुसुमितं द्रष्टुं परं कौतूहलं हि मे   ॥03-280-026॥</td></tr>
<tr><td> द्युमत्सेन उवाच। <br>यतः प्रभृति सावित्री पित्रा दत्ता स्नुषा मम। <br>नानयाभ्यर्थनायुक्तमुक्तपूर्वं स्मराम्यहम्   ॥03-280-027॥</td></tr>
<tr><td>तदेषा लभतां कामं यथाभिलषितं वधूः। <br>अप्रमादश्च कर्तव्यः पुत्रि सत्यवतः पथि   ॥03-280-028॥</td></tr>
<tr><td> मार्कण्डेय उवाच। <br>उभाभ्यामभ्यनुज्ञाता सा जगाम यशस्विनी। <br>सह भर्त्रा हसन्तीव हृदयेन विदूयता   ॥03-280-029॥</td></tr>
<tr><td>सा वनानि विचित्राणि रमणीयानि सर्वशः। <br>मयूररवघुष्टानि ददर्श विपुलेक्षणा   ॥03-280-030॥</td></tr>
<tr><td>नदीः पुण्यवहाश्चैव पुष्पितांश्च नगोत्तमान्। <br>सत्यवानाह पश्येति सावित्रीं मधुराक्षरम्   ॥03-280-031॥</td></tr>
<tr><td>निरीक्षमाणा भर्तारं सर्वावस्थमनिन्दिता। <br>मृतमेव हि तं मेने काले मुनिवचः स्मरन्   ॥03-280-032॥</td></tr>
<tr><td>अनुवर्तती तु भर्तारं जगाम मृदुगामिनी। <br>द्विधेव हृदयं कृत्वा तं च कालमवेक्षती   ॥03-280-033॥</td></tr>
</table>
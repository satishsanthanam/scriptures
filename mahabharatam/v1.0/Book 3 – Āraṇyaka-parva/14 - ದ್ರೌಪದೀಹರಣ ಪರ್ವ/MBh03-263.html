<table border = "1"><tr><td>Verse</td></tr>
<tr><td> मार्कण्डेय उवाच। <br>सखा दशरथस्यासीज्जटायुररुणात्मजः। <br>गृध्रराजो महावीर्यः संपातिर्यस्य सोदरः   ॥03-263-001॥</td></tr>
<tr><td>स ददर्श तदा सीतां रावणाङ्कगतां स्नुषाम्। <br>क्रोधादभ्यद्रवत्पक्षी रावणं राक्षसेश्वरम्   ॥03-263-002॥</td></tr>
<tr><td>अथैनमब्रवीद्गृध्रो मुञ्च मुञ्चेति मैथिलीम्। <br>ध्रियमाणे मयि कथं हरिष्यसि निशाचर। <br>न हि मे मोक्ष्यसे जीवन्यदि नोत्सृजसे वधूम्   ॥03-263-003॥</td></tr>
<tr><td>उक्त्वैवं राक्षसेन्द्रं तं चकर्त नखरैर्भृशम्। <br>पक्षतुण्डप्रहारैश्च बहुशो जर्जरीकृतः। <br>चक्षार रुधिरं भूरि गिरिः प्रस्रवणैरिव   ॥03-263-004॥</td></tr>
<tr><td>स वध्यमानो गृध्रेण रामप्रियहितैषिणा। <br>खड्गमादाय चिच्छेद भुजौ तस्य पतत्रिणः   ॥03-263-005॥</td></tr>
<tr><td>निहत्य गृध्रराजं स छिन्नाभ्रशिखरोपमम्। <br>ऊर्ध्वमाचक्रमे सीतां गृहीत्वाङ्केन राक्षसः   ॥03-263-006॥</td></tr>
<tr><td>यत्र यत्र तु वैदेही पश्यत्याश्रममण्डलम्। <br>सरो वा सरितं वापि तत्र मुञ्चति भूषणम्   ॥03-263-007॥</td></tr>
<tr><td>सा ददर्श गिरिप्रस्थे पञ्च वानरपुंगवान्। <br>तत्र वासो महद्दिव्यमुत्ससर्ज मनस्विनी   ॥03-263-008॥</td></tr>
<tr><td>तत्तेषां वानरेन्द्राणां पपात पवनोद्धुतम्। <br>मध्ये सुपीतं पञ्चानां विद्युन्मेघान्तरे यथा   ॥03-263-009॥</td></tr>
<tr><td>एवं हृतायां वैदेह्यां रामो हत्वा महामृगम्। <br>निवृत्तो ददृशे धीमान्भ्रातरं लक्ष्मणं तदा   ॥03-263-010॥</td></tr>
<tr><td>कथमुत्सृज्य वैदेहीं वने राक्षससेविते। <br>इत्येवं भ्रातरं दृष्ट्वा प्राप्तोऽसीति व्यगर्हयत्   ॥03-263-011॥</td></tr>
<tr><td>मृगरूपधरेणाथ रक्षसा सोऽपकर्षणम्। <br>भ्रातुरागमनं चैव चिन्तयन्पर्यतप्यत   ॥03-263-012॥</td></tr>
<tr><td>गर्हयन्नेव रामस्तु त्वरितस्तं समासदत्। <br>अपि जीवति वैदेही नेति पश्यामि लक्ष्मण   ॥03-263-013॥</td></tr>
<tr><td>तस्य तत्सर्वमाचख्यौ सीताया लक्ष्मणो वचः। <br>यदुक्तवत्यसदृशं वैदेही पश्चिमं वचः   ॥03-263-014॥</td></tr>
<tr><td>दह्यमानेन तु हृदा रामोऽभ्यपतदाश्रमम्। <br>स ददर्श तदा गृध्रं निहतं पर्वतोपमम्   ॥03-263-015॥</td></tr>
<tr><td>राक्षसं शङ्कमानस्तु विकृष्य बलवद्धनुः। <br>अभ्यधावत काकुत्स्थस्ततस्तं सहलक्ष्मणः   ॥03-263-016॥</td></tr>
<tr><td>स तावुवाच तेजस्वी सहितौ रामलक्ष्मणौ। <br>गृध्रराजोऽस्मि भद्रं वां सखा दशरथस्य ह   ॥03-263-017॥</td></tr>
<tr><td>तस्य तद्वचनं श्रुत्वा संगृह्य धनुषी शुभे। <br>कोऽयं पितरमस्माकं नाम्नाहेत्यूचतुश्च तौ   ॥03-263-018॥</td></tr>
<tr><td>ततो ददृशतुस्तौ तं छिन्नपक्षद्वयं तथा। <br>तयोः शशंस गृध्रस्तु सीतार्थे रावणाद्वधम्   ॥03-263-019॥</td></tr>
<tr><td>अपृच्छद्राघवो गृध्रं रावणः कां दिशं गतः। <br>तस्य गृध्रः शिरःकम्पैराचचक्षे ममार च   ॥03-263-020॥</td></tr>
<tr><td>दक्षिणामिति काकुत्स्थो विदित्वास्य तदिङ्गितम्। <br>संस्कारं लम्भयामास सखायं पूजयन्पितुः   ॥03-263-021॥</td></tr>
<tr><td>ततो दृष्ट्वाश्रमपदं व्यपविद्धबृसीघटम्। <br>विध्वस्तकलशं शून्यं गोमायुबलसेवितम्   ॥03-263-022॥</td></tr>
<tr><td>दुःखशोकसमाविष्टौ वैदेहीहरणार्दितौ। <br>जग्मतुर्दण्डकारण्यं दक्षिणेन परंतपौ   ॥03-263-023॥</td></tr>
<tr><td>वने महति तस्मिंस्तु रामः सौमित्रिणा सह। <br>ददर्श मृगयूथानि द्रवमाणानि सर्वशः। <br>शब्दं च घोरं सत्त्वानां दावाग्नेरिव वर्धतः   ॥03-263-024॥</td></tr>
<tr><td>अपश्येतां मुहूर्ताच्च कबन्धं घोरदर्शनम्। <br>मेघपर्वतसंकाशं शालस्कन्धं महाभुजम्। <br>उरोगतविशालाक्षं महोदरमहामुखम्   ॥03-263-025॥</td></tr>
<tr><td>यदृच्छयाथ तद्रक्षः करे जग्राह लक्ष्मणम्। <br>विषादमगमत्सद्यः सौमित्रिरथ भारत   ॥03-263-026॥</td></tr>
<tr><td>स राममभिसंप्रेक्ष्य कृष्यते येन तन्मुखम्। <br>विषण्णश्चाब्रवीद्रामं पश्यावस्थामिमां मम   ॥03-263-027॥</td></tr>
<tr><td>हरणं चैव वैदेह्या मम चायमुपप्लवः। <br>राज्यभ्रंशश्च भवतस्तातस्य मरणं तथा   ॥03-263-028॥</td></tr>
<tr><td>नाहं त्वां सह वैदेह्या समेतं कोसलागतम्। <br>द्रक्ष्यामि पृथिवीराज्ये पितृपैतामहे स्थितम्   ॥03-263-029॥</td></tr>
<tr><td>द्रक्ष्यन्त्यार्यस्य धन्या ये कुशलाजशमीलवैः। <br>अभिषिक्तस्य वदनं सोमं साभ्रलवं यथा   ॥03-263-030॥</td></tr>
<tr><td>एवं बहुविधं धीमान्विललाप स लक्ष्मणः। <br>तमुवाचाथ काकुत्स्थः संभ्रमेष्वप्यसंभ्रमः   ॥03-263-031॥</td></tr>
<tr><td>मा विषीद नरव्याघ्र नैष कश्चिन्मयि स्थिते। <br>छिन्ध्यस्य दक्षिणं बाहुं छिन्नः सव्यो मया भुजः   ॥03-263-032॥</td></tr>
<tr><td>इत्येवं वदता तस्य भुजो रामेण पातितः। <br>खड्गेन भृशतीक्ष्णेन निकृत्तस्तिलकाण्डवत्   ॥03-263-033॥</td></tr>
<tr><td>ततोऽस्य दक्षिणं बाहुं खड्गेनाजघ्निवान्बली। <br>सौमित्रिरपि संप्रेक्ष्य भ्रातरं राघवं स्थितम्   ॥03-263-034॥</td></tr>
<tr><td>पुनरभ्याहनत्पार्श्वे तद्रक्षो लक्ष्मणो भृशम्। <br>गतासुरपतद्भूमौ कबन्धः सुमहांस्ततः   ॥03-263-035॥</td></tr>
<tr><td>तस्य देहाद्विनिःसृत्य पुरुषो दिव्यदर्शनः। <br>ददृशे दिवमास्थाय दिवि सूर्य इव ज्वलन्   ॥03-263-036॥</td></tr>
<tr><td>पप्रच्छ रामस्तं वाग्मी कस्त्वं प्रब्रूहि पृच्छतः। <br>कामया किमिदं चित्रमाश्चर्यं प्रतिभाति मे   ॥03-263-037॥</td></tr>
<tr><td>तस्याचचक्षे गन्धर्वो विश्वावसुरहं नृप। <br>प्राप्तो ब्रह्मानुशापेन योनिं राक्षससेविताम्   ॥03-263-038॥</td></tr>
<tr><td>रावणेन हृता सीता राज्ञा लङ्कानिवासिना। <br>सुग्रीवमभिगच्छस्व स ते साह्यं करिष्यति   ॥03-263-039॥</td></tr>
<tr><td>एषा पम्पा शिवजला हंसकारण्डवायुता। <br>ऋश्यमूकस्य शैलस्य संनिकर्षे तटाकिनी   ॥03-263-040॥</td></tr>
<tr><td>संवसत्यत्र सुग्रीवश्चतुर्भिः सचिवैः सह। <br>भ्राता वानरराजस्य वालिनो हेममालिनः   ॥03-263-041॥</td></tr>
<tr><td>एतावच्छक्यमस्माभिर्वक्तुं द्रष्टासि जानकीम्। <br>ध्रुवं वानरराजस्य विदितो रावणालयः   ॥03-263-042॥</td></tr>
<tr><td>इत्युक्त्वान्तर्हितो दिव्यः पुरुषः स महाप्रभः। <br>विस्मयं जग्मतुश्चोभौ तौ वीरौ रामलक्ष्मणौ   ॥03-263-043॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तस्मिन्बहुमृगेऽरण्ये रममाणा महारथाः। <br>काम्यके भरतश्रेष्ठा विजह्रुस्ते यथामराः   ॥03-248-001॥</td></tr>
<tr><td>प्रेक्षमाणा बहुविधान्वनोद्देशान्समन्ततः। <br>यथर्तुकालरम्याश्च वनराजीः सुपुष्पिताः   ॥03-248-002॥</td></tr>
<tr><td>पाण्डवा मृगयाशीलाश्चरन्तस्तन्महावनम्। <br>विजह्रुरिन्द्रप्रतिमाः कंचित्कालमरिंदमाः   ॥03-248-003॥</td></tr>
<tr><td>ततस्ते यौगपद्येन ययुः सर्वे चतुर्दिशम्। <br>मृगयां पुरुषव्याघ्रा ब्राह्मणार्थे परंतपाः   ॥03-248-004॥</td></tr>
<tr><td>द्रौपदीमाश्रमे न्यस्य तृणबिन्दोरनुज्ञया। <br>महर्षेर्दीप्ततपसो धौम्यस्य च पुरोधसः   ॥03-248-005॥</td></tr>
<tr><td>ततस्तु राजा सिन्धूनां वार्द्धक्षत्रिर्महायशाः। <br>विवाहकामः शाल्वेयान्प्रयातः सोऽभवत्तदा   ॥03-248-006॥</td></tr>
<tr><td>महता परिबर्हेण राजयोग्येन संवृतः। <br>राजभिर्बहुभिः सार्धमुपायात्काम्यकं च सः   ॥03-248-007॥</td></tr>
<tr><td>तत्रापश्यत्प्रियां भार्यां पाण्डवानां यशस्विनीम्। <br>तिष्ठन्तीमाश्रमद्वारि द्रौपदीं निर्जने वने   ॥03-248-008॥</td></tr>
<tr><td>विभ्राजमानां वपुषा बिभ्रतीं रूपमुत्तमम्। <br>भ्राजयन्तीं वनोद्देशं नीलाभ्रमिव विद्युतम्   ॥03-248-009॥</td></tr>
<tr><td>अप्सरा देवकन्या वा माया वा देवनिर्मिता। <br>इति कृत्वाञ्जलिं सर्वे ददृशुस्तामनिन्दिताम्   ॥03-248-010॥</td></tr>
<tr><td>ततः स राजा सिन्धूनां वार्द्धक्षत्रिर्जयद्रथः। <br>विस्मितस्तामनिन्द्याङ्गीं दृष्ट्वासीद्धृष्टमानसः   ॥03-248-011॥</td></tr>
<tr><td>स कोटिकाश्यं राजानमब्रवीत्काममोहितः। <br>कस्य त्वेषानवद्याङ्गी यदि वापि न मानुषी   ॥03-248-012॥</td></tr>
<tr><td>विवाहार्थो न मे कश्चिदिमां दृष्ट्वातिसुन्दरीम्। <br>एतामेवाहमादाय गमिष्यामि स्वमालयम्   ॥03-248-013॥</td></tr>
<tr><td>गच्छ जानीहि सौम्यैनां कस्य का च कुतोऽपि वा। <br>किमर्थमागता सुभ्रूरिदं कण्टकितं वनम्   ॥03-248-014॥</td></tr>
<tr><td>अपि नाम वरारोहा मामेषा लोकसुन्दरी। <br>भजेदद्यायतापाङ्गी सुदती तनुमध्यमा   ॥03-248-015॥</td></tr>
<tr><td>अप्यहं कृतकामः स्यामिमां प्राप्य वरस्त्रियम्। <br>गच्छ जानीहि को न्वस्या नाथ इत्येव कोटिक   ॥03-248-016॥</td></tr>
<tr><td>स कोटिकाश्यस्तच्छ्रुत्वा रथात्प्रस्कन्द्य कुण्डली। <br>उपेत्य पप्रच्छ तदा क्रोष्टा व्याघ्रवधूमिव   ॥03-248-017॥</td></tr>
</table>
<table border = "1"><tr><td>Verse</td></tr>
<tr><td> मार्कण्डेय उवाच। <br>ततस्तां भर्तृशोकार्तां दीनां मलिनवाससम्। <br>मणिशेषाभ्यलंकारां रुदतीं च पतिव्रताम्   ॥03-265-001॥</td></tr>
<tr><td>राक्षसीभिरुपास्यन्तीं समासीनां शिलातले। <br>रावणः कामबाणार्तो ददर्शोपससर्प च   ॥03-265-002॥</td></tr>
<tr><td>देवदानवगन्धर्वयक्षकिंपुरुषैर्युधि। <br>अजितोऽशोकवनिकां ययौ कन्दर्पमोहितः   ॥03-265-003॥</td></tr>
<tr><td>दिव्याम्बरधरः श्रीमान्सुमृष्टमणिकुण्डलः। <br>विचित्रमाल्यमुकुटो वसन्त इव मूर्तिमान्   ॥03-265-004॥</td></tr>
<tr><td>स कल्पवृक्षसदृशो यत्नादपि विभूषितः। <br>श्मशानचैत्यद्रुमवद्भूषितोऽपि भयंकरः   ॥03-265-005॥</td></tr>
<tr><td>स तस्यास्तनुमध्यायाः समीपे रजनीचरः। <br>ददृशे रोहिणीमेत्य शनैश्चर इव ग्रहः   ॥03-265-006॥</td></tr>
<tr><td>स तामामन्त्र्य सुश्रोणीं पुष्पकेतुशराहतः। <br>इदमित्यब्रवीद्बालां त्रस्तां रौहीमिवाबलाम्   ॥03-265-007॥</td></tr>
<tr><td>सीते पर्याप्तमेतावत्कृतो भर्तुरनुग्रहः। <br>प्रसादं कुरु तन्वङ्गि क्रियतां परिकर्म ते   ॥03-265-008॥</td></tr>
<tr><td>भजस्व मां वरारोहे महार्हाभरणाम्बरा। <br>भव मे सर्वनारीणामुत्तमा वरवर्णिनि   ॥03-265-009॥</td></tr>
<tr><td>सन्ति मे देवकन्याश्च राजर्षीणां तथाङ्गनाः। <br>सन्ति दानवकन्याश्च दैत्यानां चापि योषितः   ॥03-265-010॥</td></tr>
<tr><td>चतुर्दश पिशाचानां कोट्यो मे वचने स्थिताः। <br>द्विस्तावत्पुरुषादानां रक्षसां भीमकर्मणाम्   ॥03-265-011॥</td></tr>
<tr><td>ततो मे त्रिगुणा यक्षा ये मद्वचनकारिणः। <br>केचिदेव धनाध्यक्षं भ्रातरं मे समाश्रिताः   ॥03-265-012॥</td></tr>
<tr><td>गन्धर्वाप्सरसो भद्रे मामापानगतं सदा। <br>उपतिष्ठन्ति वामोरु यथैव भ्रातरं मम   ॥03-265-013॥</td></tr>
<tr><td>पुत्रोऽहमपि विप्रर्षेः साक्षाद्विश्रवसो मुनेः। <br>पञ्चमो लोकपालानामिति मे प्रथितं यशः   ॥03-265-014॥</td></tr>
<tr><td>दिव्यानि भक्ष्यभोज्यानि पानानि विविधानि च। <br>यथैव त्रिदशेशस्य तथैव मम भामिनि   ॥03-265-015॥</td></tr>
<tr><td>क्षीयतां दुष्कृतं कर्म वनवासकृतं तव। <br>भार्या मे भव सुश्रोणि यथा मन्दोदरी तथा   ॥03-265-016॥</td></tr>
<tr><td>इत्युक्ता तेन वैदेही परिवृत्य शुभानना। <br>तृणमन्तरतः कृत्वा तमुवाच निशाचरम्   ॥03-265-017॥</td></tr>
<tr><td>अशिवेनातिवामोरूरजस्रं नेत्रवारिणा। <br>स्तनावपतितौ बाला सहितावभिवर्षती। <br>उवाच वाक्यं तं क्षुद्रं वैदेही पतिदेवता   ॥03-265-018॥</td></tr>
<tr><td>असकृद्वदतो वाक्यमीदृशं राक्षसेश्वर। <br>विषादयुक्तमेतत्ते मया श्रुतमभाग्यया   ॥03-265-019॥</td></tr>
<tr><td>तद्भद्रसुख भद्रं ते मानसं विनिवर्त्यताम्। <br>परदारास्म्यलभ्या च सततं च पतिव्रता   ॥03-265-020॥</td></tr>
<tr><td>न चैवोपयिकी भार्या मानुषी कृपणा तव। <br>विवशां धर्षयित्वा च कां त्वं प्रीतिमवाप्स्यसि   ॥03-265-021॥</td></tr>
<tr><td>प्रजापतिसमो विप्रो ब्रह्मयोनिः पिता तव। <br>न च पालयसे धर्मं लोकपालसमः कथम्   ॥03-265-022॥</td></tr>
<tr><td>भ्रातरं राजराजानं महेश्वरसखं प्रभुम्। <br>धनेश्वरं व्यपदिशन्कथं त्विह न लज्जसे   ॥03-265-023॥</td></tr>
<tr><td>इत्युक्त्वा प्रारुदत्सीता कम्पयन्ती पयोधरौ। <br>शिरोधरां च तन्वङ्गी मुखं प्रच्छाद्य वाससा   ॥03-265-024॥</td></tr>
<tr><td>तस्या रुदत्या भामिन्या दीर्घा वेणी सुसंयता। <br>ददृशे स्वसिता स्निग्धा काली व्यालीव मूर्धनि   ॥03-265-025॥</td></tr>
<tr><td>तच्छ्रुत्वा रावणो वाक्यं सीतयोक्तं सुनिष्ठुरम्। <br>प्रत्याख्यातोऽपि दुर्मेधाः पुनरेवाब्रवीद्वचः   ॥03-265-026॥</td></tr>
<tr><td>काममङ्गानि मे सीते दुनोतु मकरध्वजः। <br>न त्वामकामां सुश्रोणीं समेष्ये चारुहासिनीम्   ॥03-265-027॥</td></tr>
<tr><td>किं नु शक्यं मया कर्तुं यत्त्वमद्यापि मानुषम्। <br>आहारभूतमस्माकं राममेवानुरुध्यसे   ॥03-265-028॥</td></tr>
<tr><td>इत्युक्त्वा तामनिन्द्याङ्गीं स राक्षसगणेश्वरः। <br>तत्रैवान्तर्हितो भूत्वा जगामाभिमतां दिशम्   ॥03-265-029॥</td></tr>
<tr><td>राक्षसीभिः परिवृता वैदेही शोककर्शिता। <br>सेव्यमाना त्रिजटया तत्रैव न्यवसत्तदा   ॥03-265-030॥</td></tr>
</table>
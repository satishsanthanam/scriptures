<table border = "1"><tr><td>Verse</td></tr>
<tr><td> वैशंपायन उवाच। <br>ततो घोरतरः शब्दो वने समभवत्तदा। <br>भीमसेनार्जुनौ दृष्ट्वा क्षत्रियाणाममर्षिणाम्   ॥03-254-001॥</td></tr>
<tr><td>तेषां ध्वजाग्राण्यभिवीक्ष्य राजा; स्वयं दुरात्मा कुरुपुंगवानाम्। <br>जयद्रथो याज्ञसेनीमुवाच; रथे स्थितां भानुमतीं हतौजाः   ॥03-254-002॥</td></tr>
<tr><td>आयान्तीमे पञ्च रथा महान्तो; मन्ये च कृष्णे पतयस्तवैते। <br>सा जानती ख्यापय नः सुकेशि; परं परं पाण्डवानां रथस्थम्   ॥03-254-003॥</td></tr>
<tr><td> द्रौपद्युवाच। <br>किं ते ज्ञातैर्मूढ महाधनुर्धरै;रनायुष्यं कर्म कृत्वातिघोरम्। <br>एते वीराः पतयो मे समेता; न वः शेषः कश्चिदिहास्ति युद्धे   ॥03-254-004॥</td></tr>
<tr><td>आख्यातव्यं त्वेव सर्वं मुमूर्षो;र्मया तुभ्यं पृष्टया धर्म एषः। <br>न मे व्यथा विद्यते त्वद्भयं वा; संपश्यन्त्याः सानुजं धर्मराजम्   ॥03-254-005॥</td></tr>
<tr><td>यस्य ध्वजाग्रे नदतो मृदङ्गौ; नन्दोपनन्दौ मधुरौ युक्तरूपौ। <br>एतं स्वधर्मार्थविनिश्चयज्ञं; सदा जनाः कृत्यवन्तोऽनुयान्ति   ॥03-254-006॥</td></tr>
<tr><td>य एष जाम्बूनदशुद्धगौरः; प्रचण्डघोणस्तनुरायताक्षः। <br>एतं कुरुश्रेष्ठतमं वदन्ति; युधिष्ठिरं धर्मसुतं पतिं मे   ॥03-254-007॥</td></tr>
<tr><td>अप्येष शत्रोः शरणागतस्य; दद्यात्प्राणान्धर्मचारी नृवीरः। <br>परैह्येनं मूढ जवेन भूतये; त्वमात्मनः प्राञ्जलिर्न्यस्तशस्त्रः   ॥03-254-008॥</td></tr>
<tr><td>अथाप्येनं पश्यसि यं रथस्थं; महाभुजं शालमिव प्रवृद्धम्। <br>संदष्टोष्ठं भ्रुकुटीसंहतभ्रुवं; वृकोदरो नाम पतिर्ममैषः   ॥03-254-009॥</td></tr>
<tr><td>आजानेया बलिनः साधु दान्ता; महाबलाः शूरमुदावहन्ति। <br>एतस्य कर्माण्यतिमानुषाणि; भीमेति शब्दोऽस्य गतः पृथिव्याम्   ॥03-254-010॥</td></tr>
<tr><td>नास्यापराद्धाः शेषमिहाप्नुवन्ति; नाप्यस्य वैरं विस्मरते कदाचित्। <br>वैरस्यान्तं संविधायोपयाति; पश्चाच्छान्तिं न च गच्छत्यतीव   ॥03-254-011॥</td></tr>
<tr><td>मृदुर्वदान्यो धृतिमान्यशस्वी; जितेन्द्रियो वृद्धसेवी नृवीरः। <br>भ्राता च शिष्यश्च युधिष्ठिरस्य; धनंजयो नाम पतिर्ममैषः   ॥03-254-012॥</td></tr>
<tr><td>यो वै न कामान्न भयान्न लोभा;त्त्यजेद्धर्मं न नृशंसं च कुर्यात्। <br>स एष वैश्वानरतुल्यतेजाः; कुन्तीसुतः शत्रुसहः प्रमाथी   ॥03-254-013॥</td></tr>
<tr><td>यः सर्वधर्मार्थविनिश्चयज्ञो; भयार्तानां भयहर्ता मनीषी। <br>यस्योत्तमं रूपमाहुः पृथिव्यां; यं पाण्डवाः परिरक्षन्ति सर्वे   ॥03-254-014॥</td></tr>
<tr><td>प्राणैर्गरीयांसमनुव्रतं वै; स एष वीरो नकुलः पतिर्मे। <br>यः खड्गयोधी लघुचित्रहस्तो; महांश्च धीमान्सहदेवोऽद्वितीयः   ॥03-254-015॥</td></tr>
<tr><td>यस्याद्य कर्म द्रक्ष्यसे मूढसत्त्व; शतक्रतोर्वा दैत्यसेनासु संख्ये। <br>शूरः कृतास्त्रो मतिमान्मनीषी; प्रियंकरो धर्मसुतस्य राज्ञः   ॥03-254-016॥</td></tr>
<tr><td>य एष चन्द्रार्कसमानतेजा; जघन्यजः पाण्डवानां प्रियश्च। <br>बुद्ध्या समो यस्य नरो न विद्यते; वक्ता तथा सत्सु विनिश्चयज्ञः   ॥03-254-017॥</td></tr>
<tr><td>स एष शूरो नित्यममर्षणश्च; धीमान्प्राज्ञः सहदेवः पतिर्मे। <br>त्यजेत्प्राणान्प्रविशेद्धव्यवाहं; न त्वेवैष व्याहरेद्धर्मबाह्यम्। <br>सदा मनस्वी क्षत्रधर्मे निविष्टः; कुन्त्याः प्राणैरिष्टतमो नृवीरः   ॥03-254-018॥</td></tr>
<tr><td>विशीर्यन्तीं नावमिवार्णवान्ते; रत्नाभिपूर्णां मकरस्य पृष्ठे। <br>सेनां तवेमां हतसर्वयोधां; विक्षोभितां द्रक्ष्यसि पाण्डुपुत्रैः   ॥03-254-019॥</td></tr>
<tr><td>इत्येते वै कथिताः पाण्डुपुत्रा; यांस्त्वं मोहादवमन्य प्रवृत्तः। <br>यद्येतैस्त्वं मुच्यसेऽरिष्टदेहः; पुनर्जन्म प्राप्स्यसे जीव एव   ॥03-254-020॥</td></tr>
<tr><td> वैशंपायन उवाच। <br>ततः पार्थाः पञ्च पञ्चेन्द्रकल्पा;स्त्यक्त्वा त्रस्तान्प्राञ्जलींस्तान्पदातीन्। <br>रथानीकं शरवर्षान्धकारं; चक्रुः क्रुद्धाः सर्वतः संनिगृह्य   ॥03-254-021॥</td></tr>
</table>
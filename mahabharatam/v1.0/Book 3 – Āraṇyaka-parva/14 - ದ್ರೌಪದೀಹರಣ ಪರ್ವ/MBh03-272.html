<table border = "1"><tr><td>Verse</td></tr>
<tr><td> मार्कण्डेय उवाच। <br>ततः श्रुत्वा हतं संख्ये कुम्भकर्णं सहानुगम्। <br>प्रहस्तं च महेष्वासं धूम्राक्षं चातितेजसम्   ॥03-272-001॥</td></tr>
<tr><td>पुत्रमिन्द्रजितं शूरं रावणः प्रत्यभाषत। <br>जहि रामममित्रघ्न सुग्रीवं च सलक्ष्मणम्   ॥03-272-002॥</td></tr>
<tr><td>त्वया हि मम सत्पुत्र यशो दीप्तमुपार्जितम्। <br>जित्वा वज्रधरं संख्ये सहस्राक्षं शचीपतिम्   ॥03-272-003॥</td></tr>
<tr><td>अन्तर्हितः प्रकाशो वा दिव्यैर्दत्तवरैः शरैः। <br>जहि शत्रूनमित्रघ्न मम शस्त्रभृतां वर   ॥03-272-004॥</td></tr>
<tr><td>रामलक्ष्मणसुग्रीवाः शरस्पर्शं न तेऽनघ। <br>समर्थाः प्रतिसंसोढुं कुतस्तदनुयायिनः   ॥03-272-005॥</td></tr>
<tr><td>अकृता या प्रहस्तेन कुम्भकर्णेन चानघ। <br>खरस्यापचितिः संख्ये तां गच्छस्व महाभुज   ॥03-272-006॥</td></tr>
<tr><td>त्वमद्य निशितैर्बाणैर्हत्वा शत्रून्ससैनिकान्। <br>प्रतिनन्दय मां पुत्र पुरा बद्ध्वेव वासवम्   ॥03-272-007॥</td></tr>
<tr><td>इत्युक्तः स तथेत्युक्त्वा रथमास्थाय दंशितः। <br>प्रययाविन्द्रजिद्राजंस्तूर्णमायोधनं प्रति   ॥03-272-008॥</td></tr>
<tr><td>तत्र विश्राव्य विस्पष्टं नाम राक्षसपुंगवः। <br>आह्वयामास समरे लक्ष्मणं शुभलक्षणम्   ॥03-272-009॥</td></tr>
<tr><td>तं लक्ष्मणोऽप्यभ्यधावत्प्रगृह्य सशरं धनुः। <br>त्रासयंस्तलघोषेण सिंहः क्षुद्रमृगं यथा   ॥03-272-010॥</td></tr>
<tr><td>तयोः समभवद्युद्धं सुमहज्जयगृद्धिनोः। <br>दिव्यास्त्रविदुषोस्तीव्रमन्योन्यस्पर्धिनोस्तदा   ॥03-272-011॥</td></tr>
<tr><td>रावणिस्तु यदा नैनं विशेषयति सायकैः। <br>ततो गुरुतरं यत्नमातिष्ठद्बलिनां वरः   ॥03-272-012॥</td></tr>
<tr><td>तत एनं महावेगैरर्दयामास तोमरैः। <br>तानागतान्स चिच्छेद सौमित्रिर्निशितैः शरैः। <br>ते निकृत्ताः शरैस्तीक्ष्णैर्न्यपतन्वसुधातले   ॥03-272-013॥</td></tr>
<tr><td>तमङ्गदो वालिसुतः श्रीमानुद्यम्य पादपम्। <br>अभिद्रुत्य महावेगस्ताडयामास मूर्धनि   ॥03-272-014॥</td></tr>
<tr><td>तस्येन्द्रजिदसंभ्रान्तः प्रासेनोरसि वीर्यवान्। <br>प्रहर्तुमैच्छत्तं चास्य प्रासं चिच्छेद लक्ष्मणः   ॥03-272-015॥</td></tr>
<tr><td>तमभ्याशगतं वीरमङ्गदं रावणात्मजः। <br>गदयाताडयत्सव्ये पार्श्वे वानरपुंगवम्   ॥03-272-016॥</td></tr>
<tr><td>तमचिन्त्य प्रहारं स बलवान्वालिनः सुतः। <br>ससर्जेन्द्रजितः क्रोधाच्छालस्कन्धममित्रजित्   ॥03-272-017॥</td></tr>
<tr><td>सोऽङ्गदेन रुषोत्सृष्टो वधायेन्द्रजितस्तरुः। <br>जघानेन्द्रजितः पार्थ रथं साश्वं ससारथिम्   ॥03-272-018॥</td></tr>
<tr><td>ततो हताश्वात्प्रस्कन्द्य रथात्स हतसारथिः। <br>तत्रैवान्तर्दधे राजन्मायया रावणात्मजः   ॥03-272-019॥</td></tr>
<tr><td>अन्तर्हितं विदित्वा तं बहुमायं च राक्षसम्। <br>रामस्तं देशमागम्य तत्सैन्यं पर्यरक्षत   ॥03-272-020॥</td></tr>
<tr><td>स राममुद्दिश्य शरैस्ततो दत्तवरैस्तदा। <br>विव्याध सर्वगात्रेषु लक्ष्मणं च महारथम्   ॥03-272-021॥</td></tr>
<tr><td>तमदृश्यं शरैः शूरौ माययान्तर्हितं तदा। <br>योधयामासतुरुभौ रावणिं रामलक्ष्मणौ   ॥03-272-022॥</td></tr>
<tr><td>स रुषा सर्वगात्रेषु तयोः पुरुषसिंहयोः। <br>व्यसृजत्सायकान्भूयः शतशोऽथ सहस्रशः   ॥03-272-023॥</td></tr>
<tr><td>तमदृश्यं विचिन्वन्तः सृजन्तमनिशं शरान्। <br>हरयो विविशुर्व्योम प्रगृह्य महतीः शिलाः   ॥03-272-024॥</td></tr>
<tr><td>तांश्च तौ चाप्यदृश्यः स शरैर्विव्याध राक्षसः। <br>स भृशं ताडयन्वीरो रावणिर्माययावृतः   ॥03-272-025॥</td></tr>
<tr><td>तौ शरैराचितौ वीरौ भ्रातरौ रामलक्ष्मणौ। <br>पेततुर्गगनाद्भूमिं सूर्याचन्द्रमसाविव   ॥03-272-026॥</td></tr>
</table>
<table border = "1"><tr><td>Verse</td></tr>
<tr><td> मार्कण्डेय उवाच। <br>तस्यां रात्र्यां व्यतीतायामुदिते सूर्यमण्डले। <br>कृतपूर्वाह्णिकाः सर्वे समेयुस्ते तपोधनाः   ॥03-283-001॥</td></tr>
<tr><td>तदेव सर्वं सावित्र्या महाभाग्यं महर्षयः। <br>द्युमत्सेनाय नातृप्यन्कथयन्तः पुनः पुनः   ॥03-283-002॥</td></tr>
<tr><td>ततः प्रकृतयः सर्वाः शाल्वेभ्योऽभ्यागता नृप। <br>आचख्युर्निहतं चैव स्वेनामात्येन तं नृपम्   ॥03-283-003॥</td></tr>
<tr><td>तं मन्त्रिणा हतं श्रुत्वा ससहायं सबान्धवम्। <br>न्यवेदयन्यथातत्त्वं विद्रुतं च द्विषद्बलम्   ॥03-283-004॥</td></tr>
<tr><td>ऐकमत्यं च सर्वस्य जनस्याथ नृपं प्रति। <br>सचक्षुर्वाप्यचक्षुर्वा स नो राजा भवत्विति   ॥03-283-005॥</td></tr>
<tr><td>अनेन निश्चयेनेह वयं प्रस्थापिता नृप। <br>प्राप्तानीमानि यानानि चतुरङ्गं च ते बलम्   ॥03-283-006॥</td></tr>
<tr><td>प्रयाहि राजन्भद्रं ते घुष्टस्ते नगरे जयः। <br>अध्यास्स्व चिररात्राय पितृपैतामहं पदम्   ॥03-283-007॥</td></tr>
<tr><td>चक्षुष्मन्तं च तं दृष्ट्वा राजानं वपुषान्वितम्। <br>मूर्धभिः पतिताः सर्वे विस्मयोत्फुल्ललोचनाः   ॥03-283-008॥</td></tr>
<tr><td>ततोऽभिवाद्य तान्वृद्धान्द्विजानाश्रमवासिनः। <br>तैश्चाभिपूजितः सर्वैः प्रययौ नगरं प्रति   ॥03-283-009॥</td></tr>
<tr><td>शैब्या च सह सावित्र्या स्वास्तीर्णेन सुवर्चसा। <br>नरयुक्तेन यानेन प्रययौ सेनया वृता   ॥03-283-010॥</td></tr>
<tr><td>ततोऽभिषिषिचुः प्रीत्या द्युमत्सेनं पुरोहिताः। <br>पुत्रं चास्य महात्मानं यौवराज्येऽभ्यषेचयन्   ॥03-283-011॥</td></tr>
<tr><td>ततः कालेन महता सावित्र्याः कीर्तिवर्धनम्। <br>तद्वै पुत्रशतं जज्ञे शूराणामनिवर्तिनाम्   ॥03-283-012॥</td></tr>
<tr><td>भ्रातॄणां सोदराणां च तथैवास्याभवच्छतम्। <br>मद्राधिपस्याश्वपतेर्मालव्यां सुमहाबलम्   ॥03-283-013॥</td></tr>
<tr><td>एवमात्मा पिता माता श्वश्रूः श्वशुर एव च। <br>भर्तुः कुलं च सावित्र्या सर्वं कृच्छ्रात्समुद्धृतम्   ॥03-283-014॥</td></tr>
<tr><td>तथैवैषापि कल्याणी द्रौपदी शीलसंमता। <br>तारयिष्यति वः सर्वान्सावित्रीव कुलाङ्गना   ॥03-283-015॥</td></tr>
<tr><td> वैशंपायन उवाच। <br>एवं स पाण्डवस्तेन अनुनीतो महात्मना। <br>विशोको विज्वरो राजन्काम्यके न्यवसत्तदा   ॥03-283-016॥</td></tr>
</table>
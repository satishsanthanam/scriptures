<table border = "1"><tr><td>Verse</td></tr>
<tr><td> मार्कण्डेय उवाच। <br>अथ कन्याप्रदाने स तमेवार्थं विचिन्तयन्। <br>समानिन्ये च तत्सर्वं भाण्डं वैवाहिकं नृपः   ॥03-279-001॥</td></tr>
<tr><td>ततो वृद्धान्द्विजान्सर्वानृत्विजः सपुरोहितान्। <br>समाहूय तिथौ पुण्ये प्रययौ सह कन्यया   ॥03-279-002॥</td></tr>
<tr><td>मेध्यारण्यं स गत्वा च द्युमत्सेनाश्रमं नृपः। <br>पद्भ्यामेव द्विजैः सार्धं राजर्षिं तमुपागमत्   ॥03-279-003॥</td></tr>
<tr><td>तत्रापश्यन्महाभागं शालवृक्षमुपाश्रितम्। <br>कौश्यां बृस्यां समासीनं चक्षुर्हीनं नृपं तदा   ॥03-279-004॥</td></tr>
<tr><td>स राजा तस्य राजर्षेः कृत्वा पूजां यथार्हतः। <br>वाचा सुनियतो भूत्वा चकारात्मनिवेदनम्   ॥03-279-005॥</td></tr>
<tr><td>तस्यार्घ्यमासनं चैव गां चावेद्य स धर्मवित्। <br>किमागमनमित्येवं राजा राजानमब्रवीत्   ॥03-279-006॥</td></tr>
<tr><td>तस्य सर्वमभिप्रायमितिकर्तव्यतां च ताम्। <br>सत्यवन्तं समुद्दिश्य सर्वमेव न्यवेदयत्   ॥03-279-007॥</td></tr>
<tr><td> अश्वपतिरुवाच। <br>सावित्री नाम राजर्षे कन्येयं मम शोभना। <br>तां स्वधर्मेण धर्मज्ञ स्नुषार्थे त्वं गृहाण मे   ॥03-279-008॥</td></tr>
<tr><td> द्युमत्सेन उवाच। <br>च्युताः स्म राज्याद्वनवासमाश्रिता;श्चराम धर्मं नियतास्तपस्विनः। <br>कथं त्वनर्हा वनवासमाश्रमे; सहिष्यते क्लेशमिमं सुता तव   ॥03-279-009॥</td></tr>
<tr><td> अश्वपतिरुवाच। <br>सुखं च दुःखं च भवाभवात्मकं; यदा विजानाति सुताहमेव च। <br>न मद्विधे युज्यति वाक्यमीदृशं; विनिश्चयेनाभिगतोऽस्मि ते नृप   ॥03-279-010॥</td></tr>
<tr><td>आशां नार्हसि मे हन्तुं सौहृदात्प्रणयेन च। <br>अभितश्चागतं प्रेम्णा प्रत्याख्यातुं न मार्हसि   ॥03-279-011॥</td></tr>
<tr><td>अनुरूपो हि संयोगे त्वं ममाहं तवापि च। <br>स्नुषां प्रतीच्छ मे कन्यां भार्यां सत्यवतः सुताम्   ॥03-279-012॥</td></tr>
<tr><td> द्युमत्सेन उवाच। <br>पूर्वमेवाभिलषितः संबन्धो मे त्वया सह। <br>भ्रष्टराज्यस्त्वहमिति तत एतद्विचारितम्   ॥03-279-013॥</td></tr>
<tr><td>अभिप्रायस्त्वयं यो मे पूर्वमेवाभिकाङ्क्षितः। <br>स निर्वर्ततु मेऽद्यैव काङ्क्षितो ह्यसि मेऽतिथिः   ॥03-279-014॥</td></tr>
<tr><td> मार्कण्डेय उवाच। <br>ततः सर्वान्समानीय द्विजानाश्रमवासिनः। <br>यथाविधि समुद्वाहं कारयामासतुर्नृपौ   ॥03-279-015॥</td></tr>
<tr><td>दत्त्वा त्वश्वपतिः कन्यां यथार्हं च परिच्छदम्। <br>ययौ स्वमेव भवनं युक्तः परमया मुदा   ॥03-279-016॥</td></tr>
<tr><td>सत्यवानपि भार्यां तां लब्ध्वा सर्वगुणान्विताम्। <br>मुमुदे सा च तं लब्ध्वा भर्तारं मनसेप्सितम्   ॥03-279-017॥</td></tr>
<tr><td>गते पितरि सर्वाणि संन्यस्याभरणानि सा। <br>जगृहे वल्कलान्येव वस्त्रं काषायमेव च   ॥03-279-018॥</td></tr>
<tr><td>परिचारैर्गुणैश्चैव प्रश्रयेण दमेन च। <br>सर्वकामक्रियाभिश्च सर्वेषां तुष्टिमावहत्   ॥03-279-019॥</td></tr>
<tr><td>श्वश्रूं शरीरसत्कारैः सर्वैराच्छादनादिभिः। <br>श्वशुरं देवकार्यैश्च वाचः संयमनेन च   ॥03-279-020॥</td></tr>
<tr><td>तथैव प्रियवादेन नैपुणेन शमेन च। <br>रहश्चैवोपचारेण भर्तारं पर्यतोषयत्   ॥03-279-021॥</td></tr>
<tr><td>एवं तत्राश्रमे तेषां तदा निवसतां सताम्। <br>कालस्तपस्यतां कश्चिदतिचक्राम भारत   ॥03-279-022॥</td></tr>
<tr><td>सावित्र्यास्तु शयानायास्तिष्ठन्त्याश्च दिवानिशम्। <br>नारदेन यदुक्तं तद्वाक्यं मनसि वर्तते   ॥03-279-023॥</td></tr>
</table>
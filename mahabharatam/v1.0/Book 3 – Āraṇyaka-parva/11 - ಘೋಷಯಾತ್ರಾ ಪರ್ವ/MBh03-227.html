<table border = "1"><tr><td>Verse</td></tr>
<tr><td> वैशंपायन उवाच। <br>कर्णस्य वचनं श्रुत्वा राजा दुर्योधनस्तदा। <br>हृष्टो भूत्वा पुनर्दीन इदं वचनमब्रवीत्   ॥03-227-001॥</td></tr>
<tr><td>ब्रवीषि यदिदं कर्ण सर्वं मे मनसि स्थितम्। <br>न त्वभ्यनुज्ञां लप्स्यामि गमने यत्र पाण्डवाः   ॥03-227-002॥</td></tr>
<tr><td>परिदेवति तान्वीरान्धृतराष्ट्रो महीपतिः। <br>मन्यतेऽभ्यधिकांश्चापि तपोयोगेन पाण्डवान्   ॥03-227-003॥</td></tr>
<tr><td>अथ वाप्यनुबुध्येत नृपोऽस्माकं चिकीर्षितम्। <br>एवमप्यायतिं रक्षन्नाभ्यनुज्ञातुमर्हति   ॥03-227-004॥</td></tr>
<tr><td>न हि द्वैतवने किंचिद्विद्यतेऽन्यत्प्रयोजनम्। <br>उत्सादनमृते तेषां वनस्थानां मम द्विषाम्   ॥03-227-005॥</td></tr>
<tr><td>जानासि हि यथा क्षत्ता द्यूतकाल उपस्थिते। <br>अब्रवीद्यच्च मां त्वां च सौबलं च वचस्तदा   ॥03-227-006॥</td></tr>
<tr><td>तानि पूर्वाणि वाक्यानि यच्चान्यत्परिदेवितम्। <br>विचिन्त्य नाधिगच्छामि गमनायेतराय वा   ॥03-227-007॥</td></tr>
<tr><td>ममापि हि महान्हर्षो यदहं भीमफल्गुनौ। <br>क्लिष्टावरण्ये पश्येयं कृष्णया सहिताविति   ॥03-227-008॥</td></tr>
<tr><td>न तथा प्राप्नुयां प्रीतिमवाप्य वसुधामपि। <br>दृष्ट्वा यथा पाण्डुसुतान्वल्कलाजिनवाससः   ॥03-227-009॥</td></tr>
<tr><td>किं नु स्यादधिकं तस्माद्यदहं द्रुपदात्मजाम्। <br>द्रौपदीं कर्ण पश्येयं काषायवसनां वने   ॥03-227-010॥</td></tr>
<tr><td>यदि मां धर्मराजश्च भीमसेनश्च पाण्डवः। <br>युक्तं परमया लक्ष्म्या पश्येतां जीवितं भवेत्   ॥03-227-011॥</td></tr>
<tr><td>उपायं न तु पश्यामि येन गच्छेम तद्वनम्। <br>यथा चाभ्यनुजानीयाद्गच्छन्तं मां महीपतिः   ॥03-227-012॥</td></tr>
<tr><td>स सौबलेन सहितस्तथा दुःशासनेन च। <br>उपायं पश्य निपुणं येन गच्छेम तद्वनम्   ॥03-227-013॥</td></tr>
<tr><td>अहमप्यद्य निश्चित्य गमनायेतराय वा। <br>काल्यमेव गमिष्यामि समीपं पार्थिवस्य ह   ॥03-227-014॥</td></tr>
<tr><td>मयि तत्रोपविष्टे तु भीष्मे च कुरुसत्तमे। <br>उपायो यो भवेद्दृष्टस्तं ब्रूयाः सहसौबलः   ॥03-227-015॥</td></tr>
<tr><td>ततो भीष्मस्य राज्ञश्च निशम्य गमनं प्रति। <br>व्यवसायं करिष्येऽहमनुनीय पितामहम्   ॥03-227-016॥</td></tr>
<tr><td>तथेत्युक्त्वा तु ते सर्वे जग्मुरावसथान्प्रति। <br>व्युषितायां रजन्यां तु कर्णो राजानमभ्ययात्   ॥03-227-017॥</td></tr>
<tr><td>ततो दुर्योधनं कर्णः प्रहसन्निदमब्रवीत्। <br>उपायः परिदृष्टोऽयं तं निबोध जनेश्वर   ॥03-227-018॥</td></tr>
<tr><td>घोषा द्वैतवने सर्वे त्वत्प्रतीक्षा नराधिप। <br>घोषयात्रापदेशेन गमिष्यामो न संशयः   ॥03-227-019॥</td></tr>
<tr><td>उचितं हि सदा गन्तुं घोषयात्रां विशां पते। <br>एवं च त्वां पिता राजन्समनुज्ञातुमर्हति   ॥03-227-020॥</td></tr>
<tr><td>तथा कथयमानौ तौ घोषयात्राविनिश्चयम्। <br>गान्धारराजः शकुनिः प्रत्युवाच हसन्निव   ॥03-227-021॥</td></tr>
<tr><td>उपायोऽयं मया दृष्टो गमनाय निरामयः। <br>अनुज्ञास्यति नो राजा चोदयिष्यति चाप्युत   ॥03-227-022॥</td></tr>
<tr><td>घोषा द्वैतवने सर्वे त्वत्प्रतीक्षा नराधिप। <br>घोषयात्रापदेशेन गमिष्यामो न संशयः   ॥03-227-023॥</td></tr>
<tr><td>ततः प्रहसिताः सर्वे तेऽन्योन्यस्य तलान्ददुः। <br>तदेव च विनिश्चित्य ददृशुः कुरुसत्तमम्   ॥03-227-024॥</td></tr>
</table>
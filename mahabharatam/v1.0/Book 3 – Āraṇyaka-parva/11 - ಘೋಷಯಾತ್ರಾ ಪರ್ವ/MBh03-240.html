<table border = "1"><tr><td>Verse</td></tr>
<tr><td> दानवा ऊचुः। <br>भोः सुयोधन राजेन्द्र भरतानां कुलोद्वह। <br>शूरैः परिवृतो नित्यं तथैव च महात्मभिः   ॥03-240-001॥</td></tr>
<tr><td>अकार्षीः साहसमिदं कस्मात्प्रायोपवेशनम्। <br>आत्मत्यागी ह्यवाग्याति वाच्यतां चायशस्करीम्   ॥03-240-002॥</td></tr>
<tr><td>न हि कार्यविरुद्धेषु बह्वपायेषु कर्मसु। <br>मूलघातिषु सज्जन्ते बुद्धिमन्तो भवद्विधाः   ॥03-240-003॥</td></tr>
<tr><td>नियच्छैतां मतिं राजन्धर्मार्थसुखनाशिनीम्। <br>यशःप्रतापधैर्यघ्नीं शत्रूणां हर्षवर्धनीम्   ॥03-240-004॥</td></tr>
<tr><td>श्रूयतां च प्रभो तत्त्वं दिव्यतां चात्मनो नृप। <br>निर्माणं च शरीरस्य ततो धैर्यमवाप्नुहि   ॥03-240-005॥</td></tr>
<tr><td>पुरा त्वं तपसास्माभिर्लब्धो देवान्महेश्वरात्। <br>पूर्वकायश्च सर्वस्ते निर्मितो वज्रसंचयैः   ॥03-240-006॥</td></tr>
<tr><td>अस्त्रैरभेद्यः शस्त्रैश्चाप्यधःकायश्च तेऽनघ। <br>कृतः पुष्पमयो देव्या रूपतः स्त्रीमनोहरः   ॥03-240-007॥</td></tr>
<tr><td>एवमीश्वरसंयुक्तस्तव देहो नृपोत्तम। <br>देव्या च राजशार्दूल दिव्यस्त्वं हि न मानुषः   ॥03-240-008॥</td></tr>
<tr><td>क्षत्रियाश्च महावीर्या भगदत्तपुरोगमाः। <br>दिव्यास्त्रविदुषः शूराः क्षपयिष्यन्ति ते रिपून्   ॥03-240-009॥</td></tr>
<tr><td>तदलं ते विषादेन भयं तव न विद्यते। <br>साह्यार्थं च हि ते वीराः संभूता भुवि दानवाः   ॥03-240-010॥</td></tr>
<tr><td>भीष्मद्रोणकृपादींश्च प्रवेक्ष्यन्त्यपरेऽसुराः। <br>यैराविष्टा घृणां त्यक्त्वा योत्स्यन्ते तव वैरिभिः   ॥03-240-011॥</td></tr>
<tr><td>नैव पुत्रान्न च भ्रातॄन्न पितॄन्न च बान्धवान्। <br>नैव शिष्यान्न च ज्ञातीन्न बालान्स्थविरान्न च   ॥03-240-012॥</td></tr>
<tr><td>युधि संप्रहरिष्यन्तो मोक्ष्यन्ति कुरुसत्तम। <br>निःस्नेहा दानवाविष्टाः समाक्रान्तेऽन्तरात्मनि   ॥03-240-013॥</td></tr>
<tr><td>प्रहरिष्यन्ति बन्धुभ्यः स्नेहमुत्सृज्य दूरतः। <br>हृष्टाः पुरुषशार्दूलाः कलुषीकृतमानसाः। <br>अविज्ञानविमूढाश्च दैवाच्च विधिनिर्मितात्   ॥03-240-014॥</td></tr>
<tr><td>व्याभाषमाणाश्चान्योन्यं न मे जीवन्विमोक्ष्यसे। <br>सर्वशस्त्रास्त्रमोक्षेण पौरुषे समवस्थिताः। <br>श्लाघमानाः कुरुश्रेष्ठ करिष्यन्ति जनक्षयम्   ॥03-240-015॥</td></tr>
<tr><td>तेऽपि शक्त्या महात्मानः प्रतियोत्स्यन्ति पाण्डवाः। <br>वधं चैषां करिष्यन्ति दैवयुक्ता महाबलाः   ॥03-240-016॥</td></tr>
<tr><td>दैत्यरक्षोगणाश्चापि संभूताः क्षत्रयोनिषु। <br>योत्स्यन्ति युधि विक्रम्य शत्रुभिस्तव पार्थिव। <br>गदाभिर्मुसलैः खड्गैः शस्त्रैरुच्चावचैस्तथा   ॥03-240-017॥</td></tr>
<tr><td>यच्च तेऽन्तर्गतं वीर भयमर्जुनसंभवम्। <br>तत्रापि विहितोऽस्माभिर्वधोपायोऽर्जुनस्य वै   ॥03-240-018॥</td></tr>
<tr><td>हतस्य नरकस्यात्मा कर्णमूर्तिमुपाश्रितः। <br>तद्वैरं संस्मरन्वीर योत्स्यते केशवार्जुनौ   ॥03-240-019॥</td></tr>
<tr><td>स ते विक्रमशौण्डीरो रणे पार्थं विजेष्यति। <br>कर्णः प्रहरतां श्रेष्ठः सर्वांश्चारीन्महारथः   ॥03-240-020॥</td></tr>
<tr><td>ज्ञात्वैतच्छद्मना वज्री रक्षार्थं सव्यसाचिनः। <br>कुण्डले कवचं चैव कर्णस्यापहरिष्यति   ॥03-240-021॥</td></tr>
<tr><td>तस्मादस्माभिरप्यत्र दैत्याः शतसहस्रशः। <br>नियुक्ता राक्षसाश्चैव ये ते संशप्तका इति। <br>प्रख्यातास्तेऽर्जुनं वीरं निहनिष्यन्ति मा शुचः   ॥03-240-022॥</td></tr>
<tr><td>असपत्ना त्वया हीयं भोक्तव्या वसुधा नृप। <br>मा विषादं नयस्वास्मान्नैतत्त्वय्युपपद्यते। <br>विनष्टे त्वयि चास्माकं पक्षो हीयेत कौरव   ॥03-240-023॥</td></tr>
<tr><td>गच्छ वीर न ते बुद्धिरन्या कार्या कथंचन। <br>त्वमस्माकं गतिर्नित्यं देवतानां च पाण्डवाः   ॥03-240-024॥</td></tr>
<tr><td> वैशंपायन उवाच। <br>एवमुक्त्वा परिष्वज्य दैत्यास्तं राजकुञ्जरम्। <br>समाश्वास्य च दुर्धर्षं पुत्रवद्दानवर्षभाः   ॥03-240-025॥</td></tr>
<tr><td>स्थिरां कृत्वा बुद्धिमस्य प्रियाण्युक्त्वा च भारत। <br>गम्यतामित्यनुज्ञाय जयमाप्नुहि चेत्यथ   ॥03-240-026॥</td></tr>
<tr><td>तैर्विसृष्टं महाबाहुं कृत्या सैवानयत्पुनः। <br>तमेव देशं यत्रासौ तदा प्रायमुपाविशत्   ॥03-240-027॥</td></tr>
<tr><td>प्रतिनिक्षिप्य तं वीरं कृत्या समभिपूज्य च। <br>अनुज्ञाता च राज्ञा सा तत्रैवान्तरधीयत   ॥03-240-028॥</td></tr>
<tr><td>गतायामथ तस्यां तु राजा दुर्योधनस्तदा। <br>स्वप्नभूतमिदं सर्वमचिन्तयत भारत। <br>विजेष्यामि रणे पाण्डूनिति तस्याभवन्मतिः   ॥03-240-029॥</td></tr>
<tr><td>कर्णं संशप्तकांश्चैव पार्थस्यामित्रघातिनः। <br>अमन्यत वधे युक्तान्समर्थांश्च सुयोधनः   ॥03-240-030॥</td></tr>
<tr><td>एवमाशा दृढा तस्य धार्तराष्ट्रस्य दुर्मतेः। <br>विनिर्जये पाण्डवानामभवद्भरतर्षभ   ॥03-240-031॥</td></tr>
<tr><td>कर्णोऽप्याविष्टचित्तात्मा नरकस्यान्तरात्मना। <br>अर्जुनस्य वधे क्रूरामकरोत्स मतिं तदा   ॥03-240-032॥</td></tr>
<tr><td>संशप्तकाश्च ते वीरा राक्षसाविष्टचेतसः। <br>रजस्तमोभ्यामाक्रान्ताः फल्गुनस्य वधैषिणः   ॥03-240-033॥</td></tr>
<tr><td>भीष्मद्रोणकृपाद्याश्च दानवाक्रान्तचेतसः। <br>न तथा पाण्डुपुत्राणां स्नेहवन्तो विशां पते। <br>न चाचचक्षे कस्मैचिदेतद्राजा सुयोधनः   ॥03-240-034॥</td></tr>
<tr><td>दुर्योधनं निशान्ते च कर्णो वैकर्तनोऽब्रवीत्। <br>स्मयन्निवाञ्जलिं कृत्वा पार्थिवं हेतुमद्वचः   ॥03-240-035॥</td></tr>
<tr><td>न मृतो जयते शत्रूञ्जीवन्भद्राणि पश्यति। <br>मृतस्य भद्राणि कुतः कौरवेय कुतो जयः। <br>न कालोऽद्य विषादस्य भयस्य मरणस्य वा   ॥03-240-036॥</td></tr>
<tr><td>परिष्वज्याब्रवीच्चैनं भुजाभ्यां स महाभुजः। <br>उत्तिष्ठ राजन्किं शेषे कस्माच्छोचसि शत्रुहन्। <br>शत्रून्प्रताप्य वीर्येण स कथं मर्तुमिच्छसि   ॥03-240-037॥</td></tr>
<tr><td>अथ वा ते भयं जातं दृष्ट्वार्जुनपराक्रमम्। <br>सत्यं ते प्रतिजानामि वधिष्यामि रणेऽर्जुनम्   ॥03-240-038॥</td></tr>
<tr><td>गते त्रयोदशे वर्षे सत्येनायुधमालभे। <br>आनयिष्याम्यहं पार्थान्वशं तव जनाधिप   ॥03-240-039॥</td></tr>
<tr><td>एवमुक्तस्तु कर्णेन दैत्यानां वचनात्तथा। <br>प्रणिपातेन चान्येषामुदतिष्ठत्सुयोधनः। <br>दैत्यानां तद्वचः श्रुत्वा हृदि कृत्वा स्थिरां मतिम्   ॥03-240-040॥</td></tr>
<tr><td>ततो मनुजशार्दूलो योजयामास वाहिनीम्। <br>रथनागाश्वकलिलां पदातिजनसंकुलाम्   ॥03-240-041॥</td></tr>
<tr><td>गङ्गौघप्रतिमा राजन्प्रयाता सा महाचमूः। <br>श्वेतच्छत्रैः पताकाभिश्चामरैश्च सुपाण्डुरैः   ॥03-240-042॥</td></tr>
<tr><td>रथैर्नागैः पदातैश्च शुशुभेऽतीव संकुला। <br>व्यपेताभ्रघने काले द्यौरिवाव्यक्तशारदी   ॥03-240-043॥</td></tr>
<tr><td>जयाशीर्भिर्द्विजेन्द्रैस्तु स्तूयमानोऽधिराजवत्। <br>गृह्णन्नञ्जलिमालाश्च धार्तराष्ट्रो जनाधिपः   ॥03-240-044॥</td></tr>
<tr><td>सुयोधनो ययावग्रे श्रिया परमया ज्वलन्। <br>कर्णेन सार्धं राजेन्द्र सौबलेन च देविना   ॥03-240-045॥</td></tr>
<tr><td>दुःशासनादयश्चास्य भ्रातरः सर्व एव ते। <br>भूरिश्रवाः सोमदत्तो महाराजश्च बाह्लिकः   ॥03-240-046॥</td></tr>
<tr><td>रथैर्नानाविधाकारैर्हयैर्गजवरैस्तथा। <br>प्रयान्तं नृपसिंहं तमनुजग्मुः कुरूद्वहाः। <br>कालेनाल्पेन राजंस्ते विविशुः स्वपुरं तदा   ॥03-240-047॥</td></tr>
</table>
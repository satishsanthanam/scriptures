<table border = "1"><tr><td>Verse</td></tr>
<tr><td> वैशंपायन उवाच। <br>ततस्ते सहिताः सर्वे दुर्योधनमुपागमन्। <br>अब्रुवंश्च महाराज यदूचुः कौरवं प्रति   ॥03-230-001॥</td></tr>
<tr><td>गन्धर्वैर्वारिते सैन्ये धार्तराष्ट्रः प्रतापवान्। <br>अमर्षपूर्णः सैन्यानि प्रत्यभाषत भारत   ॥03-230-002॥</td></tr>
<tr><td>शासतैनानधर्मज्ञान्मम विप्रियकारिणः। <br>यदि प्रक्रीडितो देवैः सर्वैः सह शतक्रतुः   ॥03-230-003॥</td></tr>
<tr><td>दुर्योधनवचः श्रुत्वा धार्तराष्ट्रा महाबलाः। <br>सर्व एवाभिसंनद्धा योधाश्चापि सहस्रशः   ॥03-230-004॥</td></tr>
<tr><td>ततः प्रमथ्य गन्धर्वांस्तद्वनं विविशुर्बलात्। <br>सिंहनादेन महता पूरयन्तो दिशो दश   ॥03-230-005॥</td></tr>
<tr><td>ततोऽपरैरवार्यन्त गन्धर्वैः कुरुसैनिकाः। <br>ते वार्यमाणा गन्धर्वैः साम्नैव वसुधाधिप। <br>ताननादृत्य गन्धर्वांस्तद्वनं विविशुर्महत्   ॥03-230-006॥</td></tr>
<tr><td>यदा वाचा न तिष्ठन्ति धार्तराष्ट्राः सराजकाः। <br>ततस्ते खेचराः सर्वे चित्रसेने न्यवेदयन्   ॥03-230-007॥</td></tr>
<tr><td>गन्धर्वराजस्तान्सर्वानब्रवीत्कौरवान्प्रति। <br>अनार्याञ्शासतेत्येवं चित्रसेनोऽत्यमर्षणः   ॥03-230-008॥</td></tr>
<tr><td>अनुज्ञातास्तु गन्धर्वाश्चित्रसेनेन भारत। <br>प्रगृहीतायुधाः सर्वे धार्तराष्ट्रानभिद्रवन्   ॥03-230-009॥</td></tr>
<tr><td>तान्दृष्ट्वा पततः शीघ्रान्गन्धर्वानुद्यतायुधान्। <br>सर्वे ते प्राद्रवन्संख्ये धार्तराष्ट्रस्य पश्यतः   ॥03-230-010॥</td></tr>
<tr><td>तान्दृष्ट्वा द्रवतः सर्वान्धार्तराष्ट्रान्पराङ्मुखान्। <br>वैकर्तनस्तदा वीरो नासीत्तत्र पराङ्मुखः   ॥03-230-011॥</td></tr>
<tr><td>आपतन्तीं तु संप्रेक्ष्य गन्धर्वाणां महाचमूम्। <br>महता शरवर्षेण राधेयः प्रत्यवारयत्   ॥03-230-012॥</td></tr>
<tr><td>क्षुरप्रैर्विशिखैर्भल्लैर्वत्सदन्तैस्तथायसैः। <br>गन्धर्वाञ्शतशोऽभ्यघ्नँल्लघुत्वात्सूतनन्दनः   ॥03-230-013॥</td></tr>
<tr><td>पातयन्नुत्तमाङ्गानि गन्धर्वाणां महारथः। <br>क्षणेन व्यधमत्सर्वां चित्रसेनस्य वाहिनीम्   ॥03-230-014॥</td></tr>
<tr><td>ते वध्यमाना गन्धर्वाः सूतपुत्रेण धीमता। <br>भूय एवाभ्यवर्तन्त शतशोऽथ सहस्रशः   ॥03-230-015॥</td></tr>
<tr><td>गन्धर्वभूता पृथिवी क्षणेन समपद्यत। <br>आपतद्भिर्महावेगैश्चित्रसेनस्य सैनिकैः   ॥03-230-016॥</td></tr>
<tr><td>अथ दुर्योधनो राजा शकुनिश्चापि सौबलः। <br>दुःशासनो विकर्णश्च ये चान्ये धृतराष्ट्रजाः। <br>न्यहनंस्तत्तदा सैन्यं रथैर्गरुडनिस्वनैः   ॥03-230-017॥</td></tr>
<tr><td>भूयश्च योधयामासुः कृत्वा कर्णमथाग्रतः। <br>महता रथघोषेण हयचारेण चाप्युत। <br>वैकर्तनं परीप्सन्तो गन्धर्वान्समवारयन्   ॥03-230-018॥</td></tr>
<tr><td>ततः संन्यपतन्सर्वे गन्धर्वाः कौरवैः सह। <br>तदा सुतुमुलं युद्धमभवल्लोमहर्षणम्   ॥03-230-019॥</td></tr>
<tr><td>ततस्ते मृदवोऽभूवन्गन्धर्वाः शरपीडिताः। <br>उच्चुक्रुशुश्च कौरव्या गन्धर्वान्प्रेक्ष्य पीडितान्   ॥03-230-020॥</td></tr>
<tr><td>गन्धर्वांस्त्रासितान्दृष्ट्वा चित्रसेनोऽत्यमर्षणः। <br>उत्पपातासनात्क्रुद्धो वधे तेषां समाहितः   ॥03-230-021॥</td></tr>
<tr><td>ततो मायास्त्रमास्थाय युयुधे चित्रमार्गवित्। <br>तयामुह्यन्त कौरव्याश्चित्रसेनस्य मायया   ॥03-230-022॥</td></tr>
<tr><td>एकैको हि तदा योधो धार्तराष्ट्रस्य भारत। <br>पर्यवर्तत गन्धर्वैर्दशभिर्दशभिः सह   ॥03-230-023॥</td></tr>
<tr><td>ततः संपीड्यमानास्ते बलेन महता तदा। <br>प्राद्रवन्त रणे भीता यत्र राजा युधिष्ठिरः   ॥03-230-024॥</td></tr>
<tr><td>भज्यमानेष्वनीकेषु धार्तराष्ट्रेषु सर्वशः। <br>कर्णो वैकर्तनो राजंस्तस्थौ गिरिरिवाचलः   ॥03-230-025॥</td></tr>
<tr><td>दुर्योधनश्च कर्णश्च शकुनिश्चापि सौबलः। <br>गन्धर्वान्योधयां चक्रुः समरे भृशविक्षताः   ॥03-230-026॥</td></tr>
<tr><td>सर्व एव तु गन्धर्वाः शतशोऽथ सहस्रशः। <br>जिघांसमानाः सहिताः कर्णमभ्यद्रवन्रणे   ॥03-230-027॥</td></tr>
<tr><td>असिभिः पट्टिशैः शूलैर्गदाभिश्च महाबलाः। <br>सूतपुत्रं जिघांसन्तः समन्तात्पर्यवारयन्   ॥03-230-028॥</td></tr>
<tr><td>अन्येऽस्य युगमच्छिन्दन्ध्वजमन्ये न्यपातयन्। <br>ईषामन्ये हयानन्ये सूतमन्ये न्यपातयन्   ॥03-230-029॥</td></tr>
<tr><td>अन्ये छत्रं वरूथं च बन्धुरं च तथापरे। <br>गन्धर्वा बहुसाहस्राः खण्डशोऽभ्यहनन्रथम्   ॥03-230-030॥</td></tr>
<tr><td>ततो रथादवप्लुत्य सूतपुत्रोऽसिचर्मभृत्। <br>विकर्णरथमास्थाय मोक्षायाश्वानचोदयत्   ॥03-230-031॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततोऽर्जुनश्चित्रसेनं प्रहसन्निदमब्रवीत्। <br>मध्ये गन्धर्वसैन्यानां महेष्वासो महाद्युतिः   ॥03-235-001॥</td></tr>
<tr><td>किं ते व्यवसितं वीर कौरवाणां विनिग्रहे। <br>किमर्थं च सदारोऽयं निगृहीतः सुयोधनः   ॥03-235-002॥</td></tr>
<tr><td> चित्रसेन उवाच। <br>विदितोऽयमभिप्रायस्तत्रस्थेन महात्मना। <br>दुर्योधनस्य पापस्य कर्णस्य च धनंजय   ॥03-235-003॥</td></tr>
<tr><td>वनस्थान्भवतो ज्ञात्वा क्लिश्यमानाननर्हवत्। <br>इमेऽवहसितुं प्राप्ता द्रौपदीं च यशस्विनीम्   ॥03-235-004॥</td></tr>
<tr><td>ज्ञात्वा चिकीर्षितं चैषां मामुवाच सुरेश्वरः। <br>गच्छ दुर्योधनं बद्ध्वा सामात्यं त्वमिहानय   ॥03-235-005॥</td></tr>
<tr><td>धनंजयश्च ते रक्ष्यः सह भ्रातृभिराहवे। <br>स हि प्रियः सखा तुभ्यं शिष्यश्च तव पाण्डवः   ॥03-235-006॥</td></tr>
<tr><td>वचनाद्देवराजस्य ततोऽस्मीहागतो द्रुतम्। <br>अयं दुरात्मा बद्धश्च गमिष्यामि सुरालयम्   ॥03-235-007॥</td></tr>
<tr><td> अर्जुन उवाच। <br>उत्सृज्यतां चित्रसेन भ्रातास्माकं सुयोधनः। <br>धर्मराजस्य संदेशान्मम चेदिच्छसि प्रियम्   ॥03-235-008॥</td></tr>
<tr><td> चित्रसेन उवाच। <br>पापोऽयं नित्यसंदुष्टो न विमोक्षणमर्हति। <br>प्रलब्धा धर्मराजस्य कृष्णायाश्च धनंजय   ॥03-235-009॥</td></tr>
<tr><td>नेदं चिकीर्षितं तस्य कुन्तीपुत्रो महाव्रतः। <br>जानाति धर्मराजो हि श्रुत्वा कुरु यथेच्छसि   ॥03-235-010॥</td></tr>
<tr><td> वैशंपायन उवाच। <br>ते सर्व एव राजानमभिजग्मुर्युधिष्ठिरम्। <br>अभिगम्य च तत्सर्वं शशंसुस्तस्य दुष्कृतम्   ॥03-235-011॥</td></tr>
<tr><td>अजातशत्रुस्तच्छ्रुत्वा गन्धर्वस्य वचस्तदा। <br>मोक्षयामास तान्सर्वान्गन्धर्वान्प्रशशंस च   ॥03-235-012॥</td></tr>
<tr><td>दिष्ट्या भवद्भिर्बलिभिः शक्तैः सर्वैर्न हिंसितः। <br>दुर्वृत्तो धार्तराष्ट्रोऽयं सामात्यज्ञातिबान्धवः   ॥03-235-013॥</td></tr>
<tr><td>उपकारो महांस्तात कृतोऽयं मम खेचराः। <br>कुलं न परिभूतं मे मोक्षेणास्य दुरात्मनः   ॥03-235-014॥</td></tr>
<tr><td>आज्ञापयध्वमिष्टानि प्रीयामो दर्शनेन वः। <br>प्राप्य सर्वानभिप्रायांस्ततो व्रजत माचिरम्   ॥03-235-015॥</td></tr>
<tr><td>अनुज्ञातास्तु गन्धर्वाः पाण्डुपुत्रेण धीमता। <br>सहाप्सरोभिः संहृष्टाश्चित्रसेनमुखा ययुः   ॥03-235-016॥</td></tr>
<tr><td>देवराडपि गन्धर्वान्मृतांस्तान्समजीवयत्। <br>दिव्येनामृतवर्षेण ये हताः कौरवैर्युधि   ॥03-235-017॥</td></tr>
<tr><td>ज्ञातींस्तानवमुच्याथ राजदारांश्च सर्वशः। <br>कृत्वा च दुष्करं कर्म प्रीतियुक्ताश्च पाण्डवाः   ॥03-235-018॥</td></tr>
<tr><td>सस्त्रीकुमारैः कुरुभिः पूज्यमाना महारथाः। <br>बभ्राजिरे महात्मानः कुरुमध्ये यथाग्नयः   ॥03-235-019॥</td></tr>
<tr><td>ततो दुर्योधनं मुच्य भ्रातृभिः सहितं तदा। <br>युधिष्ठिरः सप्रणयमिदं वचनमब्रवीत्   ॥03-235-020॥</td></tr>
<tr><td>मा स्म तात पुनः कार्षीरीदृशं साहसं क्वचित्। <br>न हि साहसकर्तारः सुखमेधन्ति भारत   ॥03-235-021॥</td></tr>
<tr><td>स्वस्तिमान्सहितः सर्वैर्भ्रातृभिः कुरुनन्दन। <br>गृहान्व्रज यथाकामं वैमनस्यं च मा कृथाः   ॥03-235-022॥</td></tr>
<tr><td>पाण्डवेनाभ्यनुज्ञातो राजा दुर्योधनस्तदा। <br>विदीर्यमाणो व्रीडेन जगाम नगरं प्रति   ॥03-235-023॥</td></tr>
<tr><td>तस्मिन्गते कौरवेये कुन्तीपुत्रो युधिष्ठिरः। <br>भ्रातृभिः सहितो वीरः पूज्यमानो द्विजातिभिः   ॥03-235-024॥</td></tr>
<tr><td>तपोधनैश्च तैः सर्वैर्वृतः शक्र इवामरैः। <br>वने द्वैतवने तस्मिन्विजहार मुदा युतः   ॥03-235-025॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>प्रविशन्तं महाराज सूतास्तुष्टुवुरच्युतम्। <br>जनाश्चापि महेष्वासं तुष्टुवू राजसत्तमम्   ॥03-243-001॥</td></tr>
<tr><td>लाजैश्चन्दनचूर्णैश्चाप्यवकीर्य जनास्तदा। <br>ऊचुर्दिष्ट्या नृपाविघ्नात्समाप्तोऽयं क्रतुस्तव   ॥03-243-002॥</td></tr>
<tr><td>अपरे त्वब्रुवंस्तत्र वातिकास्तं महीपतिम्। <br>युधिष्ठिरस्य यज्ञेन न समो ह्येष तु क्रतुः। <br>नैव तस्य क्रतोरेष कलामर्हति षोडशीम्   ॥03-243-003॥</td></tr>
<tr><td>एवं तत्राब्रुवन्केचिद्वातिकास्तं नरेश्वरम्। <br>सुहृदस्त्वब्रुवंस्तत्र अति सर्वानयं क्रतुः   ॥03-243-004॥</td></tr>
<tr><td>ययातिर्नहुषश्चापि मान्धाता भरतस्तथा। <br>क्रतुमेनं समाहृत्य पूताः सर्वे दिवं गताः   ॥03-243-005॥</td></tr>
<tr><td>एता वाचः शुभाः शृण्वन्सुहृदां भरतर्षभ। <br>प्रविवेश पुरं हृष्टः स्ववेश्म च नराधिपः   ॥03-243-006॥</td></tr>
<tr><td>अभिवाद्य ततः पादौ मातापित्रोर्विशां पते। <br>भीष्मद्रोणकृपाणां च विदुरस्य च धीमतः   ॥03-243-007॥</td></tr>
<tr><td>अभिवादितः कनीयोभिर्भ्रातृभिर्भ्रातृवत्सलः। <br>निषसादासने मुख्ये भ्रातृभिः परिवारितः   ॥03-243-008॥</td></tr>
<tr><td>तमुत्थाय महाराज सूतपुत्रोऽब्रवीद्वचः। <br>दिष्ट्या ते भरतश्रेष्ठ समाप्तोऽयं महाक्रतुः   ॥03-243-009॥</td></tr>
<tr><td>हतेषु युधि पार्थेषु राजसूये तथा त्वया। <br>आहृतेऽहं नरश्रेष्ठ त्वां सभाजयिता पुनः   ॥03-243-010॥</td></tr>
<tr><td>तमब्रवीन्महाराजो धार्तराष्ट्रो महायशाः। <br>सत्यमेतत्त्वया वीर पाण्डवेषु दुरात्मसु   ॥03-243-011॥</td></tr>
<tr><td>निहतेषु नरश्रेष्ठ प्राप्ते चापि महाक्रतौ। <br>राजसूये पुनर्वीर त्वं मां संवर्धयिष्यसि   ॥03-243-012॥</td></tr>
<tr><td>एवमुक्त्वा महाप्राज्ञः कर्णमाश्लिष्य भारत। <br>राजसूयं क्रतुश्रेष्ठं चिन्तयामास कौरवः   ॥03-243-013॥</td></tr>
<tr><td>सोऽब्रवीत्सुहृदश्चापि पार्श्वस्थान्नृपसत्तमः। <br>कदा तु तं क्रतुवरं राजसूयं महाधनम्। <br>निहत्य पाण्डवान्सर्वानाहरिष्यामि कौरवाः   ॥03-243-014॥</td></tr>
<tr><td>तमब्रवीत्तदा कर्णः शृणु मे राजकुञ्जर। <br>पादौ न धावये तावद्यावन्न निहतोऽर्जुनः   ॥03-243-015॥</td></tr>
<tr><td>अथोत्क्रुष्टं महेष्वासैर्धार्तराष्ट्रैर्महारथैः। <br>प्रतिज्ञाते फल्गुनस्य वधे कर्णेन संयुगे। <br>विजितांश्चाप्यमन्यन्त पाण्डवान्धृतराष्ट्रजाः   ॥03-243-016॥</td></tr>
<tr><td>दुर्योधनोऽपि राजेन्द्र विसृज्य नरपुंगवान्। <br>प्रविवेश गृहं श्रीमान्यथा चैत्ररथं प्रभुः। <br>तेऽपि सर्वे महेष्वासा जग्मुर्वेश्मानि भारत   ॥03-243-017॥</td></tr>
<tr><td>पाण्डवाश्च महेष्वासा दूतवाक्यप्रचोदिताः। <br>चिन्तयन्तस्तमेवार्थं नालभन्त सुखं क्वचित्   ॥03-243-018॥</td></tr>
<tr><td>भूयश्च चारै राजेन्द्र प्रवृत्तिरुपपादिता। <br>प्रतिज्ञा सूतपुत्रस्य विजयस्य वधं प्रति   ॥03-243-019॥</td></tr>
<tr><td>एतच्छ्रुत्वा धर्मसुतः समुद्विग्नो नराधिप। <br>अभेद्यकवचं मत्वा कर्णमद्भुतविक्रमम्। <br>अनुस्मरंश्च संक्लेशान्न शान्तिमुपयाति सः   ॥03-243-020॥</td></tr>
<tr><td>तस्य चिन्तापरीतस्य बुद्धिर्जज्ञे महात्मनः। <br>बहुव्यालमृगाकीर्णं त्यक्तुं द्वैतवनं वनम्   ॥03-243-021॥</td></tr>
<tr><td>धार्तराष्ट्रोऽपि नृपतिः प्रशशास वसुंधराम्। <br>भ्रातृभिः सहितो वीरैर्भीष्मद्रोणकृपैस्तथा   ॥03-243-022॥</td></tr>
<tr><td>संगम्य सूतपुत्रेण कर्णेनाहवशोभिना। <br>दुर्योधनः प्रिये नित्यं वर्तमानो महीपतिः। <br>पूजयामास विप्रेन्द्रान्क्रतुभिर्भूरिदक्षिणैः   ॥03-243-023॥</td></tr>
<tr><td>भ्रातॄणां च प्रियं राजन्स चकार परंतपः। <br>निश्चित्य मनसा वीरो दत्तभुक्तफलं धनम्   ॥03-243-024॥</td></tr>
</table>
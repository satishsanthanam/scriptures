<table border = "1"><tr><td>Verse</td></tr>
<tr><td> वैशंपायन उवाच। <br>गन्धर्वैस्तु महाराज भग्ने कर्णे महारथे। <br>संप्राद्रवच्चमूः सर्वा धार्तराष्ट्रस्य पश्यतः   ॥03-231-001॥</td></tr>
<tr><td>तान्दृष्ट्वा द्रवतः सर्वान्धार्तराष्ट्रान्पराङ्मुखान्। <br>दुर्योधनो महाराज नासीत्तत्र पराङ्मुखः   ॥03-231-002॥</td></tr>
<tr><td>तामापतन्तीं संप्रेक्ष्य गन्धर्वाणां महाचमूम्। <br>महता शरवर्षेण सोऽभ्यवर्षदरिंदमः   ॥03-231-003॥</td></tr>
<tr><td>अचिन्त्य शरवर्षं तु गन्धर्वास्तस्य तं रथम्। <br>दुर्योधनं जिघांसन्तः समन्तात्पर्यवारयन्   ॥03-231-004॥</td></tr>
<tr><td>युगमीषां वरूथं च तथैव ध्वजसारथी। <br>अश्वांस्त्रिवेणुं तल्पं च तिलशोऽभ्यहनन्रथम्   ॥03-231-005॥</td></tr>
<tr><td>दुर्योधनं चित्रसेनो विरथं पतितं भुवि। <br>अभिद्रुत्य महाबाहुर्जीवग्राहमथाग्रहीत्   ॥03-231-006॥</td></tr>
<tr><td>तस्मिन्गृहीते राजेन्द्र स्थितं दुःशासनं रथे। <br>पर्यगृह्णन्त गन्धर्वाः परिवार्य समन्ततः   ॥03-231-007॥</td></tr>
<tr><td>विविंशतिं चित्रसेनमादायान्ये प्रदुद्रुवुः। <br>विन्दानुविन्दावपरे राजदारांश्च सर्वशः   ॥03-231-008॥</td></tr>
<tr><td>सैन्यास्तु धार्तराष्ट्रस्य गन्धर्वैः समभिद्रुताः। <br>पूर्वं प्रभग्नैः सहिताः पाण्डवानभ्ययुस्तदा   ॥03-231-009॥</td></tr>
<tr><td>शकटापणवेश्याश्च यानयुग्यं च सर्वशः। <br>शरणं पाण्डवाञ्जग्मुर्ह्रियमाणे महीपतौ   ॥03-231-010॥</td></tr>
<tr><td>प्रियदर्शनो महाबाहुर्धार्तराष्ट्रो महाबलः। <br>गन्धर्वैर्ह्रियते राजा पार्थास्तमनुधावत   ॥03-231-011॥</td></tr>
<tr><td>दुःशासनो दुर्विषहो दुर्मुखो दुर्जयस्तथा। <br>बद्ध्वा ह्रियन्ते गन्धर्वै राजदाराश्च सर्वशः   ॥03-231-012॥</td></tr>
<tr><td>इति दुर्योधनामात्याः क्रोशन्तो राजगृद्धिनः। <br>आर्ता दीनस्वराः सर्वे युधिष्ठिरमुपागमन्   ॥03-231-013॥</td></tr>
<tr><td>तांस्तथा व्यथितान्दीनान्भिक्षमाणान्युधिष्ठिरम्। <br>वृद्धान्दुर्योधनामात्यान्भीमसेनोऽभ्यभाषत   ॥03-231-014॥</td></tr>
<tr><td>अन्यथा वर्तमानानामर्थो जातोऽयमन्यथा। <br>अस्माभिर्यदनुष्ठेयं गन्धर्वैस्तदनुष्ठितम्   ॥03-231-015॥</td></tr>
<tr><td>दुर्मन्त्रितमिदं तात राज्ञो दुर्द्यूतदेविनः। <br>द्वेष्टारमन्ये क्लीबस्य पातयन्तीति नः श्रुतम्   ॥03-231-016॥</td></tr>
<tr><td>तदिदं कृतं नः प्रत्यक्षं गन्धर्वैरतिमानुषम्। <br>दिष्ट्या लोके पुमानस्ति कश्चिदस्मत्प्रिये स्थितः। <br>येनास्माकं हृतो भार आसीनानां सुखावहः   ॥03-231-017॥</td></tr>
<tr><td>शीतवातातपसहांस्तपसा चैव कर्शितान्। <br>समस्थो विषमस्थान्हि द्रष्टुमिच्छति दुर्मतिः   ॥03-231-018॥</td></tr>
<tr><td>अधर्मचारिणस्तस्य कौरव्यस्य दुरात्मनः। <br>ये शीलमनुवर्तन्ते ते पश्यन्ति पराभवम्   ॥03-231-019॥</td></tr>
<tr><td>अधर्मो हि कृतस्तेन येनैतदुपशिक्षितम्। <br>अनृशंसास्तु कौन्तेयास्तस्याध्यक्षान्ब्रवीमि वः   ॥03-231-020॥</td></tr>
<tr><td>एवं ब्रुवाणं कौन्तेयं भीमसेनममर्षणम्। <br>न कालः परुषस्यायमिति राजाभ्यभाषत   ॥03-231-021॥</td></tr>
</table>
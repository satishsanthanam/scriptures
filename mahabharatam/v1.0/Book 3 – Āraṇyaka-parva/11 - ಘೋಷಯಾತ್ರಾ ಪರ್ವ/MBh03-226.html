<table border = "1"><tr><td>Verse</td></tr>
<tr><td> वैशंपायन उवाच। <br>धृतराष्ट्रस्य तद्वाक्यं निशम्य सहसौबलः। <br>दुर्योधनमिदं काले कर्णो वचनमब्रवीत्   ॥03-226-001॥</td></tr>
<tr><td>प्रव्राज्य पाण्डवान्वीरान्स्वेन वीर्येण भारत। <br>भुङ्क्ष्वेमां पृथिवीमेको दिवं शम्बरहा यथा   ॥03-226-002॥</td></tr>
<tr><td>प्राच्याश्च दाक्षिणात्याश्च प्रतीच्योदीच्यवासिनः। <br>कृताः करप्रदाः सर्वे राजानस्ते नराधिप   ॥03-226-003॥</td></tr>
<tr><td>या हि सा दीप्यमानेव पाण्डवान्भजते पुरा। <br>साद्य लक्ष्मीस्त्वया राजन्नवाप्ता भ्रातृभिः सह   ॥03-226-004॥</td></tr>
<tr><td>इन्द्रप्रस्थगते यां तां दीप्यमानां युधिष्ठिरे। <br>अपश्याम श्रियं राजन्नचिरं शोककर्शिताः   ॥03-226-005॥</td></tr>
<tr><td>सा तु बुद्धिबलेनेयं राज्ञस्तस्माद्युधिष्ठिरात्। <br>त्वयाक्षिप्ता महाबाहो दीप्यमानेव दृश्यते   ॥03-226-006॥</td></tr>
<tr><td>तथैव तव राजेन्द्र राजानः परवीरहन्। <br>शासनेऽधिष्ठिताः सर्वे किं कुर्म इति वादिनः   ॥03-226-007॥</td></tr>
<tr><td>तवाद्य पृथिवी राजन्निखिला सागराम्बरा। <br>सपर्वतवना देवी सग्रामनगराकरा। <br>नानावनोद्देशवती पत्तनैरुपशोभिता   ॥03-226-008॥</td></tr>
<tr><td>वन्द्यमानो द्विजै राजन्पूज्यमानश्च राजभिः। <br>पौरुषाद्दिवि देवेषु भ्राजसे रश्मिवानिव   ॥03-226-009॥</td></tr>
<tr><td>रुद्रैरिव यमो राजा मरुद्भिरिव वासवः। <br>कुरुभिस्त्वं वृतो राजन्भासि नक्षत्रराडिव   ॥03-226-010॥</td></tr>
<tr><td>ये स्म ते नाद्रियन्तेऽऽज्ञा नोद्विजन्ते कदा च न। <br>पश्यामस्ताञ्श्रिया हीनान्पाण्डवान्वनवासिनः   ॥03-226-011॥</td></tr>
<tr><td>श्रूयन्ते हि महाराज सरो द्वैतवनं प्रति। <br>वसन्तः पाण्डवाः सार्धं ब्राह्मणैर्वनवासिभिः   ॥03-226-012॥</td></tr>
<tr><td>स प्रयाहि महाराज श्रिया परमया युतः। <br>प्रतपन्पाण्डुपुत्रांस्त्वं रश्मिवानिव तेजसा   ॥03-226-013॥</td></tr>
<tr><td>स्थितो राज्ये च्युतान्राज्याच्छ्रिया हीनाञ्श्रिया वृतः। <br>असमृद्धान्समृद्धार्थः पश्य पाण्डुसुतान्नृप   ॥03-226-014॥</td></tr>
<tr><td>महाभिजनसंपन्नं भद्रे महति संस्थितम्। <br>पाण्डवास्त्वाभिवीक्षन्तां ययातिमिव नाहुषम्   ॥03-226-015॥</td></tr>
<tr><td>यां श्रियं सुहृदश्चैव दुर्हृदश्च विशां पते। <br>पश्यन्ति पुरुषे दीप्तां सा समर्था भवत्युत   ॥03-226-016॥</td></tr>
<tr><td>समस्थो विषमस्थान्हि दुर्हृदो योऽभिवीक्षते। <br>जगतीस्थानिवाद्रिस्थः किं ततः परमं सुखम्   ॥03-226-017॥</td></tr>
<tr><td>न पुत्रधनलाभेन न राज्येनापि विन्दति। <br>प्रीतिं नृपतिशार्दूल याममित्राघदर्शनात्   ॥03-226-018॥</td></tr>
<tr><td>किं नु तस्य सुखं न स्यादाश्रमे यो धनंजयम्। <br>अभिवीक्षेत सिद्धार्थो वल्कलाजिनवाससम्   ॥03-226-019॥</td></tr>
<tr><td>सुवाससो हि ते भार्या वल्कलाजिनवाससम्। <br>पश्यन्त्वसुखितां कृष्णां सा च निर्विद्यतां पुनः। <br>विनिन्दतां तथात्मानं जीवितं च धनच्युता   ॥03-226-020॥</td></tr>
<tr><td>न तथा हि सभामध्ये तस्या भवितुमर्हति। <br>वैमनस्यं यथा दृष्ट्वा तव भार्याः स्वलंकृताः   ॥03-226-021॥</td></tr>
<tr><td>एवमुक्त्वा तु राजानं कर्णः शकुनिना सह। <br>तूष्णीं बभूवतुरुभौ वाक्यान्ते जनमेजय   ॥03-226-022॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>अथ दुर्योधनो राजा तत्र तत्र वने वसन्। <br>जगाम घोषानभितस्तत्र चक्रे निवेशनम्   ॥03-229-001॥</td></tr>
<tr><td>रमणीये समाज्ञाते सोदके समहीरुहे। <br>देशे सर्वगुणोपेते चक्रुरावसथं नराः   ॥03-229-002॥</td></tr>
<tr><td>तथैव तत्समीपस्थान्पृथगावसथान्बहून्। <br>कर्णस्य शकुनेश्चैव भ्रातॄणां चैव सर्वशः   ॥03-229-003॥</td></tr>
<tr><td>ददर्श स तदा गावः शतशोऽथ सहस्रशः। <br>अङ्कैर्लक्षैश्च ताः सर्वा लक्षयामास पार्थिवः   ॥03-229-004॥</td></tr>
<tr><td>अङ्कयामास वत्सांश्च जज्ञे चोपसृतास्त्वपि। <br>बालवत्साश्च या गावः कालयामास ता अपि   ॥03-229-005॥</td></tr>
<tr><td>अथ स स्मारणं कृत्वा लक्षयित्वा त्रिहायनान्। <br>वृतो गोपालकैः प्रीतो व्यहरत्कुरुनन्दनः   ॥03-229-006॥</td></tr>
<tr><td>स च पौरजनः सर्वः सैनिकाश्च सहस्रशः। <br>यथोपजोषं चिक्रीडुर्वने तस्मिन्यथामराः   ॥03-229-007॥</td></tr>
<tr><td>ततो गोपाः प्रगातारः कुशला नृत्तवादिते। <br>धार्तराष्ट्रमुपातिष्ठन्कन्याश्चैव स्वलंकृताः   ॥03-229-008॥</td></tr>
<tr><td>स स्त्रीगणवृतो राजा प्रहृष्टः प्रददौ वसु। <br>तेभ्यो यथार्हमन्नानि पानानि विविधानि च   ॥03-229-009॥</td></tr>
<tr><td>ततस्ते सहिताः सर्वे तरक्षून्महिषान्मृगान्। <br>गवयर्क्षवराहांश्च समन्तात्पर्यकालयन्   ॥03-229-010॥</td></tr>
<tr><td>स ताञ्शरैर्विनिर्भिन्दन्गजान्बध्नन्महावने। <br>रमणीयेषु देशेषु ग्राहयामास वै मृगान्   ॥03-229-011॥</td></tr>
<tr><td>गोरसानुपयुञ्जान उपभोगांश्च भारत। <br>पश्यन्सुरमणीयानि पुष्पितानि वनानि च   ॥03-229-012॥</td></tr>
<tr><td>मत्तभ्रमरजुष्टानि बर्हिणाभिरुतानि च। <br>अगच्छदानुपूर्व्येण पुण्यं द्वैतवनं सरः। <br>ऋद्ध्या परमया युक्तो महेन्द्र इव वज्रभृत्   ॥03-229-013॥</td></tr>
<tr><td>यदृच्छया च तदहो धर्मपुत्रो युधिष्ठिरः। <br>ईजे राजर्षियज्ञेन सद्यस्केन विशां पते। <br>दिव्येन विधिना राजा वन्येन कुरुसत्तमः   ॥03-229-014॥</td></tr>
<tr><td>कृत्वा निवेशमभितः सरसस्तस्य कौरवः। <br>द्रौपद्या सहितो धीमान्धर्मपत्न्या नराधिपः   ॥03-229-015॥</td></tr>
<tr><td>ततो दुर्योधनः प्रेष्यानादिदेश सहानुजः। <br>आक्रीडावसथाः क्षिप्रं क्रियन्तामिति भारत   ॥03-229-016॥</td></tr>
<tr><td>ते तथेत्येव कौरव्यमुक्त्वा वचनकारिणः। <br>चिकीर्षन्तस्तदाक्रीडाञ्जग्मुर्द्वैतवनं सरः   ॥03-229-017॥</td></tr>
<tr><td>सेनाग्रं धार्तराष्ट्रस्य प्राप्तं द्वैतवनं सरः। <br>प्रविशन्तं वनद्वारि गन्धर्वाः समवारयन्   ॥03-229-018॥</td></tr>
<tr><td>तत्र गन्धर्वराजो वै पूर्वमेव विशां पते। <br>कुबेरभवनाद्राजन्नाजगाम गणावृतः   ॥03-229-019॥</td></tr>
<tr><td>गणैरप्सरसां चैव त्रिदशानां तथात्मजैः। <br>विहारशीलः क्रीडार्थं तेन तत्संवृतं सरः   ॥03-229-020॥</td></tr>
<tr><td>तेन तत्संवृतं दृष्ट्वा ते राजपरिचारकाः। <br>प्रतिजग्मुस्ततो राजन्यत्र दुर्योधनो नृपः   ॥03-229-021॥</td></tr>
<tr><td>स तु तेषां वचः श्रुत्वा सैनिकान्युद्धदुर्मदान्। <br>प्रेषयामास कौरव्य उत्सारयत तानिति   ॥03-229-022॥</td></tr>
<tr><td>तस्य तद्वचनं श्रुत्वा राज्ञः सेनाग्रयायिनः। <br>सरो द्वैतवनं गत्वा गन्धर्वानिदमब्रुवन्   ॥03-229-023॥</td></tr>
<tr><td>राजा दुर्योधनो नाम धृतराष्ट्रसुतो बली। <br>विजिहीर्षुरिहायाति तदर्थमपसर्पत   ॥03-229-024॥</td></tr>
<tr><td>एवमुक्तास्तु गन्धर्वाः प्रहसन्तो विशां पते। <br>प्रत्यब्रुवंस्तान्पुरुषानिदं सुपरुषं वचः   ॥03-229-025॥</td></tr>
<tr><td>न चेतयति वो राजा मन्दबुद्धिः सुयोधनः। <br>योऽस्मानाज्ञापयत्येवं वश्यानिव दिवौकसः   ॥03-229-026॥</td></tr>
<tr><td>यूयं मुमूर्षवश्चापि मन्दप्रज्ञा न संशयः। <br>ये तस्य वचनादेवमस्मान्ब्रूत विचेतसः   ॥03-229-027॥</td></tr>
<tr><td>गच्छत त्वरिताः सर्वे यत्र राजा स कौरवः। <br>द्वेष्यं माद्यैव गच्छध्वं धर्मराजनिवेशनम्   ॥03-229-028॥</td></tr>
<tr><td>एवमुक्तास्तु गन्धर्वै राज्ञः सेनाग्रयायिनः। <br>संप्राद्रवन्यतो राजा धृतराष्ट्रसुतोऽभवत्   ॥03-229-029॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>प्रायोपविष्टं राजानं दुर्योधनममर्षणम्। <br>उवाच सान्त्वयन्राजञ्शकुनिः सौबलस्तदा   ॥03-239-001॥</td></tr>
<tr><td>सम्यगुक्तं हि कर्णेन तच्छ्रुतं कौरव त्वया। <br>मयाहृतां श्रियं स्फीतां मोहात्समपहाय किम्। <br>त्वमबुद्ध्या नृपवर प्राणानुत्स्रष्टुमिच्छसि   ॥03-239-002॥</td></tr>
<tr><td>अद्य चाप्यवगच्छामि न वृद्धाः सेवितास्त्वया। <br>यः समुत्पतितं हर्षं दैन्यं वा न नियच्छति। <br>स नश्यति श्रियं प्राप्य पात्रमाममिवाम्भसि   ॥03-239-003॥</td></tr>
<tr><td>अतिभीरुमतिक्लीबं दीर्घसूत्रं प्रमादिनम्। <br>व्यसनाद्विषयाक्रान्तं न भजन्ति नृपं श्रियः   ॥03-239-004॥</td></tr>
<tr><td>सत्कृतस्य हि ते शोको विपरीते कथं भवेत्। <br>मा कृतं शोभनं पार्थैः शोकमालम्ब्य नाशय   ॥03-239-005॥</td></tr>
<tr><td>यत्र हर्षस्त्वया कार्यः सत्कर्तव्याश्च पाण्डवाः। <br>तत्र शोचसि राजेन्द्र विपरीतमिदं तव   ॥03-239-006॥</td></tr>
<tr><td>प्रसीद मा त्यजात्मानं तुष्टश्च सुकृतं स्मर। <br>प्रयच्छ राज्यं पार्थानां यशो धर्ममवाप्नुहि   ॥03-239-007॥</td></tr>
<tr><td>क्रियामेतां समाज्ञाय कृतघ्नो न भविष्यसि। <br>सौभ्रात्रं पाण्डवैः कृत्वा समवस्थाप्य चैव तान्। <br>पित्र्यं राज्यं प्रयच्छैषां ततः सुखमवाप्नुहि   ॥03-239-008॥</td></tr>
<tr><td>शकुनेस्तु वचः श्रुत्वा दुःशासनमवेक्ष्य च। <br>पादयोः पतितं वीरं विक्लवं भ्रातृसौहृदात्   ॥03-239-009॥</td></tr>
<tr><td>बाहुभ्यां साधुजाताभ्यां दुःशासनमरिंदमम्। <br>उत्थाप्य संपरिष्वज्य प्रीत्याजिघ्रत मूर्धनि   ॥03-239-010॥</td></tr>
<tr><td>कर्णसौबलयोश्चापि संस्मृत्य वचनान्यसौ। <br>निर्वेदं परमं गत्वा राजा दुर्योधनस्तदा। <br>व्रीडयाभिपरीतात्मा नैराश्यमगमत्परम्   ॥03-239-011॥</td></tr>
<tr><td>सुहृदां चैव तच्छ्रुत्वा समन्युरिदमब्रवीत्। <br>न धर्मधनसौख्येन नैश्वर्येण न चाज्ञया। <br>नैव भोगैश्च मे कार्यं मा विहन्यत गच्छत   ॥03-239-012॥</td></tr>
<tr><td>निश्चितेयं मम मतिः स्थिता प्रायोपवेशने। <br>गच्छध्वं नगरं सर्वे पूज्याश्च गुरवो मम   ॥03-239-013॥</td></tr>
<tr><td>त एवमुक्ताः प्रत्यूचू राजानमरिमर्दनम्। <br>या गतिस्तव राजेन्द्र सास्माकमपि भारत। <br>कथं वा संप्रवेक्ष्यामस्त्वद्विहीनाः पुरं वयम्   ॥03-239-014॥</td></tr>
<tr><td>स सुहृद्भिरमात्यैश्च भ्रातृभिः स्वजनेन च। <br>बहुप्रकारमप्युक्तो निश्चयान्न व्यचाल्यत   ॥03-239-015॥</td></tr>
<tr><td>दर्भप्रस्तरमास्तीर्य निश्चयाद्धृतराष्ट्रजः। <br>संस्पृश्यापः शुचिर्भूत्वा भूतलं समुपाश्रितः   ॥03-239-016॥</td></tr>
<tr><td>कुशचीराम्बरधरः परं नियममास्थितः। <br>वाग्यतो राजशार्दूलः स स्वर्गगतिकाङ्क्षया। <br>मनसोपचितिं कृत्वा निरस्य च बहिष्क्रियाः   ॥03-239-017॥</td></tr>
<tr><td>अथ तं निश्चयं तस्य बुद्ध्वा दैतेयदानवाः। <br>पातालवासिनो रौद्राः पूर्वं देवैर्विनिर्जिताः   ॥03-239-018॥</td></tr>
<tr><td>ते स्वपक्षक्षयं तं तु ज्ञात्वा दुर्योधनस्य वै। <br>आह्वानाय तदा चक्रुः कर्म वैतानसंभवम्   ॥03-239-019॥</td></tr>
<tr><td>बृहस्पत्युशनोक्तैश्च मन्त्रैर्मन्त्रविशारदाः। <br>अथर्ववेदप्रोक्तैश्च याश्चोपनिषदि क्रियाः। <br>मन्त्रजप्यसमायुक्तास्तास्तदा समवर्तयन्   ॥03-239-020॥</td></tr>
<tr><td>जुह्वत्यग्नौ हविः क्षीरं मन्त्रवत्सुसमाहिताः। <br>ब्राह्मणा वेदवेदाङ्गपारगाः सुदृढव्रताः   ॥03-239-021॥</td></tr>
<tr><td>कर्मसिद्धौ तदा तत्र जृम्भमाणा महाद्भुता। <br>कृत्या समुत्थिता राजन्किं करोमीति चाब्रवीत्   ॥03-239-022॥</td></tr>
<tr><td>आहुर्दैत्याश्च तां तत्र सुप्रीतेनान्तरात्मना। <br>प्रायोपविष्टं राजानं धार्तराष्ट्रमिहानय   ॥03-239-023॥</td></tr>
<tr><td>तथेति च प्रतिश्रुत्य सा कृत्या प्रययौ तदा। <br>निमेषादगमच्चापि यत्र राजा सुयोधनः   ॥03-239-024॥</td></tr>
<tr><td>समादाय च राजानं प्रविवेश रसातलम्। <br>दानवानां मुहूर्ताच्च तमानीतं न्यवेदयत्   ॥03-239-025॥</td></tr>
<tr><td>तमानीतं नृपं दृष्ट्वा रात्रौ संहत्य दानवाः। <br>प्रहृष्टमनसः सर्वे किंचिदुत्फुल्ललोचनाः। <br>साभिमानमिदं वाक्यं दुर्योधनमथाब्रुवन्   ॥03-239-026॥</td></tr>
</table>
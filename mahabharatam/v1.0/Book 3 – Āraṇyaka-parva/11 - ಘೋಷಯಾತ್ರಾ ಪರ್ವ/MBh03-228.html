<table border = "1"><tr><td>Verse</td></tr>
<tr><td> वैशंपायन उवाच। <br>धृतराष्ट्रं ततः सर्वे ददृशुर्जनमेजय। <br>पृष्ट्वा सुखमथो राज्ञः पृष्ट्वा राज्ञा च भारत   ॥03-228-001॥</td></tr>
<tr><td>ततस्तैर्विहितः पूर्वं समङ्गो नाम बल्लवः। <br>समीपस्थास्तदा गावो धृतराष्ट्रे न्यवेदयत्   ॥03-228-002॥</td></tr>
<tr><td>अनन्तरं च राधेयः शकुनिश्च विशां पते। <br>आहतुः पार्थिवश्रेष्ठं धृतराष्ट्रं जनाधिपम्   ॥03-228-003॥</td></tr>
<tr><td>रमणीयेषु देशेषु घोषाः संप्रति कौरव। <br>स्मारणासमयः प्राप्तो वत्सानामपि चाङ्कनम्   ॥03-228-004॥</td></tr>
<tr><td>मृगया चोचिता राजन्नस्मिन्काले सुतस्य ते। <br>दुर्योधनस्य गमनं त्वमनुज्ञातुमर्हसि   ॥03-228-005॥</td></tr>
<tr><td> धृतराष्ट्र उवाच। <br>मृगया शोभना तात गवां च समवेक्षणम्। <br>विश्रम्भस्तु न गन्तव्यो बल्लवानामिति स्मरे   ॥03-228-006॥</td></tr>
<tr><td>ते तु तत्र नरव्याघ्राः समीप इति नः श्रुतम्। <br>अतो नाभ्यनुजानामि गमनं तत्र वः स्वयम्   ॥03-228-007॥</td></tr>
<tr><td>छद्मना निर्जितास्ते हि कर्शिताश्च महावने। <br>तपोनित्याश्च राधेय समर्थाश्च महारथाः   ॥03-228-008॥</td></tr>
<tr><td>धर्मराजो न संक्रुध्येद्भीमसेनस्त्वमर्षणः। <br>यज्ञसेनस्य दुहिता तेज एव तु केवलम्   ॥03-228-009॥</td></tr>
<tr><td>यूयं चाप्यपराध्येयुर्दर्पमोहसमन्विताः। <br>ततो विनिर्दहेयुस्ते तपसा हि समन्विताः   ॥03-228-010॥</td></tr>
<tr><td>अथ वा सायुधा वीरा मन्युनाभिपरिप्लुताः। <br>सहिता बद्धनिस्त्रिंशा दहेयुः शस्त्रतेजसा   ॥03-228-011॥</td></tr>
<tr><td>अथ यूयं बहुत्वात्तानारभध्वं कथंचन। <br>अनार्यं परमं तत्स्यादशक्यं तच्च मे मतम्   ॥03-228-012॥</td></tr>
<tr><td>उषितो हि महाबाहुरिन्द्रलोके धनंजयः। <br>दिव्यान्यस्त्राण्यवाप्याथ ततः प्रत्यागतो वनम्   ॥03-228-013॥</td></tr>
<tr><td>अकृतास्त्रेण पृथिवी जिता बीभत्सुना पुरा। <br>किं पुनः स कृतास्त्रोऽद्य न हन्याद्वो महारथः   ॥03-228-014॥</td></tr>
<tr><td>अथ वा मद्वचः श्रुत्वा तत्र यत्ता भविष्यथ। <br>उद्विग्नवासो विश्रम्भाद्दुःखं तत्र भविष्यति   ॥03-228-015॥</td></tr>
<tr><td>अथ वा सैनिकाः केचिदपकुर्युर्युधिष्ठिरे। <br>तदबुद्धिकृतं कर्म दोषमुत्पादयेच्च वः   ॥03-228-016॥</td></tr>
<tr><td>तस्माद्गच्छन्तु पुरुषाः स्मारणायाप्तकारिणः। <br>न स्वयं तत्र गमनं रोचये तव भारत   ॥03-228-017॥</td></tr>
<tr><td> शकुनिरुवाच। <br>धर्मज्ञः पाण्डवो ज्येष्ठः प्रतिज्ञातं च संसदि। <br>तेन द्वादश वर्षाणि वस्तव्यानीति भारत   ॥03-228-018॥</td></tr>
<tr><td>अनुवृत्ताश्च ते सर्वे पाण्डवा धर्मचारिणः। <br>युधिष्ठिरश्च कौन्तेयो न नः कोपं करिष्यति   ॥03-228-019॥</td></tr>
<tr><td>मृगयां चैव नो गन्तुमिच्छा संवर्धते भृशम्। <br>स्मारणं च चिकीर्षामो न तु पाण्डवदर्शनम्   ॥03-228-020॥</td></tr>
<tr><td>न चानार्यसमाचारः कश्चित्तत्र भविष्यति। <br>न च तत्र गमिष्यामो यत्र तेषां प्रतिश्रयः   ॥03-228-021॥</td></tr>
<tr><td> वैशंपायन उवाच। <br>एवमुक्तः शकुनिना धृतराष्ट्रो जनेश्वरः। <br>दुर्योधनं सहामात्यमनुजज्ञे न कामतः   ॥03-228-022॥</td></tr>
<tr><td>अनुज्ञातस्तु गान्धारिः कर्णेन सहितस्तदा। <br>निर्ययौ भरतश्रेष्ठो बलेन महता वृतः   ॥03-228-023॥</td></tr>
<tr><td>दुःशासनेन च तथा सौबलेन च देविना। <br>संवृतो भ्रातृभिश्चान्यैः स्त्रीभिश्चापि सहस्रशः   ॥03-228-024॥</td></tr>
<tr><td>तं निर्यान्तं महाबाहुं द्रष्टुं द्वैतवनं सरः। <br>पौराश्चानुययुः सर्वे सहदारा वनं च तत्   ॥03-228-025॥</td></tr>
<tr><td>अष्टौ रथसहस्राणि त्रीणि नागायुतानि च। <br>पत्तयो बहुसाहस्रा हयाश्च नवतिः शताः   ॥03-228-026॥</td></tr>
<tr><td>शकटापणवेश्याश्च वणिजो बन्दिनस्तथा। <br>नराश्च मृगयाशीलाः शतशोऽथ सहस्रशः   ॥03-228-027॥</td></tr>
<tr><td>ततः प्रयाणे नृपतेः सुमहानभवत्स्वनः। <br>प्रावृषीव महावायोरुद्धतस्य विशां पते   ॥03-228-028॥</td></tr>
<tr><td>गव्यूतिमात्रे न्यवसद्राजा दुर्योधनस्तदा। <br>प्रयातो वाहनैः सर्वैस्ततो द्वैतवनं सरः   ॥03-228-029॥</td></tr>
</table>
<table border = "1"><tr><td>Verse</td></tr>
<tr><td> जनमेजय उवाच। <br>एवं वने वर्तमाना नराग्र्याः; शीतोष्णवातातपकर्शिताङ्गाः। <br>सरस्तदासाद्य वनं च पुण्यं; ततः परं किमकुर्वन्त पार्थाः   ॥03-225-001॥</td></tr>
<tr><td> वैशंपायन उवाच। <br>सरस्तदासाद्य तु पाण्डुपुत्रा; जनं समुत्सृज्य विधाय चैषाम्। <br>वनानि रम्याण्यथ पर्वतांश्च; नदीप्रदेशांश्च तदा विचेरुः   ॥03-225-002॥</td></tr>
<tr><td>तथा वने तान्वसतः प्रवीरा;न्स्वाध्यायवन्तश्च तपोधनाश्च। <br>अभ्याययुर्वेदविदः पुराणा;स्तान्पूजयामासुरथो नराग्र्याः   ॥03-225-003॥</td></tr>
<tr><td>ततः कदाचित्कुशलः कथासु; विप्रोऽभ्यगच्छद्भुवि कौरवेयान्। <br>स तैः समेत्याथ यदृच्छयैव; वैचित्रवीर्यं नृपमभ्यगच्छत्   ॥03-225-004॥</td></tr>
<tr><td>अथोपविष्टः प्रतिसत्कृतश्च; वृद्धेन राज्ञा कुरुसत्तमेन। <br>प्रचोदितः सन्कथयां बभूव; धर्मानिलेन्द्रप्रभवान्यमौ च   ॥03-225-005॥</td></tr>
<tr><td>कृशांश्च वातातपकर्शिताङ्गा;न्दुःखस्य चोग्रस्य मुखे प्रपन्नान्। <br>तां चाप्यनाथामिव वीरनाथां; कृष्णां परिक्लेशगुणेन युक्ताम्   ॥03-225-006॥</td></tr>
<tr><td>ततः कथां तस्य निशम्य राजा; वैचित्रवीर्यः कृपयाभितप्तः। <br>वने स्थितान्पार्थिवपुत्रपौत्रा;ञ्श्रुत्वा तदा दुःखनदीं प्रपन्नान्   ॥03-225-007॥</td></tr>
<tr><td>प्रोवाच दैन्याभिहतान्तरात्मा; निःश्वासबाष्पोपहतः स पार्थान्। <br>वाचं कथंचित्स्थिरतामुपेत्य; तत्सर्वमात्मप्रभवं विचिन्त्य   ॥03-225-008॥</td></tr>
<tr><td>कथं नु सत्यः शुचिरार्यवृत्तो; ज्येष्ठः सुतानां मम धर्मराजः। <br>अजातशत्रुः पृथिवीतलस्थः; शेते पुरा राङ्कवकूटशायी   ॥03-225-009॥</td></tr>
<tr><td>प्रबोध्यते मागधसूतपूगै;र्नित्यं स्तुवद्भिः स्वयमिन्द्रकल्पः। <br>पतत्रिसंघैः स जघन्यरात्रे; प्रबोध्यते नूनमिडातलस्थः   ॥03-225-010॥</td></tr>
<tr><td>कथं नु वातातपकर्शिताङ्गो; वृकोदरः कोपपरिप्लुताङ्गः। <br>शेते पृथिव्यामतथोचिताङ्गः; कृष्णासमक्षं वसुधातलस्थः   ॥03-225-011॥</td></tr>
<tr><td>तथार्जुनः सुकुमारो मनस्वी; वशे स्थितो धर्मसुतस्य राज्ञः। <br>विदूयमानैरिव सर्वगात्रै;र्ध्रुवं न शेते वसतीरमर्षात्   ॥03-225-012॥</td></tr>
<tr><td>यमौ च कृष्णां च युधिष्ठिरं च; भीमं च दृष्ट्वा सुखविप्रयुक्तान्। <br>विनिःश्वसन्सर्प इवोग्रतेजा; ध्रुवं न शेते वसतीरमर्षात्   ॥03-225-013॥</td></tr>
<tr><td>तथा यमौ चाप्यसुखौ सुखार्हौ; समृद्धरूपावमरौ दिवीव। <br>प्रजागरस्थौ ध्रुवमप्रशान्तौ; धर्मेण सत्येन च वार्यमाणौ   ॥03-225-014॥</td></tr>
<tr><td>समीरणेनापि समो बलेन; समीरणस्यैव सुतो बलीयान्। <br>स धर्मपाशेन सितोग्रतेजा; ध्रुवं विनिःश्वस्य सहत्यमर्षम्   ॥03-225-015॥</td></tr>
<tr><td>स चापि भूमौ परिवर्तमानो; वधं सुतानां मम काङ्क्षमाणः। <br>सत्येन धर्मेण च वार्यमाणः; कालं प्रतीक्षत्यधिको रणेऽन्यैः   ॥03-225-016॥</td></tr>
<tr><td>अजातशत्रौ तु जिते निकृत्या; दुःशासनो यत्परुषाण्यवोचत्। <br>तानि प्रविष्टानि वृकोदराङ्गं; दहन्ति मर्माग्निरिवेन्धनानि   ॥03-225-017॥</td></tr>
<tr><td>न पापकं ध्यास्यति धर्मपुत्रो; धनंजयश्चाप्यनुवर्तते तम्। <br>अरण्यवासेन विवर्धते तु; भीमस्य कोपोऽग्निरिवानिलेन   ॥03-225-018॥</td></tr>
<tr><td>स तेन कोपेन विदीर्यमाणः; करं करेणाभिनिपीड्य वीरः। <br>विनिःश्वसत्युष्णमतीव घोरं; दहन्निवेमान्मम पुत्रपौत्रान्   ॥03-225-019॥</td></tr>
<tr><td>गाण्डीवधन्वा च वृकोदरश्च; संरम्भिणावन्तककालकल्पौ। <br>न शेषयेतां युधि शत्रुसेनां; शरान्किरन्तावशनिप्रकाशान्   ॥03-225-020॥</td></tr>
<tr><td>दुर्योधनः शकुनिः सूतपुत्रो; दुःशासनश्चापि सुमन्दचेताः। <br>मधु प्रपश्यन्ति न तु प्रपातं; वृकोदरं चैव धनंजयं च   ॥03-225-021॥</td></tr>
<tr><td>शुभाशुभं पुरुषः कर्म कृत्वा; प्रतीक्षते तस्य फलं स्म कर्ता। <br>स तेन युज्यत्यवशः फलेन; मोक्षः कथं स्यात्पुरुषस्य तस्मात्   ॥03-225-022॥</td></tr>
<tr><td>क्षेत्रे सुकृष्टे ह्युपिते च बीजे; देवे च वर्षत्यृतुकालयुक्तम्। <br>न स्यात्फलं तस्य कुतः प्रसिद्धि;रन्यत्र दैवादिति चिन्तयामि   ॥03-225-023॥</td></tr>
<tr><td>कृतं मताक्षेण यथा न साधु; साधुप्रवृत्तेन च पाण्डवेन। <br>मया च दुष्पुत्रवशानुगेन; यथा कुरूणामयमन्तकालः   ॥03-225-024॥</td></tr>
<tr><td>ध्रुवं प्रवास्यत्यसमीरितोऽपि; ध्रुवं प्रजास्यत्युत गर्भिणी या। <br>ध्रुवं दिनादौ रजनीप्रणाश;स्तथा क्षपादौ च दिनप्रणाशः   ॥03-225-025॥</td></tr>
<tr><td>क्रियेत कस्मान्न परे च कुर्यु;र्वित्तं न दद्युः पुरुषाः कथंचित्। <br>प्राप्यार्थकालं च भवेदनर्थः; कथं नु तत्स्यादिति तत्कुतः स्यात्   ॥03-225-026॥</td></tr>
<tr><td>कथं न भिद्येत न च स्रवेत; न च प्रसिच्येदिति रक्षितव्यम्। <br>अरक्ष्यमाणः शतधा विशीर्ये;द्ध्रुवं न नाशोऽस्ति कृतस्य लोके   ॥03-225-027॥</td></tr>
<tr><td>गतो ह्यरण्यादपि शक्रलोकं; धनंजयः पश्यत वीर्यमस्य। <br>अस्त्राणि दिव्यानि चतुर्विधानि; ज्ञात्वा पुनर्लोकमिमं प्रपन्नः   ॥03-225-028॥</td></tr>
<tr><td>स्वर्गं हि गत्वा सशरीर एव; को मानुषः पुनरागन्तुमिच्छेत्। <br>अन्यत्र कालोपहताननेका;न्समीक्षमाणस्तु कुरून्मुमूर्षून्   ॥03-225-029॥</td></tr>
<tr><td>धनुर्ग्राहश्चार्जुनः सव्यसाची; धनुश्च तद्गाण्डिवं लोकसारम्। <br>अस्त्राणि दिव्यानि च तानि तस्य; त्रयस्य तेजः प्रसहेत को नु   ॥03-225-030॥</td></tr>
<tr><td>निशम्य तद्वचनं पार्थिवस्य; दुर्योधनो रहिते सौबलश्च। <br>अबोधयत्कर्णमुपेत्य सर्वं; स चाप्यहृष्टोऽभवदल्पचेताः   ॥03-225-031॥</td></tr>
</table>
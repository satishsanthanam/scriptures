<table border = "1"><tr><td>Verse</td></tr>
<tr><td> जनमेजय उवाच। <br>वसमानेषु पार्थेषु वने तस्मिन्महात्मसु। <br>धार्तराष्ट्रा महेष्वासाः किमकुर्वन्त सत्तम   ॥03-241-001॥</td></tr>
<tr><td>कर्णो वैकर्तनश्चापि शकुनिश्च महाबलः। <br>भीष्मद्रोणकृपाश्चैव तन्मे शंसितुमर्हसि   ॥03-241-002॥</td></tr>
<tr><td> वैशंपायन उवाच। <br>एवं गतेषु पार्थेषु विसृष्टे च सुयोधने। <br>आगते हास्तिनपुरं मोक्षिते पाण्डुनन्दनैः। <br>भीष्मोऽब्रवीन्महाराज धार्तराष्ट्रमिदं वचः   ॥03-241-003॥</td></tr>
<tr><td>उक्तं तात मया पूर्वं गच्छतस्ते तपोवनम्। <br>गमनं मे न रुचितं तव तन्न कृतं च ते   ॥03-241-004॥</td></tr>
<tr><td>ततः प्राप्तं त्वया वीर ग्रहणं शत्रुभिर्बलात्। <br>मोक्षितश्चासि धर्मज्ञैः पाण्डवैर्न च लज्जसे   ॥03-241-005॥</td></tr>
<tr><td>प्रत्यक्षं तव गान्धारे ससैन्यस्य विशां पते। <br>सूतपुत्रोऽपयाद्भीतो गन्धर्वाणां तदा रणात्। <br>क्रोशतस्तव राजेन्द्र ससैन्यस्य नृपात्मज   ॥03-241-006॥</td></tr>
<tr><td>दृष्टस्ते विक्रमश्चैव पाण्डवानां महात्मनाम्। <br>कर्णस्य च महाबाहो सूतपुत्रस्य दुर्मतेः   ॥03-241-007॥</td></tr>
<tr><td>न चापि पादभाक्कर्णः पाण्डवानां नृपोत्तम। <br>धनुर्वेदे च शौर्ये च धर्मे वा धर्मवत्सल   ॥03-241-008॥</td></tr>
<tr><td>तस्य तेऽहं क्षमं मन्ये पाण्डवैस्तैर्महात्मभिः। <br>संधिं संधिविदां श्रेष्ठ कुलस्यास्य विवृद्धये   ॥03-241-009॥</td></tr>
<tr><td>एवमुक्तस्तु भीष्मेण धार्तराष्ट्रो जनेश्वरः। <br>प्रहस्य सहसा राजन्विप्रतस्थे ससौबलः   ॥03-241-010॥</td></tr>
<tr><td>तं तु प्रस्थितमाज्ञाय कर्णदुःशासनादयः। <br>अनुजग्मुर्महेष्वासा धार्तराष्ट्रं महाबलम्   ॥03-241-011॥</td></tr>
<tr><td>तांस्तु संप्रस्थितान्दृष्ट्वा भीष्मः कुरुपितामहः। <br>लज्जया व्रीडितो राजञ्जगाम स्वं निवेशनम्   ॥03-241-012॥</td></tr>
<tr><td>गते भीष्मे महाराज धार्तराष्ट्रो जनाधिपः। <br>पुनरागम्य तं देशममन्त्रयत मन्त्रिभिः   ॥03-241-013॥</td></tr>
<tr><td>किमस्माकं भवेच्छ्रेयः किं कार्यमवशिष्यते। <br>कथं नु सुकृतं च स्यान्मन्त्रयामास भारत   ॥03-241-014॥</td></tr>
<tr><td> कर्ण उवाच। <br>दुर्योधन निबोधेदं यत्त्वा वक्ष्यामि कौरव। <br>श्रुत्वा च तत्तथा सर्वं कर्तुमर्हस्यरिंदम   ॥03-241-015॥</td></tr>
<tr><td>तवाद्य पृथिवी वीर निःसपत्ना नृपोत्तम। <br>तां पालय यथा शक्रो हतशत्रुर्महामनाः   ॥03-241-016॥</td></tr>
<tr><td> वैशंपायन उवाच। <br>एवमुक्तस्तु कर्णेन कर्णं राजाब्रवीत्पुनः। <br>न किंचिद्दुर्लभं तस्य यस्य त्वं पुरुषर्षभ   ॥03-241-017॥</td></tr>
<tr><td>सहायश्चानुरक्तश्च मदर्थं च समुद्यतः। <br>अभिप्रायस्तु मे कश्चित्तं वै शृणु यथातथम्   ॥03-241-018॥</td></tr>
<tr><td>राजसूयं पाण्डवस्य दृष्ट्वा क्रतुवरं तदा। <br>मम स्पृहा समुत्पन्ना तां संपादय सूतज   ॥03-241-019॥</td></tr>
<tr><td>एवमुक्तस्ततः कर्णो राजानमिदमब्रवीत्। <br>तवाद्य पृथिवीपाला वश्याः सर्वे नृपोत्तम   ॥03-241-020॥</td></tr>
<tr><td>आहूयन्तां द्विजवराः संभाराश्च यथाविधि। <br>संभ्रियन्तां कुरुश्रेष्ठ यज्ञोपकरणानि च   ॥03-241-021॥</td></tr>
<tr><td>ऋत्विजश्च समाहूता यथोक्तं वेदपारगाः। <br>क्रियां कुर्वन्तु ते राजन्यथाशास्त्रमरिंदम   ॥03-241-022॥</td></tr>
<tr><td>बह्वन्नपानसंयुक्तः सुसमृद्धगुणान्वितः। <br>प्रवर्ततां महायज्ञस्तवापि भरतर्षभ   ॥03-241-023॥</td></tr>
<tr><td>एवमुक्तस्तु कर्णेन धार्तराष्ट्रो विशां पते। <br>पुरोहितं समानाय्य इदं वचनमब्रवीत्   ॥03-241-024॥</td></tr>
<tr><td>राजसूयं क्रतुश्रेष्ठं समाप्तवरदक्षिणम्। <br>आहर त्वं मम कृते यथान्यायं यथाक्रमम्   ॥03-241-025॥</td></tr>
<tr><td>स एवमुक्तो नृपतिमुवाच द्विजपुंगवः। <br>न स शक्यः क्रतुश्रेष्ठो जीवमाने युधिष्ठिरे। <br>आहर्तुं कौरवश्रेष्ठ कुले तव नृपोत्तम   ॥03-241-026॥</td></tr>
<tr><td>दीर्घायुर्जीवति च वै धृतराष्ट्रः पिता तव। <br>अतश्चापि विरुद्धस्ते क्रतुरेष नृपोत्तम   ॥03-241-027॥</td></tr>
<tr><td>अस्ति त्वन्यन्महत्सत्रं राजसूयसमं प्रभो। <br>तेन त्वं यज राजेन्द्र शृणु चेदं वचो मम   ॥03-241-028॥</td></tr>
<tr><td>य इमे पृथिवीपालाः करदास्तव पार्थिव। <br>ते करान्संप्रयच्छन्तु सुवर्णं च कृताकृतम्   ॥03-241-029॥</td></tr>
<tr><td>तेन ते क्रियतामद्य लाङ्गलं नृपसत्तम। <br>यज्ञवाटस्य ते भूमिः कृष्यतां तेन भारत   ॥03-241-030॥</td></tr>
<tr><td>तत्र यज्ञो नृपश्रेष्ठ प्रभूतान्नः सुसंस्कृतः। <br>प्रवर्ततां यथान्यायं सर्वतो ह्यनिवारितः   ॥03-241-031॥</td></tr>
<tr><td>एष ते वैष्णवो नाम यज्ञः सत्पुरुषोचितः। <br>एतेन नेष्टवान्कश्चिदृते विष्णुं पुरातनम्   ॥03-241-032॥</td></tr>
<tr><td>राजसूयं क्रतुश्रेष्ठं स्पर्धत्येष महाक्रतुः। <br>अस्माकं रोचते चैव श्रेयश्च तव भारत। <br>अविघ्नश्च भवेदेष सफला स्यात्स्पृहा तव   ॥03-241-033॥</td></tr>
<tr><td>एवमुक्तस्तु तैर्विप्रैर्धार्तराष्ट्रो महीपतिः। <br>कर्णं च सौबलं चैव भ्रातॄंश्चैवेदमब्रवीत्   ॥03-241-034॥</td></tr>
<tr><td>रोचते मे वचः कृत्स्नं ब्राह्मणानां न संशयः। <br>रोचते यदि युष्माकं तन्मा प्रब्रूत माचिरम्   ॥03-241-035॥</td></tr>
<tr><td>एवमुक्तास्तु ते सर्वे तथेत्यूचुर्नराधिपम्। <br>संदिदेश ततो राजा व्यापारस्थान्यथाक्रमम्   ॥03-241-036॥</td></tr>
<tr><td>हलस्य करणे चापि व्यादिष्टाः सर्वशिल्पिनः। <br>यथोक्तं च नृपश्रेष्ठ कृतं सर्वं यथाक्रमम्   ॥03-241-037॥</td></tr>
</table>
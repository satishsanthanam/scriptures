<table border = "1"><tr><td>Verse</td></tr>
<tr><td> बृहदश्व उवाच। <br>तस्मिन्नन्तर्हिते नागे प्रययौ नैषधो नलः। <br>ऋतुपर्णस्य नगरं प्राविशद्दशमेऽहनि   ॥03-064-001॥</td></tr>
<tr><td>स राजानमुपातिष्ठद्बाहुकोऽहमिति ब्रुवन्। <br>अश्वानां वाहने युक्तः पृथिव्यां नास्ति मत्समः   ॥03-064-002॥</td></tr>
<tr><td>अर्थकृच्छ्रेषु चैवाहं प्रष्टव्यो नैपुणेषु च। <br>अन्नसंस्कारमपि च जानाम्यन्यैर्विशेषतः   ॥03-064-003॥</td></tr>
<tr><td>यानि शिल्पानि लोकेऽस्मिन्यच्चाप्यन्यत्सुदुष्करम्। <br>सर्वं यतिष्ये तत्कर्तुमृतुपर्ण भरस्व माम्   ॥03-064-004॥</td></tr>
<tr><td> ऋतुपर्ण उवाच। <br>वस बाहुक भद्रं ते सर्वमेतत्करिष्यसि। <br>शीघ्रयाने सदा बुद्धिर्धीयते मे विशेषतः   ॥03-064-005॥</td></tr>
<tr><td>स त्वमातिष्ठ योगं तं येन शीघ्रा हया मम। <br>भवेयुरश्वाध्यक्षोऽसि वेतनं ते शतं शताः   ॥03-064-006॥</td></tr>
<tr><td>त्वामुपस्थास्यतश्चेमौ नित्यं वार्ष्णेयजीवलौ। <br>एताभ्यां रंस्यसे सार्धं वस वै मयि बाहुक   ॥03-064-007॥</td></tr>
<tr><td> बृहदश्व उवाच। <br>एवमुक्तो नलस्तेन न्यवसत्तत्र पूजितः। <br>ऋतुपर्णस्य नगरे सहवार्ष्णेयजीवलः   ॥03-064-008॥</td></tr>
<tr><td>स तत्र निवसन्राजा वैदर्भीमनुचिन्तयन्। <br>सायं सायं सदा चेमं श्लोकमेकं जगाद ह   ॥03-064-009॥</td></tr>
<tr><td>क्व नु सा क्षुत्पिपासार्ता श्रान्ता शेते तपस्विनी। <br>स्मरन्ती तस्य मन्दस्य कं वा साद्योपतिष्ठति   ॥03-064-010॥</td></tr>
<tr><td>एवं ब्रुवन्तं राजानं निशायां जीवलोऽब्रवीत्। <br>कामेनां शोचसे नित्यं श्रोतुमिच्छामि बाहुक   ॥03-064-011॥</td></tr>
<tr><td>तमुवाच नलो राजा मन्दप्रज्ञस्य कस्यचित्। <br>आसीद्बहुमता नारी तस्या दृढतरं च सः   ॥03-064-012॥</td></tr>
<tr><td>स वै केनचिदर्थेन तया मन्दो व्ययुज्यत। <br>विप्रयुक्तश्च मन्दात्मा भ्रमत्यसुखपीडितः   ॥03-064-013॥</td></tr>
<tr><td>दह्यमानः स शोकेन दिवारात्रमतन्द्रितः। <br>निशाकाले स्मरंस्तस्याः श्लोकमेकं स्म गायति   ॥03-064-014॥</td></tr>
<tr><td>स वै भ्रमन्महीं सर्वां क्वचिदासाद्य किंचन। <br>वसत्यनर्हस्तद्दुःखं भूय एवानुसंस्मरन्   ॥03-064-015॥</td></tr>
<tr><td>सा तु तं पुरुषं नारी कृच्छ्रेऽप्यनुगता वने। <br>त्यक्ता तेनाल्पपुण्येन दुष्करं यदि जीवति   ॥03-064-016॥</td></tr>
<tr><td>एका बालानभिज्ञा च मार्गाणामतथोचिता। <br>क्षुत्पिपासापरीता च दुष्करं यदि जीवति   ॥03-064-017॥</td></tr>
<tr><td>श्वापदाचरिते नित्यं वने महति दारुणे। <br>त्यक्ता तेनाल्पपुण्येन मन्दप्रज्ञेन मारिष   ॥03-064-018॥</td></tr>
<tr><td>इत्येवं नैषधो राजा दमयन्तीमनुस्मरन्। <br>अज्ञातवासमवसद्राज्ञस्तस्य निवेशने   ॥03-064-019॥</td></tr>
</table>
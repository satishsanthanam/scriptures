<table border = "1"><tr><td>Verse</td></tr>
<tr><td> बृहदश्व उवाच। <br>आसीद्राजा नलो नाम वीरसेनसुतो बली। <br>उपपन्नो गुणैरिष्टै रूपवानश्वकोविदः   ॥03-050-001॥</td></tr>
<tr><td>अतिष्ठन्मनुजेन्द्राणां मूर्ध्नि देवपतिर्यथा। <br>उपर्युपरि सर्वेषामादित्य इव तेजसा   ॥03-050-002॥</td></tr>
<tr><td>ब्रह्मण्यो वेदविच्छूरो निषधेषु महीपतिः। <br>अक्षप्रियः सत्यवादी महानक्षौहिणीपतिः   ॥03-050-003॥</td></tr>
<tr><td>ईप्सितो वरनारीणामुदारः संयतेन्द्रियः। <br>रक्षिता धन्विनां श्रेष्ठः साक्षादिव मनुः स्वयम्   ॥03-050-004॥</td></tr>
<tr><td>तथैवासीद्विदर्भेषु भीमो भीमपराक्रमः। <br>शूरः सर्वगुणैर्युक्तः प्रजाकामः स चाप्रजः   ॥03-050-005॥</td></tr>
<tr><td>स प्रजार्थे परं यत्नमकरोत्सुसमाहितः। <br>तमभ्यगच्छद्ब्रह्मर्षिर्दमनो नाम भारत   ॥03-050-006॥</td></tr>
<tr><td>तं स भीमः प्रजाकामस्तोषयामास धर्मवित्। <br>महिष्या सह राजेन्द्र सत्कारेण सुवर्चसम्   ॥03-050-007॥</td></tr>
<tr><td>तस्मै प्रसन्नो दमनः सभार्याय वरं ददौ। <br>कन्यारत्नं कुमारांश्च त्रीनुदारान्महायशाः   ॥03-050-008॥</td></tr>
<tr><td>दमयन्तीं दमं दान्तं दमनं च सुवर्चसम्। <br>उपपन्नान्गुणैः सर्वैर्भीमान्भीमपराक्रमान्   ॥03-050-009॥</td></tr>
<tr><td>दमयन्ती तु रूपेण तेजसा यशसा श्रिया। <br>सौभाग्येन च लोकेषु यशः प्राप सुमध्यमा   ॥03-050-010॥</td></tr>
<tr><td>अथ तां वयसि प्राप्ते दासीनां समलंकृतम्। <br>शतं सखीनां च तथा पर्युपास्ते शचीमिव   ॥03-050-011॥</td></tr>
<tr><td>तत्र स्म भ्राजते भैमी सर्वाभरणभूषिता। <br>सखीमध्येऽनवद्याङ्गी विद्युत्सौदामिनी यथा। <br>अतीव रूपसंपन्ना श्रीरिवायतलोचना   ॥03-050-012॥</td></tr>
<tr><td>न देवेषु न यक्षेषु तादृग्रूपवती क्वचित्। <br>मानुषेष्वपि चान्येषु दृष्टपूर्वा न च श्रुता। <br>चित्तप्रमाथिनी बाला देवानामपि सुन्दरी   ॥03-050-013॥</td></tr>
<tr><td>नलश्च नरशार्दूलो रूपेणाप्रतिमो भुवि। <br>कन्दर्प इव रूपेण मूर्तिमानभवत्स्वयम्   ॥03-050-014॥</td></tr>
<tr><td>तस्याः समीपे तु नलं प्रशशंसुः कुतूहलात्। <br>नैषधस्य समीपे तु दमयन्तीं पुनः पुनः   ॥03-050-015॥</td></tr>
<tr><td>तयोरदृष्टकामोऽभूच्छृण्वतोः सततं गुणान्। <br>अन्योन्यं प्रति कौन्तेय स व्यवर्धत हृच्छयः   ॥03-050-016॥</td></tr>
<tr><td>अशक्नुवन्नलः कामं तदा धारयितुं हृदा। <br>अन्तःपुरसमीपस्थे वन आस्ते रहोगतः   ॥03-050-017॥</td></tr>
<tr><td>स ददर्श तदा हंसाञ्जातरूपपरिच्छदान्। <br>वने विचरतां तेषामेकं जग्राह पक्षिणम्   ॥03-050-018॥</td></tr>
<tr><td>ततोऽन्तरिक्षगो वाचं व्याजहार तदा नलम्। <br>न हन्तव्योऽस्मि ते राजन्करिष्यामि हि ते प्रियम्   ॥03-050-019॥</td></tr>
<tr><td>दमयन्तीसकाशे त्वां कथयिष्यामि नैषध। <br>यथा त्वदन्यं पुरुषं न सा मंस्यति कर्हिचित्   ॥03-050-020॥</td></tr>
<tr><td>एवमुक्तस्ततो हंसमुत्ससर्ज महीपतिः। <br>ते तु हंसाः समुत्पत्य विदर्भानगमंस्ततः   ॥03-050-021॥</td></tr>
<tr><td>विदर्भनगरीं गत्वा दमयन्त्यास्तदान्तिके। <br>निपेतुस्ते गरुत्मन्तः सा ददर्शाथ तान्खगान्   ॥03-050-022॥</td></tr>
<tr><td>सा तानद्भुतरूपान्वै दृष्ट्वा सखिगणावृता। <br>हृष्टा ग्रहीतुं खगमांस्त्वरमाणोपचक्रमे   ॥03-050-023॥</td></tr>
<tr><td>अथ हंसा विससृपुः सर्वतः प्रमदावने। <br>एकैकशस्ततः कन्यास्तान्हंसान्समुपाद्रवन्   ॥03-050-024॥</td></tr>
<tr><td>दमयन्ती तु यं हंसं समुपाधावदन्तिके। <br>स मानुषीं गिरं कृत्वा दमयन्तीमथाब्रवीत्   ॥03-050-025॥</td></tr>
<tr><td>दमयन्ति नलो नाम निषधेषु महीपतिः। <br>अश्विनोः सदृशो रूपे न समास्तस्य मानुषाः   ॥03-050-026॥</td></tr>
<tr><td>तस्य वै यदि भार्या त्वं भवेथा वरवर्णिनि। <br>सफलं ते भवेज्जन्म रूपं चेदं सुमध्यमे   ॥03-050-027॥</td></tr>
<tr><td>वयं हि देवगन्धर्वमनुष्योरगराक्षसान्। <br>दृष्टवन्तो न चास्माभिर्दृष्टपूर्वस्तथाविधः   ॥03-050-028॥</td></tr>
<tr><td>त्वं चापि रत्नं नारीणां नरेषु च नलो वरः। <br>विशिष्टाया विशिष्टेन संगमो गुणवान्भवेत्   ॥03-050-029॥</td></tr>
<tr><td>एवमुक्ता तु हंसेन दमयन्ती विशां पते। <br>अब्रवीत्तत्र तं हंसं तमप्येवं नलं वद   ॥03-050-030॥</td></tr>
<tr><td>तथेत्युक्त्वाण्डजः कन्यां वैदर्भस्य विशां पते। <br>पुनरागम्य निषधान्नले सर्वं न्यवेदयत्   ॥03-050-031॥</td></tr>
</table>
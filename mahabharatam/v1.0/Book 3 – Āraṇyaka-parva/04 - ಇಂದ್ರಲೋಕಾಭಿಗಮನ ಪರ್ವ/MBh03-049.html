<table border = "1"><tr><td>Verse</td></tr>
<tr><td> जनमेजय उवाच। <br>अस्त्रहेतोर्गते पार्थे शक्रलोकं महात्मनि। <br>युधिष्ठिरप्रभृतयः किमकुर्वन्त पाण्डवाः   ॥03-049-001॥</td></tr>
<tr><td> वैशंपायन उवाच। <br>अस्त्रहेतोर्गते पार्थे शक्रलोकं महात्मनि। <br>न्यवसन्कृष्णया सार्धं काम्यके पुरुषर्षभाः   ॥03-049-002॥</td></tr>
<tr><td>ततः कदाचिदेकान्ते विविक्त इव शाद्वले। <br>दुःखार्ता भरतश्रेष्ठा निषेदुः सह कृष्णया। <br>धनंजयं शोचमानाः साश्रुकण्ठाः सुदुःखिताः   ॥03-049-003॥</td></tr>
<tr><td>तद्वियोगाद्धि तान्सर्वाञ्शोकः समभिपुप्लुवे। <br>धनंजयवियोगाच्च राज्यनाशाच्च दुःखिताः   ॥03-049-004॥</td></tr>
<tr><td>अथ भीमो महाबाहुर्युधिष्ठिरमभाषत। <br>निदेशात्ते महाराज गतोऽसौ पुरुषर्षभः। <br>अर्जुनः पाण्डुपुत्राणां यस्मिन्प्राणाः प्रतिष्ठिताः   ॥03-049-005॥</td></tr>
<tr><td>यस्मिन्विनष्टे पाञ्चालाः सह पुत्रैस्तथा वयम्। <br>सात्यकिर्वासुदेवश्च विनश्येयुरसंशयम्   ॥03-049-006॥</td></tr>
<tr><td>योऽसौ गच्छति तेजस्वी बहून्क्लेशानचिन्तयन्। <br>भवन्नियोगाद्बीभत्सुस्ततो दुःखतरं नु किम्   ॥03-049-007॥</td></tr>
<tr><td>यस्य बाहू समाश्रित्य वयं सर्वे महात्मनः। <br>मन्यामहे जितानाजौ परान्प्राप्तां च मेदिनीम्   ॥03-049-008॥</td></tr>
<tr><td>यस्य प्रभावान्न मया सभामध्ये धनुष्मतः। <br>नीता लोकममुं सर्वे धार्तराष्ट्राः ससौबलाः   ॥03-049-009॥</td></tr>
<tr><td>ते वयं बाहुबलिनः क्रोधमुत्थितमात्मनः। <br>सहामहे भवन्मूलं वासुदेवेन पालिताः   ॥03-049-010॥</td></tr>
<tr><td>वयं हि सह कृष्णेन हत्वा कर्णमुखान्परान्। <br>स्वबाहुविजितां कृत्स्नां प्रशासेम वसुंधराम्   ॥03-049-011॥</td></tr>
<tr><td>भवतो द्यूतदोषेण सर्वे वयमुपप्लुताः। <br>अहीनपौरुषा राजन्बलिभिर्बलवत्तमाः   ॥03-049-012॥</td></tr>
<tr><td>क्षात्रं धर्मं महाराज समवेक्षितुमर्हसि। <br>न हि धर्मो महाराज क्षत्रियस्य वनाश्रयः। <br>राज्यमेव परं धर्मं क्षत्रियस्य विदुर्बुधाः   ॥03-049-013॥</td></tr>
<tr><td>स क्षत्रधर्मविद्राजन्मा धर्म्यान्नीनशः पथः। <br>प्राग्द्वादश समा राजन्धार्तराष्ट्रान्निहन्महि   ॥03-049-014॥</td></tr>
<tr><td>निवर्त्य च वनात्पार्थमानाय्य च जनार्दनम्। <br>व्यूढानीकान्महाराज जवेनैव महाहवे। <br>धार्तराष्ट्रानमुं लोकं गमयामि विशां पते   ॥03-049-015॥</td></tr>
<tr><td>सर्वानहं हनिष्यामि धार्तराष्ट्रान्ससौबलान्। <br>दुर्योधनं च कर्णं च यो वान्यः प्रतियोत्स्यते   ॥03-049-016॥</td></tr>
<tr><td>मया प्रशमिते पश्चात्त्वमेष्यसि वनात्पुनः। <br>एवं कृते न ते दोषो भविष्यति विशां पते   ॥03-049-017॥</td></tr>
<tr><td>यज्ञैश्च विविधैस्तात कृतं पापमरिंदम। <br>अवधूय महाराज गच्छेम स्वर्गमुत्तमम्   ॥03-049-018॥</td></tr>
<tr><td>एवमेतद्भवेद्राजन्यदि राजा न बालिशः। <br>अस्माकं दीर्घसूत्रः स्याद्भवान्धर्मपरायणः   ॥03-049-019॥</td></tr>
<tr><td>निकृत्या निकृतिप्रज्ञा हन्तव्या इति निश्चयः। <br>न हि नैकृतिकं हत्वा निकृत्या पापमुच्यते   ॥03-049-020॥</td></tr>
<tr><td>तथा भारत धर्मेषु धर्मज्ञैरिह दृश्यते। <br>अहोरात्रं महाराज तुल्यं संवत्सरेण हि   ॥03-049-021॥</td></tr>
<tr><td>तथैव वेदवचनं श्रूयते नित्यदा विभो। <br>संवत्सरो महाराज पूर्णो भवति कृच्छ्रतः   ॥03-049-022॥</td></tr>
<tr><td>यदि वेदाः प्रमाणं ते दिवसादूर्ध्वमच्युत। <br>त्रयोदश समाः कालो ज्ञायतां परिनिष्ठितः   ॥03-049-023॥</td></tr>
<tr><td>कालो दुर्योधनं हन्तुं सानुबन्धमरिंदम। <br>एकाग्रां पृथिवीं सर्वां पुरा राजन्करोति सः   ॥03-049-024॥</td></tr>
<tr><td>एवं ब्रुवाणं भीमं तु धर्मराजो युधिष्ठिरः। <br>उवाच सान्त्वयन्राजा मूर्ध्न्युपाघ्राय पाण्डवम्   ॥03-049-025॥</td></tr>
<tr><td>असंशयं महाबाहो हनिष्यसि सुयोधनम्। <br>वर्षात्त्रयोदशादूर्ध्वं सह गाण्डीवधन्वना   ॥03-049-026॥</td></tr>
<tr><td>यच्च मा भाषसे पार्थ प्राप्तः काल इति प्रभो। <br>अनृतं नोत्सहे वक्तुं न ह्येतन्मयि विद्यते   ॥03-049-027॥</td></tr>
<tr><td>अन्तरेणापि कौन्तेय निकृतिं पापनिश्चयम्। <br>हन्ता त्वमसि दुर्धर्ष सानुबन्धं सुयोधनम्   ॥03-049-028॥</td></tr>
<tr><td>एवं ब्रुवति भीमं तु धर्मराजे युधिष्ठिरे। <br>आजगाम महाभागो बृहदश्वो महानृषिः   ॥03-049-029॥</td></tr>
<tr><td>तमभिप्रेक्ष्य धर्मात्मा संप्राप्तं धर्मचारिणम्। <br>शास्त्रवन्मधुपर्केण पूजयामास धर्मराट्   ॥03-049-030॥</td></tr>
<tr><td>आश्वस्तं चैनमासीनमुपासीनो युधिष्ठिरः। <br>अभिप्रेक्ष्य महाबाहुः कृपणं बह्वभाषत   ॥03-049-031॥</td></tr>
<tr><td>अक्षद्यूतेन भगवन्धनं राज्यं च मे हृतम्। <br>आहूय निकृतिप्रज्ञैः कितवैरक्षकोविदैः   ॥03-049-032॥</td></tr>
<tr><td>अनक्षज्ञस्य हि सतो निकृत्या पापनिश्चयैः। <br>भार्या च मे सभां नीता प्राणेभ्योऽपि गरीयसी   ॥03-049-033॥</td></tr>
<tr><td>अस्ति राजा मया कश्चिदल्पभाग्यतरो भुवि। <br>भवता दृष्टपूर्वो वा श्रुतपूर्वोऽपि वा भवेत्। <br>न मत्तो दुःखिततरः पुमानस्तीति मे मतिः   ॥03-049-034॥</td></tr>
<tr><td> बृहदश्व उवाच। <br>यद्ब्रवीषि महाराज न मत्तो विद्यते क्वचित्। <br>अल्पभाग्यतरः कश्चित्पुमानस्तीति पाण्डव   ॥03-049-035॥</td></tr>
<tr><td>अत्र ते कथयिष्यामि यदि शुश्रूषसेऽनघ। <br>यस्त्वत्तो दुःखिततरो राजासीत्पृथिवीपते   ॥03-049-036॥</td></tr>
<tr><td> वैशंपायन उवाच। <br>अथैनमब्रवीद्राजा ब्रवीतु भगवानिति। <br>इमामवस्थां संप्राप्तं श्रोतुमिच्छामि पार्थिवम्   ॥03-049-037॥</td></tr>
<tr><td> बृहदश्व उवाच। <br>शृणु राजन्नवहितः सह भ्रातृभिरच्युत। <br>यस्त्वत्तो दुःखिततरो राजासीत्पृथिवीपते   ॥03-049-038॥</td></tr>
<tr><td>निषधेषु महीपालो वीरसेन इति स्म ह। <br>तस्य पुत्रोऽभवन्नाम्ना नलो धर्मार्थदर्शिवान्   ॥03-049-039॥</td></tr>
<tr><td>स निकृत्या जितो राजा पुष्करेणेति नः श्रुतम्। <br>वनवासमदुःखार्हो भार्यया न्यवसत्सह   ॥03-049-040॥</td></tr>
<tr><td>न तस्याश्वो न च रथो न भ्राता न च बान्धवाः। <br>वने निवसतो राजञ्शिष्यन्ते स्म कदाचन   ॥03-049-041॥</td></tr>
<tr><td>भवान्हि संवृतो वीरैर्भ्रातृभिर्देवसंमितैः। <br>ब्रह्मकल्पैर्द्विजाग्र्यैश्च तस्मान्नार्हसि शोचितुम्   ॥03-049-042॥</td></tr>
<tr><td> युधिष्ठिर उवाच। <br>विस्तरेणाहमिच्छामि नलस्य सुमहात्मनः। <br>चरितं वदतां श्रेष्ठ तन्ममाख्यातुमर्हसि   ॥03-049-043॥</td></tr>
</table>
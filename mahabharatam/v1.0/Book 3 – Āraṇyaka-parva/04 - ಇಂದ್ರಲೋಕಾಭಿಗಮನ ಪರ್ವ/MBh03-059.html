<table border = "1"><tr><td>Verse</td></tr>
<tr><td> नल उवाच। <br>यथा राज्यं पितुस्ते तत्तथा मम न संशयः। <br>न तु तत्र गमिष्यामि विषमस्थः कथंचन   ॥03-059-001॥</td></tr>
<tr><td>कथं समृद्धो गत्वाहं तव हर्षविवर्धनः। <br>परिद्यूनो गमिष्यामि तव शोकविवर्धनः   ॥03-059-002॥</td></tr>
<tr><td> बृहदश्व उवाच। <br>इति ब्रुवन्नलो राजा दमयन्तीं पुनः पुनः। <br>सान्त्वयामास कल्याणीं वाससोऽर्धेन संवृताम्   ॥03-059-003॥</td></tr>
<tr><td>तावेकवस्त्रसंवीतावटमानावितस्ततः। <br>क्षुत्पिपासापरिश्रान्तौ सभां कांचिदुपेयतुः   ॥03-059-004॥</td></tr>
<tr><td>तां सभामुपसंप्राप्य तदा स निषधाधिपः। <br>वैदर्भ्या सहितो राजा निषसाद महीतले   ॥03-059-005॥</td></tr>
<tr><td>स वै विवस्त्रो मलिनो विकचः पांसुगुण्ठितः। <br>दमयन्त्या सह श्रान्तः सुष्वाप धरणीतले   ॥03-059-006॥</td></tr>
<tr><td>दमयन्त्यपि कल्याणी निद्रयापहृता ततः। <br>सहसा दुःखमासाद्य सुकुमारी तपस्विनी   ॥03-059-007॥</td></tr>
<tr><td>सुप्तायां दमयन्त्यां तु नलो राजा विशां पते। <br>शोकोन्मथितचित्तात्मा न स्म शेते यथा पुरा   ॥03-059-008॥</td></tr>
<tr><td>स तद्राज्यापहरणं सुहृत्त्यागं च सर्वशः। <br>वने च तं परिध्वंसं प्रेक्ष्य चिन्तामुपेयिवान्   ॥03-059-009॥</td></tr>
<tr><td>किं नु मे स्यादिदं कृत्वा किं नु मे स्यादकुर्वतः। <br>किं नु मे मरणं श्रेयः परित्यागो जनस्य वा   ॥03-059-010॥</td></tr>
<tr><td>मामियं ह्यनुरक्तेदं दुःखमाप्नोति मत्कृते। <br>मद्विहीना त्वियं गच्छेत्कदाचित्स्वजनं प्रति   ॥03-059-011॥</td></tr>
<tr><td>मया निःसंशयं दुःखमियं प्राप्स्यत्यनुत्तमा। <br>उत्सर्गे संशयः स्यात्तु विन्देतापि सुखं क्वचित्   ॥03-059-012॥</td></tr>
<tr><td>स विनिश्चित्य बहुधा विचार्य च पुनः पुनः। <br>उत्सर्गेऽमन्यत श्रेयो दमयन्त्या नराधिपः   ॥03-059-013॥</td></tr>
<tr><td>सोऽवस्त्रतामात्मनश्च तस्याश्चाप्येकवस्त्रताम्। <br>चिन्तयित्वाध्यगाद्राजा वस्त्रार्धस्यावकर्तनम्   ॥03-059-014॥</td></tr>
<tr><td>कथं वासो विकर्तेयं न च बुध्येत मे प्रिया। <br>चिन्त्यैवं नैषधो राजा सभां पर्यचरत्तदा   ॥03-059-015॥</td></tr>
<tr><td>परिधावन्नथ नल इतश्चेतश्च भारत। <br>आससाद सभोद्देशे विकोशं खड्गमुत्तमम्   ॥03-059-016॥</td></tr>
<tr><td>तेनार्धं वाससश्छित्त्वा निवस्य च परंतपः। <br>सुप्तामुत्सृज्य वैदर्भीं प्राद्रवद्गतचेतनः   ॥03-059-017॥</td></tr>
<tr><td>ततो निबद्धहृदयः पुनरागम्य तां सभाम्। <br>दमयन्तीं तथा दृष्ट्वा रुरोद निषधाधिपः   ॥03-059-018॥</td></tr>
<tr><td>यां न वायुर्न चादित्यः पुरा पश्यति मे प्रियाम्। <br>सेयमद्य सभामध्ये शेते भूमावनाथवत्   ॥03-059-019॥</td></tr>
<tr><td>इयं वस्त्रावकर्तेन संवीता चारुहासिनी। <br>उन्मत्तेव वरारोहा कथं बुद्ध्वा भविष्यति   ॥03-059-020॥</td></tr>
<tr><td>कथमेका सती भैमी मया विरहिता शुभा। <br>चरिष्यति वने घोरे मृगव्यालनिषेविते   ॥03-059-021॥</td></tr>
<tr><td>गत्वा गत्वा नलो राजा पुनरेति सभां मुहुः। <br>आकृष्यमाणः कलिना सौहृदेनापकृष्यते   ॥03-059-022॥</td></tr>
<tr><td>द्विधेव हृदयं तस्य दुःखितस्याभवत्तदा। <br>दोलेव मुहुरायाति याति चैव सभां मुहुः   ॥03-059-023॥</td></tr>
<tr><td>सोऽपकृष्टस्तु कलिना मोहितः प्राद्रवन्नलः। <br>सुप्तामुत्सृज्य तां भार्यां विलप्य करुणं बहु   ॥03-059-024॥</td></tr>
<tr><td>नष्टात्मा कलिना स्पृष्टस्तत्तद्विगणयन्नृपः। <br>जगामैव वने शून्ये भार्यामुत्सृज्य दुःखितः   ॥03-059-025॥</td></tr>
</table>
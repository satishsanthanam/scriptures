<table border = "1"><tr><td>Verse</td></tr>
<tr><td> बृहदश्व उवाच। <br>अपक्रान्ते नले राजन्दमयन्ती गतक्लमा। <br>अबुध्यत वरारोहा संत्रस्ता विजने वने   ॥03-060-001॥</td></tr>
<tr><td>सापश्यमाना भर्तारं दुःखशोकसमन्विता। <br>प्राक्रोशदुच्चैः संत्रस्ता महाराजेति नैषधम्   ॥03-060-002॥</td></tr>
<tr><td>हा नाथ हा महाराज हा स्वामिन्किं जहासि माम्। <br>हा हतास्मि विनष्टास्मि भीतास्मि विजने वने   ॥03-060-003॥</td></tr>
<tr><td>ननु नाम महाराज धर्मज्ञः सत्यवागसि। <br>कथमुक्त्वा तथासत्यं सुप्तामुत्सृज्य मां गतः   ॥03-060-004॥</td></tr>
<tr><td>कथमुत्सृज्य गन्तासि वश्यां भार्यामनुव्रताम्। <br>विशेषतोऽनपकृते परेणापकृते सति   ॥03-060-005॥</td></tr>
<tr><td>शक्ष्यसे ता गिरः सत्याः कर्तुं मयि नरेश्वर। <br>यास्त्वया लोकपालानां संनिधौ कथिताः पुरा   ॥03-060-006॥</td></tr>
<tr><td>पर्याप्तः परिहासोऽयमेतावान्पुरुषर्षभ। <br>भीताहमस्मि दुर्धर्ष दर्शयात्मानमीश्वर   ॥03-060-007॥</td></tr>
<tr><td>दृश्यसे दृश्यसे राजन्नेष तिष्ठसि नैषध। <br>आवार्य गुल्मैरात्मानं किं मां न प्रतिभाषसे   ॥03-060-008॥</td></tr>
<tr><td>नृशंसं बत राजेन्द्र यन्मामेवंगतामिह। <br>विलपन्तीं समालिङ्ग्य नाश्वासयसि पार्थिव   ॥03-060-009॥</td></tr>
<tr><td>न शोचाम्यहमात्मानं न चान्यदपि किंचन। <br>कथं नु भवितास्येक इति त्वां नृप शोचिमि   ॥03-060-010॥</td></tr>
<tr><td>कथं नु राजंस्तृषितः क्षुधितः श्रमकर्शितः। <br>सायाह्ने वृक्षमूलेषु मामपश्यन्भविष्यसि   ॥03-060-011॥</td></tr>
<tr><td>ततः सा तीव्रशोकार्ता प्रदीप्तेव च मन्युना। <br>इतश्चेतश्च रुदती पर्यधावत दुःखिता   ॥03-060-012॥</td></tr>
<tr><td>मुहुरुत्पतते बाला मुहुः पतति विह्वला। <br>मुहुरालीयते भीता मुहुः क्रोशति रोदिति   ॥03-060-013॥</td></tr>
<tr><td>सा तीव्रशोकसंतप्ता मुहुर्निःश्वस्य विह्वला। <br>उवाच भैमी निष्क्रम्य रोदमाना पतिव्रता   ॥03-060-014॥</td></tr>
<tr><td>यस्याभिशापाद्दुःखार्तो दुःखं विन्दति नैषधः। <br>तस्य भूतस्य तद्दुःखाद्दुःखमभ्यधिकं भवेत्   ॥03-060-015॥</td></tr>
<tr><td>अपापचेतसं पापो य एवं कृतवान्नलम्। <br>तस्माद्दुःखतरं प्राप्य जीवत्वसुखजीविकाम्   ॥03-060-016॥</td></tr>
<tr><td>एवं तु विलपन्ती सा राज्ञो भार्या महात्मनः। <br>अन्वेषति स्म भर्तारं वने श्वापदसेविते   ॥03-060-017॥</td></tr>
<tr><td>उन्मत्तवद्भीमसुता विलपन्ती ततस्ततः। <br>हा हा राजन्निति मुहुरितश्चेतश्च धावति   ॥03-060-018॥</td></tr>
<tr><td>तां शुष्यमाणामत्यर्थं कुररीमिव वाशतीम्। <br>करुणं बहु शोचन्तीं विलपन्तीं मुहुर्मुहुः   ॥03-060-019॥</td></tr>
<tr><td>सहसाभ्यागतां भैमीमभ्याशपरिवर्तिनीम्। <br>जग्राहाजगरो ग्राहो महाकायः क्षुधान्वितः   ॥03-060-020॥</td></tr>
<tr><td>सा ग्रस्यमाना ग्राहेण शोकेन च पराजिता। <br>नात्मानं शोचति तथा यथा शोचति नैषधम्   ॥03-060-021॥</td></tr>
<tr><td>हा नाथ मामिह वने ग्रस्यमानामनाथवत्। <br>ग्राहेणानेन विपिने किमर्थं नाभिधावसि   ॥03-060-022॥</td></tr>
<tr><td>कथं भविष्यसि पुनर्मामनुस्मृत्य नैषध। <br>पापान्मुक्तः पुनर्लब्ध्वा बुद्धिं चेतो धनानि च   ॥03-060-023॥</td></tr>
<tr><td>श्रान्तस्य ते क्षुधार्तस्य परिग्लानस्य नैषध। <br>कः श्रमं राजशार्दूल नाशयिष्यति मानद   ॥03-060-024॥</td></tr>
<tr><td>तामकस्मान्मृगव्याधो विचरन्गहने वने। <br>आक्रन्दतीमुपश्रुत्य जवेनाभिससार ह   ॥03-060-025॥</td></tr>
<tr><td>तां स दृष्ट्वा तथा ग्रस्तामुरगेणायतेक्षणाम्। <br>त्वरमाणो मृगव्याधः समभिक्रम्य वेगितः   ॥03-060-026॥</td></tr>
<tr><td>मुखतः पातयामास शस्त्रेण निशितेन ह। <br>निर्विचेष्टं भुजंगं तं विशस्य मृगजीवनः   ॥03-060-027॥</td></tr>
<tr><td>मोक्षयित्वा च तां व्याधः प्रक्षाल्य सलिलेन च। <br>समाश्वास्य कृताहारामथ पप्रच्छ भारत   ॥03-060-028॥</td></tr>
<tr><td>कस्य त्वं मृगशावाक्षि कथं चाभ्यागता वनम्। <br>कथं चेदं महत्कृच्छ्रं प्राप्तवत्यसि भामिनि   ॥03-060-029॥</td></tr>
<tr><td>दमयन्ती तथा तेन पृच्छ्यमाना विशां पते। <br>सर्वमेतद्यथावृत्तमाचचक्षेऽस्य भारत   ॥03-060-030॥</td></tr>
<tr><td>तामर्धवस्त्रसंवीतां पीनश्रोणिपयोधराम्। <br>सुकुमारानवद्याङ्गीं पूर्णचन्द्रनिभाननाम्   ॥03-060-031॥</td></tr>
<tr><td>अरालपक्ष्मनयनां तथा मधुरभाषिणीम्। <br>लक्षयित्वा मृगव्याधः कामस्य वशमेयिवान्   ॥03-060-032॥</td></tr>
<tr><td>तामथ श्लक्ष्णया वाचा लुब्धको मृदुपूर्वया। <br>सान्त्वयामास कामार्तस्तदबुध्यत भामिनी   ॥03-060-033॥</td></tr>
<tr><td>दमयन्ती तु तं दुष्टमुपलभ्य पतिव्रता। <br>तीव्ररोषसमाविष्टा प्रजज्वालेव मन्युना   ॥03-060-034॥</td></tr>
<tr><td>स तु पापमतिः क्षुद्रः प्रधर्षयितुमातुरः। <br>दुर्धर्षां तर्कयामास दीप्तामग्निशिखामिव   ॥03-060-035॥</td></tr>
<tr><td>दमयन्ती तु दुःखार्ता पतिराज्यविनाकृता। <br>अतीतवाक्पथे काले शशापैनं रुषा किल   ॥03-060-036॥</td></tr>
<tr><td>यथाहं नैषधादन्यं मनसापि न चिन्तये। <br>तथायं पततां क्षुद्रः परासुर्मृगजीवनः   ॥03-060-037॥</td></tr>
<tr><td>उक्तमात्रे तु वचने तया स मृगजीवनः। <br>व्यसुः पपात मेदिन्यामग्निदग्ध इव द्रुमः   ॥03-060-038॥</td></tr>
</table>
<table border = "1"><tr><td>Verse</td></tr>
<tr><td> सुदेव उवाच। <br>विदर्भराजो धर्मात्मा भीमो भीमपराक्रमः। <br>सुतेयं तस्य कल्याणी दमयन्तीति विश्रुता   ॥03-066-001॥</td></tr>
<tr><td>राजा तु नैषधो नाम वीरसेनसुतो नलः। <br>भार्येयं तस्य कल्याणी पुण्यश्लोकस्य धीमतः   ॥03-066-002॥</td></tr>
<tr><td>स वै द्यूते जितो भ्रात्रा हृतराज्यो महीपतिः। <br>दमयन्त्या गतः सार्धं न प्रज्ञायत कर्हिचित्   ॥03-066-003॥</td></tr>
<tr><td>ते वयं दमयन्त्यर्थे चरामः पृथिवीमिमाम्। <br>सेयमासादिता बाला तव पुत्रनिवेशने   ॥03-066-004॥</td></tr>
<tr><td>अस्या रूपेण सदृशी मानुषी नेह विद्यते। <br>अस्याश्चैव भ्रुवोर्मध्ये सहजः पिप्लुरुत्तमः। <br>श्यामायाः पद्मसंकाशो लक्षितोऽन्तर्हितो मया   ॥03-066-005॥</td></tr>
<tr><td>मलेन संवृतो ह्यस्यास्तन्वभ्रेणेव चन्द्रमाः। <br>चिह्नभूतो विभूत्यर्थमयं धात्रा विनिर्मितः   ॥03-066-006॥</td></tr>
<tr><td>प्रतिपत्कलुषेवेन्दोर्लेखा नाति विराजते। <br>न चास्या नश्यते रूपं वपुर्मलसमाचितम्। <br>असंस्कृतमपि व्यक्तं भाति काञ्चनसंनिभम्   ॥03-066-007॥</td></tr>
<tr><td>अनेन वपुषा बाला पिप्लुनानेन चैव ह। <br>लक्षितेयं मया देवी पिहितोऽग्निरिवोष्मणा   ॥03-066-008॥</td></tr>
<tr><td> बृहदश्व उवाच। <br>तच्छ्रुत्वा वचनं तस्य सुदेवस्य विशां पते। <br>सुनन्दा शोधयामास पिप्लुप्रच्छादनं मलम्   ॥03-066-009॥</td></tr>
<tr><td>स मलेनापकृष्टेन पिप्लुस्तस्या व्यरोचत। <br>दमयन्त्यास्तदा व्यभ्रे नभसीव निशाकरः   ॥03-066-010॥</td></tr>
<tr><td>पिप्लुं दृष्ट्वा सुनन्दा च राजमाता च भारत। <br>रुदन्त्यौ तां परिष्वज्य मुहूर्तमिव तस्थतुः। <br>उत्सृज्य बाष्पं शनकै राजमातेदमब्रवीत्   ॥03-066-011॥</td></tr>
<tr><td>भगिन्या दुहिता मेऽसि पिप्लुनानेन सूचिता। <br>अहं च तव माता च राजन्यस्य महात्मनः। <br>सुते दशार्णाधिपतेः सुदाम्नश्चारुदर्शने   ॥03-066-012॥</td></tr>
<tr><td>भीमस्य राज्ञः सा दत्ता वीरबाहोरहं पुनः। <br>त्वं तु जाता मया दृष्टा दशार्णेषु पितुर्गृहे   ॥03-066-013॥</td></tr>
<tr><td>यथैव ते पितुर्गेहं तथेदमपि भामिनि। <br>यथैव हि ममैश्वर्यं दमयन्ति तथा तव   ॥03-066-014॥</td></tr>
<tr><td>तां प्रहृष्टेन मनसा दमयन्ती विशां पते। <br>अभिवाद्य मातुर्भगिनीमिदं वचनमब्रवीत्   ॥03-066-015॥</td></tr>
<tr><td>अज्ञायमानापि सती सुखमस्म्युषितेह वै। <br>सर्वकामैः सुविहिता रक्ष्यमाणा सदा त्वया   ॥03-066-016॥</td></tr>
<tr><td>सुखात्सुखतरो वासो भविष्यति न संशयः। <br>चिरविप्रोषितां मातर्मामनुज्ञातुमर्हसि   ॥03-066-017॥</td></tr>
<tr><td>दारकौ च हि मे नीतौ वसतस्तत्र बालकौ। <br>पित्रा विहीनौ शोकार्तौ मया चैव कथं नु तौ   ॥03-066-018॥</td></tr>
<tr><td>यदि चापि प्रियं किंचिन्मयि कर्तुमिहेच्छसि। <br>विदर्भान्यातुमिच्छामि शीघ्रं मे यानमादिश   ॥03-066-019॥</td></tr>
<tr><td>बाढमित्येव तामुक्त्वा हृष्टा मातृष्वसा नृप। <br>गुप्तां बलेन महता पुत्रस्यानुमते ततः   ॥03-066-020॥</td></tr>
<tr><td>प्रस्थापयद्राजमाता श्रीमता नरवाहिना। <br>यानेन भरतश्रेष्ठ स्वन्नपानपरिच्छदाम्   ॥03-066-021॥</td></tr>
<tr><td>ततः सा नचिरादेव विदर्भानगमच्छुभा। <br>तां तु बन्धुजनः सर्वः प्रहृष्टः प्रत्यपूजयत्   ॥03-066-022॥</td></tr>
<tr><td>सर्वान्कुशलिनो दृष्ट्वा बान्धवान्दारकौ च तौ। <br>मातरं पितरं चैव सर्वं चैव सखीजनम्   ॥03-066-023॥</td></tr>
<tr><td>देवताः पूजयामास ब्राह्मणांश्च यशस्विनी। <br>विधिना परेण कल्याणी दमयन्ती विशां पते   ॥03-066-024॥</td></tr>
<tr><td>अतर्पयत्सुदेवं च गोसहस्रेण पार्थिवः। <br>प्रीतो दृष्ट्वैव तनयां ग्रामेण द्रविणेन च   ॥03-066-025॥</td></tr>
<tr><td>सा व्युष्टा रजनीं तत्र पितुर्वेश्मनि भामिनी। <br>विश्रान्ता मातरं राजन्निदं वचनमब्रवीत्   ॥03-066-026॥</td></tr>
</table>
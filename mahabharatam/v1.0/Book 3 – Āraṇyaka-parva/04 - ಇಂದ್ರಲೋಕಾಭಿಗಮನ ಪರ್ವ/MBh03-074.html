<table border = "1"><tr><td>Verse</td></tr>
<tr><td> बृहदश्व उवाच। <br>सर्वं विकारं दृष्ट्वा तु पुण्यश्लोकस्य धीमतः। <br>आगत्य केशिनी क्षिप्रं दमयन्त्यै न्यवेदयत्   ॥03-074-001॥</td></tr>
<tr><td>दमयन्ती ततो भूयः प्रेषयामास केशिनीम्। <br>मातुः सकाशं दुःखार्ता नलशङ्कासमुत्सुका   ॥03-074-002॥</td></tr>
<tr><td>परीक्षितो मे बहुशो बाहुको नलशङ्कया। <br>रूपे मे संशयस्त्वेकः स्वयमिच्छामि वेदितुम्   ॥03-074-003॥</td></tr>
<tr><td>स वा प्रवेश्यतां मातर्मां वानुज्ञातुमर्हसि। <br>विदितं वाथ वाज्ञातं पितुर्मे संविधीयताम्   ॥03-074-004॥</td></tr>
<tr><td>एवमुक्ता तु वैदर्भ्या सा देवी भीममब्रवीत्। <br>दुहितुस्तमभिप्रायमन्वजानाच्च पार्थिवः   ॥03-074-005॥</td></tr>
<tr><td>सा वै पित्राभ्यनुज्ञाता मात्रा च भरतर्षभ। <br>नलं प्रवेशयामास यत्र तस्याः प्रतिश्रयः   ॥03-074-006॥</td></tr>
<tr><td>तं तु दृष्ट्वा तथायुक्तं दमयन्ती नलं तदा। <br>तीव्रशोकसमाविष्टा बभूव वरवर्णिनी   ॥03-074-007॥</td></tr>
<tr><td>ततः काषायवसना जटिला मलपङ्किनी। <br>दमयन्ती महाराज बाहुकं वाक्यमब्रवीत्   ॥03-074-008॥</td></tr>
<tr><td>दृष्टपूर्वस्त्वया कश्चिद्धर्मज्ञो नाम बाहुक। <br>सुप्तामुत्सृज्य विपिने गतो यः पुरुषः स्त्रियम्   ॥03-074-009॥</td></tr>
<tr><td>अनागसं प्रियां भार्यां विजने श्रममोहिताम्। <br>अपहाय तु को गच्छेत्पुण्यश्लोकमृते नलम्   ॥03-074-010॥</td></tr>
<tr><td>किं नु तस्य मया कार्यमपराद्धं महीपतेः। <br>यो मामुत्सृज्य विपिने गतवान्निद्रया हृताम्   ॥03-074-011॥</td></tr>
<tr><td>साक्षाद्देवानपाहाय वृतो यः स मया पुरा। <br>अनुव्रतां साभिकामां पुत्रिणीं त्यक्तवान्कथम्   ॥03-074-012॥</td></tr>
<tr><td>अग्नौ पाणिगृहीतां च हंसानां वचने स्थिताम्। <br>भरिष्यामीति सत्यं च प्रतिश्रुत्य क्व तद्गतम्   ॥03-074-013॥</td></tr>
<tr><td>दमयन्त्या ब्रुवन्त्यास्तु सर्वमेतदरिंदम। <br>शोकजं वारि नेत्राभ्यामसुखं प्रास्रवद्बहु   ॥03-074-014॥</td></tr>
<tr><td>अतीव कृष्णताराभ्यां रक्तान्ताभ्यां जलं तु तत्। <br>परिस्रवन्नलो दृष्ट्वा शोकार्त इदमब्रवीत्   ॥03-074-015॥</td></tr>
<tr><td>मम राज्यं प्रनष्टं यन्नाहं तत्कृतवान्स्वयम्। <br>कलिना तत्कृतं भीरु यच्च त्वामहमत्यजम्   ॥03-074-016॥</td></tr>
<tr><td>त्वया तु धर्मभृच्छ्रेष्ठे शापेनाभिहतः पुरा। <br>वनस्थया दुःखितया शोचन्त्या मां विवाससम्   ॥03-074-017॥</td></tr>
<tr><td>स मच्छरीरे त्वच्छापाद्दह्यमानोऽवसत्कलिः। <br>त्वच्छापदग्धः सततं सोऽग्नाविव समाहितः   ॥03-074-018॥</td></tr>
<tr><td>मम च व्यवसायेन तपसा चैव निर्जितः। <br>दुःखस्यान्तेन चानेन भवितव्यं हि नौ शुभे   ॥03-074-019॥</td></tr>
<tr><td>विमुच्य मां गतः पापः स ततोऽहमिहागतः। <br>त्वदर्थं विपुलश्रोणि न हि मेऽन्यत्प्रयोजनम्   ॥03-074-020॥</td></tr>
<tr><td>कथं नु नारी भर्तारमनुरक्तमनुव्रतम्। <br>उत्सृज्य वरयेदन्यं यथा त्वं भीरु कर्हिचित्   ॥03-074-021॥</td></tr>
<tr><td>दूताश्चरन्ति पृथिवीं कृत्स्नां नृपतिशासनात्। <br>भैमी किल स्म भर्तारं द्वितीयं वरयिष्यति   ॥03-074-022॥</td></tr>
<tr><td>स्वैरवृत्ता यथाकाममनुरूपमिवात्मनः। <br>श्रुत्वैव चैवं त्वरितो भाङ्गस्वरिरुपस्थितः   ॥03-074-023॥</td></tr>
<tr><td>दमयन्ती तु तच्छ्रुत्वा नलस्य परिदेवितम्। <br>प्राञ्जलिर्वेपमाना च भीता वचनमब्रवीत्   ॥03-074-024॥</td></tr>
</table>
<table border = "1"><tr><td>Verse</td></tr>
<tr><td> दमयन्त्युवाच। <br>गच्छ केशिनि जानीहि क एष रथवाहकः। <br>उपविष्टो रथोपस्थे विकृतो ह्रस्वबाहुकः   ॥03-072-001॥</td></tr>
<tr><td>अभ्येत्य कुशलं भद्रे मृदुपूर्वं समाहिता। <br>पृच्छेथाः पुरुषं ह्येनं यथातत्त्वमनिन्दिते   ॥03-072-002॥</td></tr>
<tr><td>अत्र मे महती शङ्का भवेदेष नलो नृपः। <br>तथा च मे मनस्तुष्टिर्हृदयस्य च निर्वृतिः   ॥03-072-003॥</td></tr>
<tr><td>ब्रूयाश्चैनं कथान्ते त्वं पर्णादवचनं यथा। <br>प्रतिवाक्यं च सुश्रोणि बुध्येथास्त्वमनिन्दिते   ॥03-072-004॥</td></tr>
<tr><td> बृहदश्व उवाच। <br>एवं समाहिता गत्वा दूती बाहुकमब्रवीत्। <br>दमयन्त्यपि कल्याणी प्रासादस्थान्ववैक्षत   ॥03-072-005॥</td></tr>
<tr><td> केशिन्युवाच। <br>स्वागतं ते मनुष्येन्द्र कुशलं ते ब्रवीम्यहम्। <br>दमयन्त्या वचः साधु निबोध पुरुषर्षभ   ॥03-072-006॥</td></tr>
<tr><td>कदा वै प्रस्थिता यूयं किमर्थमिह चागताः। <br>तत्त्वं ब्रूहि यथान्यायं वैदर्भी श्रोतुमिच्छति   ॥03-072-007॥</td></tr>
<tr><td> बाहुक उवाच। <br>श्रुतः स्वयंवरो राज्ञा कौसल्येन यशस्विना। <br>द्वितीयो दमयन्त्या वै श्वोभूत इति भामिनि   ॥03-072-008॥</td></tr>
<tr><td>श्रुत्वा तं प्रस्थितो राजा शतयोजनयायिभिः। <br>हयैर्वातजवैर्मुख्यैरहमस्य च सारथिः   ॥03-072-009॥</td></tr>
<tr><td> केशिन्युवाच। <br>अथ योऽसौ तृतीयो वः स कुतः कस्य वा पुनः। <br>त्वं च कस्य कथं चेदं त्वयि कर्म समाहितम्   ॥03-072-010॥</td></tr>
<tr><td> बाहुक उवाच। <br>पुण्यश्लोकस्य वै सूतो वार्ष्णेय इति विश्रुतः। <br>स नले विद्रुते भद्रे भाङ्गस्वरिमुपस्थितः   ॥03-072-011॥</td></tr>
<tr><td>अहमप्यश्वकुशलः सूदत्वे च सुनिष्ठितः। <br>ऋतुपर्णेन सारथ्ये भोजने च वृतः स्वयम्   ॥03-072-012॥</td></tr>
<tr><td> केशिन्युवाच। <br>अथ जानाति वार्ष्णेयः क्व नु राजा नलो गतः। <br>कथंचित्त्वयि वैतेन कथितं स्यात्तु बाहुक   ॥03-072-013॥</td></tr>
<tr><td> बाहुक उवाच। <br>इहैव पुत्रौ निक्षिप्य नलस्याशुभकर्मणः। <br>गतस्ततो यथाकामं नैष जानाति नैषधम्   ॥03-072-014॥</td></tr>
<tr><td>न चान्यः पुरुषः कश्चिन्नलं वेत्ति यशस्विनि। <br>गूढश्चरति लोकेऽस्मिन्नष्टरूपो महीपतिः   ॥03-072-015॥</td></tr>
<tr><td>आत्मैव हि नलं वेत्ति या चास्य तदनन्तरा। <br>न हि वै तानि लिङ्गानि नलं शंसन्ति कर्हिचित्   ॥03-072-016॥</td></tr>
<tr><td> केशिन्युवाच। <br>योऽसावयोध्यां प्रथमं गतवान्ब्राह्मणस्तदा। <br>इमानि नारीवाक्यानि कथयानः पुनः पुनः   ॥03-072-017॥</td></tr>
<tr><td>क्व नु त्वं कितव छित्त्वा वस्त्रार्धं प्रस्थितो मम। <br>उत्सृज्य विपिने सुप्तामनुरक्तां प्रियां प्रिय   ॥03-072-018॥</td></tr>
<tr><td>सा वै यथा समादिष्टा तत्रास्ते त्वत्प्रतीक्षिणी। <br>दह्यमाना दिवारात्रं वस्त्रार्धेनाभिसंवृता   ॥03-072-019॥</td></tr>
<tr><td>तस्या रुदन्त्याः सततं तेन दुःखेन पार्थिव। <br>प्रसादं कुरु वै वीर प्रतिवाक्यं प्रयच्छ च   ॥03-072-020॥</td></tr>
<tr><td>तस्यास्तत्प्रियमाख्यानं प्रब्रवीहि महामते। <br>तदेव वाक्यं वैदर्भी श्रोतुमिच्छत्यनिन्दिता   ॥03-072-021॥</td></tr>
<tr><td>एतच्छ्रुत्वा प्रतिवचस्तस्य दत्तं त्वया किल। <br>यत्पुरा तत्पुनस्त्वत्तो वैदर्भी श्रोतुमिच्छति   ॥03-072-022॥</td></tr>
<tr><td> बृहदश्व उवाच। <br>एवमुक्तस्य केशिन्या नलस्य कुरुनन्दन। <br>हृदयं व्यथितं चासीदश्रुपूर्णे च लोचने   ॥03-072-023॥</td></tr>
<tr><td>स निगृह्यात्मनो दुःखं दह्यमानो महीपतिः। <br>बाष्पसंदिग्धया वाचा पुनरेवेदमब्रवीत्   ॥03-072-024॥</td></tr>
<tr><td>वैषम्यमपि संप्राप्ता गोपायन्ति कुलस्त्रियः। <br>आत्मानमात्मना सत्यो जितस्वर्गा न संशयः   ॥03-072-025॥</td></tr>
<tr><td>रहिता भर्तृभिश्चैव न क्रुध्यन्ति कदाचन। <br>प्राणांश्चारित्रकवचा धारयन्तीह सत्स्त्रियः   ॥03-072-026॥</td></tr>
<tr><td>प्राणयात्रां परिप्रेप्सोः शकुनैर्हृतवाससः। <br>आधिभिर्दह्यमानस्य श्यामा न क्रोद्धुमर्हति   ॥03-072-027॥</td></tr>
<tr><td>सत्कृतासत्कृता वापि पतिं दृष्ट्वा तथागतम्। <br>भ्रष्टराज्यं श्रिया हीनं क्षुधितं व्यसनाप्लुतम्   ॥03-072-028॥</td></tr>
<tr><td>एवं ब्रुवाणस्तद्वाक्यं नलः परमदुःखितः। <br>न बाष्पमशकत्सोढुं प्ररुरोद च भारत   ॥03-072-029॥</td></tr>
<tr><td>ततः सा केशिनी गत्वा दमयन्त्यै न्यवेदयत्। <br>तत्सर्वं कथितं चैव विकारं चैव तस्य तम्   ॥03-072-030॥</td></tr>
</table>
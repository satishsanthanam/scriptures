<table border = "1"><tr><td>Verse</td></tr>
<tr><td> बृहदश्व उवाच। <br>तेभ्यः प्रतिज्ञाय नलः करिष्य इति भारत। <br>अथैनान्परिपप्रच्छ कृताञ्जलिरवस्थितः   ॥03-052-001॥</td></tr>
<tr><td>के वै भवन्तः कश्चासौ यस्याहं दूत ईप्सितः। <br>किं च तत्र मया कार्यं कथयध्वं यथातथम्   ॥03-052-002॥</td></tr>
<tr><td>एवमुक्ते नैषधेन मघवान्प्रत्यभाषत। <br>अमरान्वै निबोधास्मान्दमयन्त्यर्थमागतान्   ॥03-052-003॥</td></tr>
<tr><td>अहमिन्द्रोऽयमग्निश्च तथैवायमपांपतिः। <br>शरीरान्तकरो नॄणां यमोऽयमपि पार्थिव   ॥03-052-004॥</td></tr>
<tr><td>स वै त्वमागतानस्मान्दमयन्त्यै निवेदय। <br>लोकपालाः सहेन्द्रास्त्वां समायान्ति दिदृक्षवः   ॥03-052-005॥</td></tr>
<tr><td>प्राप्तुमिच्छन्ति देवास्त्वां शक्रोऽग्निर्वरुणो यमः। <br>तेषामन्यतमं देवं पतित्वे वरयस्व ह   ॥03-052-006॥</td></tr>
<tr><td>एवमुक्तः स शक्रेण नलः प्राञ्जलिरब्रवीत्। <br>एकार्थसमवेतं मां न प्रेषयितुमर्हथ   ॥03-052-007॥</td></tr>
<tr><td> देवा ऊचुः। <br>करिष्य इति संश्रुत्य पूर्वमस्मासु नैषध। <br>न करिष्यसि कस्मात्त्वं व्रज नैषध माचिरम्   ॥03-052-008॥</td></tr>
<tr><td> बृहदश्व उवाच। <br>एवमुक्तः स देवैस्तैर्नैषधः पुनरब्रवीत्। <br>सुरक्षितानि वेश्मानि प्रवेष्टुं कथमुत्सहे   ॥03-052-009॥</td></tr>
<tr><td>प्रवेक्ष्यसीति तं शक्रः पुनरेवाभ्यभाषत। <br>जगाम स तथेत्युक्त्वा दमयन्त्या निवेशनम्   ॥03-052-010॥</td></tr>
<tr><td>ददर्श तत्र वैदर्भीं सखीगणसमावृताम्। <br>देदीप्यमानां वपुषा श्रिया च वरवर्णिनीम्   ॥03-052-011॥</td></tr>
<tr><td>अतीव सुकुमाराङ्गीं तनुमध्यां सुलोचनाम्। <br>आक्षिपन्तीमिव च भाः शशिनः स्वेन तेजसा   ॥03-052-012॥</td></tr>
<tr><td>तस्य दृष्ट्वैव ववृधे कामस्तां चारुहासिनीम्। <br>सत्यं चिकीर्षमाणस्तु धारयामास हृच्छयम्   ॥03-052-013॥</td></tr>
<tr><td>ततस्ता नैषधं दृष्ट्वा संभ्रान्ताः परमाङ्गनाः। <br>आसनेभ्यः समुत्पेतुस्तेजसा तस्य धर्षिताः   ॥03-052-014॥</td></tr>
<tr><td>प्रशशंसुश्च सुप्रीता नलं ता विस्मयान्विताः। <br>न चैनमभ्यभाषन्त मनोभिस्त्वभ्यचिन्तयन्   ॥03-052-015॥</td></tr>
<tr><td>अहो रूपमहो कान्तिरहो धैर्यं महात्मनः। <br>कोऽयं देवो नु यक्षो नु गन्धर्वो नु भविष्यति   ॥03-052-016॥</td></tr>
<tr><td>न त्वेनं शक्नुवन्ति स्म व्याहर्तुमपि किंचन। <br>तेजसा धर्षिताः सर्वा लज्जावत्यो वराङ्गनाः   ॥03-052-017॥</td></tr>
<tr><td>अथैनं स्मयमानेव स्मितपूर्वाभिभाषिणी। <br>दमयन्ती नलं वीरमभ्यभाषत विस्मिता   ॥03-052-018॥</td></tr>
<tr><td>कस्त्वं सर्वानवद्याङ्ग मम हृच्छयवर्धन। <br>प्राप्तोऽस्यमरवद्वीर ज्ञातुमिच्छामि तेऽनघ   ॥03-052-019॥</td></tr>
<tr><td>कथमागमनं चेह कथं चासि न लक्षितः। <br>सुरक्षितं हि मे वेश्म राजा चैवोग्रशासनः   ॥03-052-020॥</td></tr>
<tr><td>एवमुक्तस्तु वैदर्भ्या नलस्तां प्रत्युवाच ह। <br>नलं मां विद्धि कल्याणि देवदूतमिहागतम्   ॥03-052-021॥</td></tr>
<tr><td>देवास्त्वां प्राप्तुमिच्छन्ति शक्रोऽग्निर्वरुणो यमः। <br>तेषामन्यतमं देवं पतिं वरय शोभने   ॥03-052-022॥</td></tr>
<tr><td>तेषामेव प्रभावेन प्रविष्टोऽहमलक्षितः। <br>प्रविशन्तं हि मां कश्चिन्नापश्यन्नाप्यवारयत्   ॥03-052-023॥</td></tr>
<tr><td>एतदर्थमहं भद्रे प्रेषितः सुरसत्तमैः। <br>एतच्छ्रुत्वा शुभे बुद्धिं प्रकुरुष्व यथेच्छसि   ॥03-052-024॥</td></tr>
</table>
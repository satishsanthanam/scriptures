<table border = "1"><tr><td>Verse</td></tr>
<tr><td> दमयन्त्युवाच। <br>न मामर्हसि कल्याण पापेन परिशङ्कितुम्। <br>मया हि देवानुत्सृज्य वृतस्त्वं निषधाधिप   ॥03-075-001॥</td></tr>
<tr><td>तवाभिगमनार्थं तु सर्वतो ब्राह्मणा गताः। <br>वाक्यानि मम गाथाभिर्गायमाना दिशो दश   ॥03-075-002॥</td></tr>
<tr><td>ततस्त्वां ब्राह्मणो विद्वान्पर्णादो नाम पार्थिव। <br>अभ्यगच्छत्कोसलायामृतुपर्णनिवेशने   ॥03-075-003॥</td></tr>
<tr><td>तेन वाक्ये हृते सम्यक्प्रतिवाक्ये तथाहृते। <br>उपायोऽयं मया दृष्टो नैषधानयने तव   ॥03-075-004॥</td></tr>
<tr><td>त्वामृते न हि लोकेऽन्य एकाह्ना पृथिवीपते। <br>समर्थो योजनशतं गन्तुमश्वैर्नराधिप   ॥03-075-005॥</td></tr>
<tr><td>तथा चेमौ महीपाल भजेऽहं चरणौ तव। <br>यथा नासत्कृतं किंचिन्मनसापि चराम्यहम्   ॥03-075-006॥</td></tr>
<tr><td>अयं चरति लोकेऽस्मिन्भूतसाक्षी सदागतिः। <br>एष मुञ्चतु मे प्राणान्यदि पापं चराम्यहम्   ॥03-075-007॥</td></tr>
<tr><td>तथा चरति तिग्मांशुः परेण भुवनं सदा। <br>स विमुञ्चतु मे प्राणान्यदि पापं चराम्यहम्   ॥03-075-008॥</td></tr>
<tr><td>चन्द्रमाः सर्वभूतानामन्तश्चरति साक्षिवत्। <br>स विमुञ्चतु मे प्राणान्यदि पापं चराम्यहम्   ॥03-075-009॥</td></tr>
<tr><td>एते देवास्त्रयः कृत्स्नं त्रैलोक्यं धारयन्ति वै। <br>विब्रुवन्तु यथासत्यमेते वाद्य त्यजन्तु माम्   ॥03-075-010॥</td></tr>
<tr><td>एवमुक्ते ततो वायुरन्तरिक्षादभाषत। <br>नैषा कृतवती पापं नल सत्यं ब्रवीमि ते   ॥03-075-011॥</td></tr>
<tr><td>राजञ्शीलनिधिः स्फीतो दमयन्त्या सुरक्षितः। <br>साक्षिणो रक्षिणश्चास्या वयं त्रीन्परिवत्सरान्   ॥03-075-012॥</td></tr>
<tr><td>उपायो विहितश्चायं त्वदर्थमतुलोऽनया। <br>न ह्येकाह्ना शतं गन्ता त्वदृतेऽन्यः पुमानिह   ॥03-075-013॥</td></tr>
<tr><td>उपपन्ना त्वया भैमी त्वं च भैम्या महीपते। <br>नात्र शङ्का त्वया कार्या संगच्छ सह भार्यया   ॥03-075-014॥</td></tr>
<tr><td>तथा ब्रुवति वायौ तु पुष्पवृष्टिः पपात ह। <br>देवदुन्दुभयो नेदुर्ववौ च पवनः शिवः   ॥03-075-015॥</td></tr>
<tr><td>तदद्भुततमं दृष्ट्वा नलो राजाथ भारत। <br>दमयन्त्यां विशङ्कां तां व्यपाकर्षदरिंदमः   ॥03-075-016॥</td></tr>
<tr><td>ततस्तद्वस्त्रमरजः प्रावृणोद्वसुधाधिपः। <br>संस्मृत्य नागराजानं ततो लेभे वपुः स्वकम्   ॥03-075-017॥</td></tr>
<tr><td>स्वरूपिणं तु भर्तारं दृष्ट्वा भीमसुता तदा। <br>प्राक्रोशदुच्चैरालिङ्ग्य पुण्यश्लोकमनिन्दिता   ॥03-075-018॥</td></tr>
<tr><td>भैमीमपि नलो राजा भ्राजमानो यथा पुरा। <br>सस्वजे स्वसुतौ चापि यथावत्प्रत्यनन्दत   ॥03-075-019॥</td></tr>
<tr><td>ततः स्वोरसि विन्यस्य वक्त्रं तस्य शुभानना। <br>परीता तेन दुःखेन निशश्वासायतेक्षणा   ॥03-075-020॥</td></tr>
<tr><td>तथैव मलदिग्धाङ्गी परिष्वज्य शुचिस्मिता। <br>सुचिरं पुरुषव्याघ्रं तस्थौ साश्रुपरिप्लुता   ॥03-075-021॥</td></tr>
<tr><td>ततः सर्वं यथावृत्तं दमयन्त्या नलस्य च। <br>भीमायाकथयत्प्रीत्या वैदर्भ्या जननी नृप   ॥03-075-022॥</td></tr>
<tr><td>ततोऽब्रवीन्महाराजः कृतशौचमहं नलम्। <br>दमयन्त्या सहोपेतं काल्यं द्रष्टा सुखोषितम्   ॥03-075-023॥</td></tr>
<tr><td>ततस्तौ सहितौ रात्रिं कथयन्तौ पुरातनम्। <br>वने विचरितं सर्वमूषतुर्मुदितौ नृप   ॥03-075-024॥</td></tr>
<tr><td>स चतुर्थे ततो वर्षे संगम्य सह भार्यया। <br>सर्वकामैः सुसिद्धार्थो लब्धवान्परमां मुदम्   ॥03-075-025॥</td></tr>
<tr><td>दमयन्त्यपि भर्तारमवाप्याप्यायिता भृशम्। <br>अर्धसंजातसस्येव तोयं प्राप्य वसुंधरा   ॥03-075-026॥</td></tr>
<tr><td>सैवं समेत्य व्यपनीततन्द्री; शान्तज्वरा हर्षविवृद्धसत्त्वा। <br>रराज भैमी समवाप्तकामा; शीतांशुना रात्रिरिवोदितेन   ॥03-075-027॥</td></tr>
</table>
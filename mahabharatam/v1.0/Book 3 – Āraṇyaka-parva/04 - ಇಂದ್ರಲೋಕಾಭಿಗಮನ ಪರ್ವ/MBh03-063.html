<table border = "1"><tr><td>Verse</td></tr>
<tr><td> बृहदश्व उवाच। <br>उत्सृज्य दमयन्तीं तु नलो राजा विशां पते। <br>ददर्श दावं दह्यन्तं महान्तं गहने वने   ॥03-063-001॥</td></tr>
<tr><td>तत्र शुश्राव मध्येऽग्नौ शब्दं भूतस्य कस्यचित्। <br>अभिधाव नलेत्युच्चैः पुण्यश्लोकेति चासकृत्   ॥03-063-002॥</td></tr>
<tr><td>मा भैरिति नलश्चोक्त्वा मध्यमग्नेः प्रविश्य तम्। <br>ददर्श नागराजानं शयानं कुण्डलीकृतम्   ॥03-063-003॥</td></tr>
<tr><td>स नागः प्राञ्जलिर्भूत्वा वेपमानो नलं तदा। <br>उवाच विद्धि मां राजन्नागं कर्कोटकं नृप   ॥03-063-004॥</td></tr>
<tr><td>मया प्रलब्धो ब्रह्मर्षिरनागाः सुमहातपाः। <br>तेन मन्युपरीतेन शप्तोऽस्मि मनुजाधिप   ॥03-063-005॥</td></tr>
<tr><td>तस्य शापान्न शक्नोमि पदाद्विचलितुं पदम्। <br>उपदेक्ष्यामि ते श्रेयस्त्रातुमर्हति मां भवान्   ॥03-063-006॥</td></tr>
<tr><td>सखा च ते भविष्यामि मत्समो नास्ति पन्नगः। <br>लघुश्च ते भविष्यामि शीघ्रमादाय गच्छ माम्   ॥03-063-007॥</td></tr>
<tr><td>एवमुक्त्वा स नागेन्द्रो बभूवाङ्गुष्ठमात्रकः। <br>तं गृहीत्वा नलः प्रायादुद्देशं दाववर्जितम्   ॥03-063-008॥</td></tr>
<tr><td>आकाशदेशमासाद्य विमुक्तं कृष्णवर्त्मना। <br>उत्स्रष्टुकामं तं नागः पुनः कर्कोटकोऽब्रवीत्   ॥03-063-009॥</td></tr>
<tr><td>पदानि गणयन्गच्छ स्वानि नैषध कानिचित्। <br>तत्र तेऽहं महाराज श्रेयो धास्यामि यत्परम्   ॥03-063-010॥</td></tr>
<tr><td>ततः संख्यातुमारब्धमदशद्दशमे पदे। <br>तस्य दष्टस्य तद्रूपं क्षिप्रमन्तरधीयत   ॥03-063-011॥</td></tr>
<tr><td>स दृष्ट्वा विस्मितस्तस्थावात्मानं विकृतं नलः। <br>स्वरूपधारिणं नागं ददर्श च महीपतिः   ॥03-063-012॥</td></tr>
<tr><td>ततः कर्कोटको नागः सान्त्वयन्नलमब्रवीत्। <br>मया तेऽन्तर्हितं रूपं न त्वा विद्युर्जना इति   ॥03-063-013॥</td></tr>
<tr><td>यत्कृते चासि विकृतो दुःखेन महता नल। <br>विषेण स मदीयेन त्वयि दुःखं निवत्स्यति   ॥03-063-014॥</td></tr>
<tr><td>विषेण संवृतैर्गात्रैर्यावत्त्वां न विमोक्ष्यति। <br>तावत्त्वयि महाराज दुःखं वै स निवत्स्यति   ॥03-063-015॥</td></tr>
<tr><td>अनागा येन निकृतस्त्वमनर्हो जनाधिप। <br>क्रोधादसूययित्वा तं रक्षा मे भवतः कृता   ॥03-063-016॥</td></tr>
<tr><td>न ते भयं नरव्याघ्र दंष्ट्रिभ्यः शत्रुतोऽपि वा। <br>ब्रह्मविद्भ्यश्च भविता मत्प्रसादान्नराधिप   ॥03-063-017॥</td></tr>
<tr><td>राजन्विषनिमित्ता च न ते पीडा भविष्यति। <br>संग्रामेषु च राजेन्द्र शश्वज्जयमवाप्स्यसि   ॥03-063-018॥</td></tr>
<tr><td>गच्छ राजन्नितः सूतो बाहुकोऽहमिति ब्रुवन्। <br>समीपमृतुपर्णस्य स हि वेदाक्षनैपुणम्। <br>अयोध्यां नगरीं रम्यामद्यैव निषधेश्वर   ॥03-063-019॥</td></tr>
<tr><td>स तेऽक्षहृदयं दाता राजाश्वहृदयेन वै। <br>इक्ष्वाकुकुलजः श्रीमान्मित्रं चैव भविष्यति   ॥03-063-020॥</td></tr>
<tr><td>भविष्यसि यदाक्षज्ञः श्रेयसा योक्ष्यसे तदा। <br>समेष्यसि च दारैस्त्वं मा स्म शोके मनः कृथाः। <br>राज्येन तनयाभ्यां च सत्यमेतद्ब्रवीमि ते   ॥03-063-021॥</td></tr>
<tr><td>स्वरूपं च यदा द्रष्टुमिच्छेथास्त्वं नराधिप। <br>संस्मर्तव्यस्तदा तेऽहं वासश्चेदं निवासयेः   ॥03-063-022॥</td></tr>
<tr><td>अनेन वाससाच्छन्नः स्वरूपं प्रतिपत्स्यसे। <br>इत्युक्त्वा प्रददावस्मै दिव्यं वासोयुगं तदा   ॥03-063-023॥</td></tr>
<tr><td>एवं नलं समादिश्य वासो दत्त्वा च कौरव। <br>नागराजस्ततो राजंस्तत्रैवान्तरधीयत   ॥03-063-024॥</td></tr>
</table>
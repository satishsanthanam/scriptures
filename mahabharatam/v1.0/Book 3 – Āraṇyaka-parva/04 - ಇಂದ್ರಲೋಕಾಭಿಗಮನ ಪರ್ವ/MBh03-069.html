<table border = "1"><tr><td>Verse</td></tr>
<tr><td> बृहदश्व उवाच। <br>श्रुत्वा वचः सुदेवस्य ऋतुपर्णो नराधिपः। <br>सान्त्वयञ्श्लक्ष्णया वाचा बाहुकं प्रत्यभाषत   ॥03-069-001॥</td></tr>
<tr><td>विदर्भान्यातुमिच्छामि दमदन्त्याः स्वयंवरम्। <br>एकाह्ना हयतत्त्वज्ञ मन्यसे यदि बाहुक   ॥03-069-002॥</td></tr>
<tr><td>एवमुक्तस्य कौन्तेय तेन राज्ञा नलस्य ह। <br>व्यदीर्यत मनो दुःखात्प्रदध्यौ च महामनाः   ॥03-069-003॥</td></tr>
<tr><td>दमयन्ती भवेदेतत्कुर्याद्दुःखेन मोहिता। <br>अस्मदर्थे भवेद्वायमुपायश्चिन्तितो महान्   ॥03-069-004॥</td></tr>
<tr><td>नृशंसं बत वैदर्भी कर्तुकामा तपस्विनी। <br>मया क्षुद्रेण निकृता पापेनाकृतबुद्धिना   ॥03-069-005॥</td></tr>
<tr><td>स्त्रीस्वभावश्चलो लोके मम दोषश्च दारुणः। <br>स्यादेवमपि कुर्यात्सा विवशा गतसौहृदा। <br>मम शोकेन संविग्ना नैराश्यात्तनुमध्यमा   ॥03-069-006॥</td></tr>
<tr><td>न चैवं कर्हिचित्कुर्यात्सापत्या च विशेषतः। <br>यदत्र तथ्यं पथ्यं च गत्वा वेत्स्यामि निश्चयम्। <br>ऋतुपर्णस्य वै काममात्मार्थं च करोम्यहम्   ॥03-069-007॥</td></tr>
<tr><td>इति निश्चित्य मनसा बाहुको दीनमानसः। <br>कृताञ्जलिरुवाचेदमृतुपर्णं नराधिपम्   ॥03-069-008॥</td></tr>
<tr><td>प्रतिजानामि ते सत्यं गमिष्यसि नराधिप। <br>एकाह्ना पुरुषव्याघ्र विदर्भनगरीं नृप   ॥03-069-009॥</td></tr>
<tr><td>ततः परीक्षामश्वानां चक्रे राजन्स बाहुकः। <br>अश्वशालामुपागम्य भाङ्गस्वरिनृपाज्ञया   ॥03-069-010॥</td></tr>
<tr><td>स त्वर्यमाणो बहुश ऋतुपर्णेन बाहुकः। <br>अध्यगच्छत्कृशानश्वान्समर्थानध्वनि क्षमान्   ॥03-069-011॥</td></tr>
<tr><td>तेजोबलसमायुक्तान्कुलशीलसमन्वितान्। <br>वर्जिताँल्लक्षणैर्हीनैः पृथुप्रोथान्महाहनून्। <br>शुद्धान्दशभिरावर्तैः सिन्धुजान्वातरंहसः   ॥03-069-012॥</td></tr>
<tr><td>दृष्ट्वा तानब्रवीद्राजा किंचित्कोपसमन्वितः। <br>किमिदं प्रार्थितं कर्तुं प्रलब्धव्या हि ते वयम्   ॥03-069-013॥</td></tr>
<tr><td>कथमल्पबलप्राणा वक्ष्यन्तीमे हया मम। <br>महानध्वा च तुरगैर्गन्तव्यः कथमीदृशैः   ॥03-069-014॥</td></tr>
<tr><td> बाहुक उवाच। <br>एते हया गमिष्यन्ति विदर्भान्नात्र संशयः। <br>अथान्यान्मन्यसे राजन्ब्रूहि कान्योजयामि ते   ॥03-069-015॥</td></tr>
<tr><td> ऋतुपर्ण उवाच। <br>त्वमेव हयतत्त्वज्ञः कुशलश्चासि बाहुक। <br>यान्मन्यसे समर्थांस्त्वं क्षिप्रं तानेव योजय   ॥03-069-016॥</td></tr>
<tr><td> बृहदश्व उवाच। <br>ततः सदश्वांश्चतुरः कुलशीलसमन्वितान्। <br>योजयामास कुशलो जवयुक्तान्रथे नरः   ॥03-069-017॥</td></tr>
<tr><td>ततो युक्तं रथं राजा समारोहत्त्वरान्वितः। <br>अथ पर्यपतन्भूमौ जानुभिस्ते हयोत्तमाः   ॥03-069-018॥</td></tr>
<tr><td>ततो नरवरः श्रीमान्नलो राजा विशां पते। <br>सान्त्वयामास तानश्वांस्तेजोबलसमन्वितान्   ॥03-069-019॥</td></tr>
<tr><td>रश्मिभिश्च समुद्यम्य नलो यातुमियेष सः। <br>सूतमारोप्य वार्ष्णेयं जवमास्थाय वै परम्   ॥03-069-020॥</td></tr>
<tr><td>ते चोद्यमाना विधिना बाहुकेन हयोत्तमाः। <br>समुत्पेतुरिवाकाशं रथिनं मोहयन्निव   ॥03-069-021॥</td></tr>
<tr><td>तथा तु दृष्ट्वा तानश्वान्वहतो वातरंहसः। <br>अयोध्याधिपतिर्धीमान्विस्मयं परमं ययौ   ॥03-069-022॥</td></tr>
<tr><td>रथघोषं तु तं श्रुत्वा हयसंग्रहणं च तत्। <br>वार्ष्णेयश्चिन्तयामास बाहुकस्य हयज्ञताम्   ॥03-069-023॥</td></tr>
<tr><td>किं नु स्यान्मातलिरयं देवराजस्य सारथिः। <br>तथा हि लक्षणं वीरे बाहुके दृश्यते महत्   ॥03-069-024॥</td></tr>
<tr><td>शालिहोत्रोऽथ किं नु स्याद्धयानां कुलतत्त्ववित्। <br>मानुषं समनुप्राप्तो वपुः परमशोभनम्   ॥03-069-025॥</td></tr>
<tr><td>उताहोस्विद्भवेद्राजा नलः परपुरंजयः। <br>सोऽयं नृपतिरायात इत्येवं समचिन्तयत्   ॥03-069-026॥</td></tr>
<tr><td>अथ वा यां नलो वेद विद्यां तामेव बाहुकः। <br>तुल्यं हि लक्षये ज्ञानं बाहुकस्य नलस्य च   ॥03-069-027॥</td></tr>
<tr><td>अपि चेदं वयस्तुल्यमस्य मन्ये नलस्य च। <br>नायं नलो महावीर्यस्तद्विद्यस्तु भविष्यति   ॥03-069-028॥</td></tr>
<tr><td>प्रच्छन्ना हि महात्मानश्चरन्ति पृथिवीमिमाम्। <br>दैवेन विधिना युक्ताः शास्त्रोक्तैश्च विरूपणैः   ॥03-069-029॥</td></tr>
<tr><td>भवेत्तु मतिभेदो मे गात्रवैरूप्यतां प्रति। <br>प्रमाणात्परिहीनस्तु भवेदिति हि मे मतिः   ॥03-069-030॥</td></tr>
<tr><td>वयःप्रमाणं तत्तुल्यं रूपेण तु विपर्ययः। <br>नलं सर्वगुणैर्युक्तं मन्ये बाहुकमन्ततः   ॥03-069-031॥</td></tr>
<tr><td>एवं विचार्य बहुशो वार्ष्णेयः पर्यचिन्तयत्। <br>हृदयेन महाराज पुण्यश्लोकस्य सारथिः   ॥03-069-032॥</td></tr>
<tr><td>ऋतुपर्णस्तु राजेन्द्र बाहुकस्य हयज्ञताम्। <br>चिन्तयन्मुमुदे राजा सहवार्ष्णेयसारथिः   ॥03-069-033॥</td></tr>
<tr><td>बलं वीर्यं तथोत्साहं हयसंग्रहणं च तत्। <br>परं यत्नं च संप्रेक्ष्य परां मुदमवाप ह   ॥03-069-034॥</td></tr>
</table>
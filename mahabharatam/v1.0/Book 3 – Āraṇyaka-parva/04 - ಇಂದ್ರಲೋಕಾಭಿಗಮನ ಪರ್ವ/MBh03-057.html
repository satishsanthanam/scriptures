<table border = "1"><tr><td>Verse</td></tr>
<tr><td> बृहदश्व उवाच। <br>दमयन्ती ततो दृष्ट्वा पुण्यश्लोकं नराधिपम्। <br>उन्मत्तवदनुन्मत्ता देवने गतचेतसम्   ॥03-057-001॥</td></tr>
<tr><td>भयशोकसमाविष्टा राजन्भीमसुता ततः। <br>चिन्तयामास तत्कार्यं सुमहत्पार्थिवं प्रति   ॥03-057-002॥</td></tr>
<tr><td>सा शङ्कमाना तत्पापं चिकीर्षन्ती च तत्प्रियम्। <br>नलं च हृतसर्वस्वमुपलभ्येदमब्रवीत्   ॥03-057-003॥</td></tr>
<tr><td>बृहत्सेने व्रजामात्यानानाय्य नलशासनात्। <br>आचक्ष्व यद्धृतं द्रव्यमवशिष्टं च यद्वसु   ॥03-057-004॥</td></tr>
<tr><td>ततस्ते मन्त्रिणः सर्वे विज्ञाय नलशासनम्। <br>अपि नो भागधेयं स्यादित्युक्त्वा पुनराव्रजन्   ॥03-057-005॥</td></tr>
<tr><td>तास्तु सर्वाः प्रकृतयो द्वितीयं समुपस्थिताः। <br>न्यवेदयद्भीमसुता न च तत्प्रत्यनन्दत   ॥03-057-006॥</td></tr>
<tr><td>वाक्यमप्रतिनन्दन्तं भर्तारमभिवीक्ष्य सा। <br>दमयन्ती पुनर्वेश्म व्रीडिता प्रविवेश ह   ॥03-057-007॥</td></tr>
<tr><td>निशम्य सततं चाक्षान्पुण्यश्लोकपराङ्मुखान्। <br>नलं च हृतसर्वस्वं धात्रीं पुनरुवाच ह   ॥03-057-008॥</td></tr>
<tr><td>बृहत्सेने पुनर्गच्छ वार्ष्णेयं नलशासनात्। <br>सूतमानय कल्याणि महत्कार्यमुपस्थितम्   ॥03-057-009॥</td></tr>
<tr><td>बृहत्सेना तु तच्छ्रुत्वा दमयन्त्याः प्रभाषितम्। <br>वार्ष्णेयमानयामास पुरुषैराप्तकारिभिः   ॥03-057-010॥</td></tr>
<tr><td>वार्ष्णेयं तु ततो भैमी सान्त्वयञ्श्लक्ष्णया गिरा। <br>उवाच देशकालज्ञा प्राप्तकालमनिन्दिता   ॥03-057-011॥</td></tr>
<tr><td>जानीषे त्वं यथा राजा सम्यग्वृत्तः सदा त्वयि। <br>तस्य त्वं विषमस्थस्य साहाय्यं कर्तुमर्हसि   ॥03-057-012॥</td></tr>
<tr><td>यथा यथा हि नृपतिः पुष्करेणेह जीयते। <br>तथा तथास्य द्यूते वै रागो भूयोऽभिवर्धते   ॥03-057-013॥</td></tr>
<tr><td>यथा च पुष्करस्याक्षा वर्तन्ते वशवर्तिनः। <br>तथा विपर्ययश्चापि नलस्याक्षेषु दृश्यते   ॥03-057-014॥</td></tr>
<tr><td>सुहृत्स्वजनवाक्यानि यथावन्न शृणोति च। <br>नूनं मन्ये न शेषोऽस्ति नैषधस्य महात्मनः   ॥03-057-015॥</td></tr>
<tr><td>यत्र मे वचनं राजा नाभिनन्दति मोहितः। <br>शरणं त्वां प्रपन्नास्मि सारथे कुरु मद्वचः। <br>न हि मे शुध्यते भावः कदाचिद्विनशेदिति   ॥03-057-016॥</td></tr>
<tr><td>नलस्य दयितानश्वान्योजयित्वा महाजवान्। <br>इदमारोप्य मिथुनं कुण्डिनं यातुमर्हसि   ॥03-057-017॥</td></tr>
<tr><td>मम ज्ञातिषु निक्षिप्य दारकौ स्यन्दनं तथा। <br>अश्वांश्चैतान्यथाकामं वस वान्यत्र गच्छ वा   ॥03-057-018॥</td></tr>
<tr><td>दमयन्त्यास्तु तद्वाक्यं वार्ष्णेयो नलसारथिः। <br>न्यवेदयदशेषेण नलामात्येषु मुख्यशः   ॥03-057-019॥</td></tr>
<tr><td>तैः समेत्य विनिश्चित्य सोऽनुज्ञातो महीपते। <br>ययौ मिथुनमारोप्य विदर्भांस्तेन वाहिना   ॥03-057-020॥</td></tr>
<tr><td>हयांस्तत्र विनिक्षिप्य सूतो रथवरं च तम्। <br>इन्द्रसेनां च तां कन्यामिन्द्रसेनं च बालकम्   ॥03-057-021॥</td></tr>
<tr><td>आमन्त्र्य भीमं राजानमार्तः शोचन्नलं नृपम्। <br>अटमानस्ततोऽयोध्यां जगाम नगरीं तदा   ॥03-057-022॥</td></tr>
<tr><td>ऋतुपर्णं स राजानमुपतस्थे सुदुःखितः। <br>भृतिं चोपययौ तस्य सारथ्येन महीपते   ॥03-057-023॥</td></tr>
</table>
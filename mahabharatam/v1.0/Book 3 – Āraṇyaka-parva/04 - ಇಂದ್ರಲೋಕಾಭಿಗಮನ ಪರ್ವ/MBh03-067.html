<table border = "1"><tr><td>Verse</td></tr>
<tr><td> दमयन्त्युवाच। <br>मां चेदिच्छसि जीवन्तीं मातः सत्यं ब्रवीमि ते। <br>नरवीरस्य वै तस्य नलस्यानयने यत   ॥03-067-001॥</td></tr>
<tr><td> बृहदश्व उवाच। <br>दमयन्त्या तथोक्ता तु सा देवी भृशदुःखिता। <br>बाष्पेण पिहिता राजन्नोत्तरं किंचिदब्रवीत्   ॥03-067-002॥</td></tr>
<tr><td>तदवस्थां तु तां दृष्ट्वा सर्वमन्तःपुरं तदा। <br>हाहाभूतमतीवासीद्भृशं च प्ररुरोद ह   ॥03-067-003॥</td></tr>
<tr><td>ततो भीमं महाराज भार्या वचनमब्रवीत्। <br>दमयन्ती तव सुता भर्तारमनुशोचति   ॥03-067-004॥</td></tr>
<tr><td>अपकृष्य च लज्जां मां स्वयमुक्तवती नृप। <br>प्रयतन्तु तव प्रेष्याः पुण्यश्लोकस्य दर्शने   ॥03-067-005॥</td></tr>
<tr><td>तया प्रचोदितो राजा ब्राह्मणान्वशवर्तिनः। <br>प्रास्थापयद्दिशः सर्वा यतध्वं नलदर्शने   ॥03-067-006॥</td></tr>
<tr><td>ततो विदर्भाधिपतेर्नियोगाद्ब्राह्मणर्षभाः। <br>दमयन्तीमथो दृष्ट्वा प्रस्थिताः स्मेत्यथाब्रुवन्   ॥03-067-007॥</td></tr>
<tr><td>अथ तानब्रवीद्भैमी सर्वराष्ट्रेष्विदं वचः। <br>ब्रुवध्वं जनसंसत्सु तत्र तत्र पुनः पुनः   ॥03-067-008॥</td></tr>
<tr><td>क्व नु त्वं कितव छित्त्वा वस्त्रार्धं प्रस्थितो मम। <br>उत्सृज्य विपिने सुप्तामनुरक्तां प्रियां प्रिय   ॥03-067-009॥</td></tr>
<tr><td>सा वै यथा समादिष्टा तत्रास्ते त्वत्प्रतीक्षिणी। <br>दह्यमाना भृशं बाला वस्त्रार्धेनाभिसंवृता   ॥03-067-010॥</td></tr>
<tr><td>तस्या रुदन्त्याः सततं तेन शोकेन पार्थिव। <br>प्रसादं कुरु वै वीर प्रतिवाक्यं ददस्व च   ॥03-067-011॥</td></tr>
<tr><td>एतदन्यच्च वक्तव्यं कृपां कुर्याद्यथा मयि। <br>वायुना धूयमानो हि वनं दहति पावकः   ॥03-067-012॥</td></tr>
<tr><td>भर्तव्या रक्षणीया च पत्नी हि पतिना सदा। <br>तन्नष्टमुभयं कस्माद्धर्मज्ञस्य सतस्तव   ॥03-067-013॥</td></tr>
<tr><td>ख्यातः प्राज्ञः कुलीनश्च सानुक्रोशश्च त्वं सदा। <br>संवृत्तो निरनुक्रोशः शङ्के मद्भाग्यसंक्षयात्   ॥03-067-014॥</td></tr>
<tr><td>स कुरुष्व महेष्वास दयां मयि नरर्षभ। <br>आनृशंस्यं परो धर्मस्त्वत्त एव हि मे श्रुतम्   ॥03-067-015॥</td></tr>
<tr><td>एवं ब्रुवाणान्यदि वः प्रतिब्रूयाद्धि कश्चन। <br>स नरः सर्वथा ज्ञेयः कश्चासौ क्व च वर्तते   ॥03-067-016॥</td></tr>
<tr><td>यच्च वो वचनं श्रुत्वा ब्रूयात्प्रतिवचो नरः। <br>तदादाय वचः क्षिप्रं ममावेद्यं द्विजोत्तमाः   ॥03-067-017॥</td></tr>
<tr><td>यथा च वो न जानीयाच्चरतो भीमशासनात्। <br>पुनरागमनं चैव तथा कार्यमतन्द्रितैः   ॥03-067-018॥</td></tr>
<tr><td>यदि वासौ समृद्धः स्याद्यदि वाप्यधनो भवेत्। <br>यदि वाप्यर्थकामः स्याज्ज्ञेयमस्य चिकीर्षितम्   ॥03-067-019॥</td></tr>
<tr><td>एवमुक्तास्त्वगच्छंस्ते ब्राह्मणाः सर्वतोदिशम्। <br>नलं मृगयितुं राजंस्तथा व्यसनिनं तदा   ॥03-067-020॥</td></tr>
<tr><td>ते पुराणि सराष्ट्राणि ग्रामान्घोषांस्तथाश्रमान्। <br>अन्वेषन्तो नलं राजन्नाधिजग्मुर्द्विजातयः   ॥03-067-021॥</td></tr>
<tr><td>तच्च वाक्यं तथा सर्वे तत्र तत्र विशां पते। <br>श्रावयां चक्रिरे विप्रा दमयन्त्या यथेरितम्   ॥03-067-022॥</td></tr>
</table>
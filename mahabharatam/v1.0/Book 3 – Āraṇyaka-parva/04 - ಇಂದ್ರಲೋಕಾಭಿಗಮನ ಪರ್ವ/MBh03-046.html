<table border = "1"><tr><td>Verse</td></tr>
<tr><td> जनमेजय उवाच। <br>अत्यद्भुतमिदं कर्म पार्थस्यामिततेजसः। <br>धृतराष्ट्रो महातेजाः श्रुत्वा विप्र किमब्रवीत्   ॥03-046-001॥</td></tr>
<tr><td> वैशंपायन उवाच। <br>शक्रलोकगतं पार्थं श्रुत्वा राजाम्बिकासुतः। <br>द्वैपायनादृषिश्रेष्ठात्संजयं वाक्यमब्रवीत्   ॥03-046-002॥</td></tr>
<tr><td>श्रुतं मे सूत कार्त्स्न्येन कर्म पार्थस्य धीमतः। <br>कच्चित्तवापि विदितं यथातथ्येन सारथे   ॥03-046-003॥</td></tr>
<tr><td>प्रमत्तो ग्राम्यधर्मेषु मन्दात्मा पापनिश्चयः। <br>मम पुत्रः सुदुर्बुद्धिः पृथिवीं घातयिष्यति   ॥03-046-004॥</td></tr>
<tr><td>यस्य नित्यमृता वाचः स्वैरेष्वपि महात्मनः। <br>त्रैलोक्यमपि तस्य स्याद्योद्धा यस्य धनंजयः   ॥03-046-005॥</td></tr>
<tr><td>अस्यतः कर्णिनाराचांस्तीक्ष्णाग्रांश्च शिलाशितान्। <br>कोऽर्जुनस्याग्रतस्तिष्ठेदपि मृत्युर्जरातिगः   ॥03-046-006॥</td></tr>
<tr><td>मम पुत्रा दुरात्मानः सर्वे मृत्युवशं गताः। <br>येषां युद्धं दुराधर्षैः पाण्डवैः प्रत्युपस्थितम्   ॥03-046-007॥</td></tr>
<tr><td>तस्यैव च न पश्यामि युधि गाण्डीवधन्वनः। <br>अनिशं चिन्तयानोऽपि य एनमुदियाद्रथी   ॥03-046-008॥</td></tr>
<tr><td>द्रोणकर्णौ प्रतीयातां यदि भीष्मोऽपि वा रणे। <br>महान्स्यात्संशयो लोके न तु पश्यामि नो जयम्   ॥03-046-009॥</td></tr>
<tr><td>घृणी कर्णः प्रमादी च आचार्यः स्थविरो गुरुः। <br>अमर्षी बलवान्पार्थः संरम्भी दृढविक्रमः   ॥03-046-010॥</td></tr>
<tr><td>भवेत्सुतुमुलं युद्धं सर्वशोऽप्यपराजितम्। <br>सर्वे ह्यस्त्रविदः शूराः सर्वे प्राप्ता महद्यशः   ॥03-046-011॥</td></tr>
<tr><td>अपि सर्वेश्वरत्वं हि न वाञ्छेरन्पराजिताः। <br>वधे नूनं भवेच्छान्तिस्तेषां वा फल्गुनस्य वा   ॥03-046-012॥</td></tr>
<tr><td>न तु हन्तार्जुनस्यास्ति जेता वास्य न विद्यते। <br>मन्युस्तस्य कथं शाम्येन्मन्दान्प्रति समुत्थितः   ॥03-046-013॥</td></tr>
<tr><td>त्रिदशेशसमो वीरः खाण्डवेऽग्निमतर्पयत्। <br>जिगाय पार्थिवान्सर्वान्राजसूये महाक्रतौ   ॥03-046-014॥</td></tr>
<tr><td>शेषं कुर्याद्गिरेर्वज्रं निपतन्मूर्ध्नि संजय। <br>न तु कुर्युः शराः शेषमस्तास्तात किरीटिना   ॥03-046-015॥</td></tr>
<tr><td>यथा हि किरणा भानोस्तपन्तीह चराचरम्। <br>तथा पार्थभुजोत्सृष्टाः शरास्तप्स्यन्ति मे सुतान्   ॥03-046-016॥</td></tr>
<tr><td>अपि वा रथघोषेण भयार्ता सव्यसाचिनः। <br>प्रतिभाति विदीर्णेव सर्वतो भारती चमूः   ॥03-046-017॥</td></tr>
<tr><td>यदुद्वपन्प्रवपंश्चैव बाणा;न्स्थाताततायी समरे किरीटी। <br>सृष्टोऽन्तकः सर्वहरो विधात्रा; भवेद्यथा तद्वदपारणीयः   ॥03-046-018॥</td></tr>
<tr><td> संजय उवाच। <br>यदेतत्कथितं राजंस्त्वया दुर्योधनं प्रति। <br>सर्वमेतद्यथात्थ त्वं नैतन्मिथ्या महीपते   ॥03-046-019॥</td></tr>
<tr><td>मन्युना हि समाविष्टाः पाण्डवास्तेऽमितौजसः। <br>दृष्ट्वा कृष्णां सभां नीतां धर्मपत्नीं यशस्विनीम्   ॥03-046-020॥</td></tr>
<tr><td>दुःशासनस्य ता वाचः श्रुत्वा ते दारुणोदयाः। <br>कर्णस्य च महाराज न स्वप्स्यन्तीति मे मतिः   ॥03-046-021॥</td></tr>
<tr><td>श्रुतं हि ते महाराज यथा पार्थेन संयुगे। <br>एकादशतनुः स्थाणुर्धनुषा परितोषितः   ॥03-046-022॥</td></tr>
<tr><td>कैरातं वेषमास्थाय योधयामास फल्गुनम्। <br>जिज्ञासुः सर्वदेवेशः कपर्दी भगवान्स्वयम्   ॥03-046-023॥</td></tr>
<tr><td>तत्रैनं लोकपालास्ते दर्शयामासुरर्जुनम्। <br>अस्त्रहेतोः पराक्रान्तं तपसा कौरवर्षभम्   ॥03-046-024॥</td></tr>
<tr><td>नैतदुत्सहतेऽन्यो हि लब्धुमन्यत्र फल्गुनात्। <br>साक्षाद्दर्शनमेतेषामीश्वराणां नरो भुवि   ॥03-046-025॥</td></tr>
<tr><td>महेश्वरेण यो राजन्न जीर्णो ग्रस्तमूर्तिमान्। <br>कस्तमुत्सहते वीरं युद्धे जरयितुं पुमान्   ॥03-046-026॥</td></tr>
<tr><td>आसादितमिदं घोरं तुमुलं लोमहर्षणम्। <br>द्रौपदीं परिकर्षद्भिः कोपयद्भिश्च पाण्डवान्   ॥03-046-027॥</td></tr>
<tr><td>यत्र विस्फुरमाणोष्ठो भीमः प्राह वचो महत्। <br>दृष्ट्वा दुर्योधनेनोरू द्रौपद्या दर्शितावुभौ   ॥03-046-028॥</td></tr>
<tr><td>ऊरू भेत्स्यामि ते पाप गदया वज्रकल्पया। <br>त्रयोदशानां वर्षाणामन्ते दुर्द्यूतदेविनः   ॥03-046-029॥</td></tr>
<tr><td>सर्वे प्रहरतां श्रेष्ठाः सर्वे चामिततेजसः। <br>सर्वे सर्वास्त्रविद्वांसो देवैरपि सुदुर्जयाः   ॥03-046-030॥</td></tr>
<tr><td>मन्ये मन्युसमुद्धूताः पुत्राणां तव संयुगे। <br>अन्तं पार्थाः करिष्यन्ति वीर्यामर्षसमन्विताः   ॥03-046-031॥</td></tr>
<tr><td> धृतराष्ट्र उवाच। <br>किं कृतं सूत कर्णेन वदता परुषं वचः। <br>पर्याप्तं वैरमेतावद्यत्कृष्णा सा सभां गता   ॥03-046-032॥</td></tr>
<tr><td>अपीदानीं मम सुतास्तिष्ठेरन्मन्दचेतसः। <br>येषां भ्राता गुरुर्ज्येष्ठो विनये नावतिष्ठते   ॥03-046-033॥</td></tr>
<tr><td>ममापि वचनं सूत न शुश्रूषति मन्दभाक्। <br>दृष्ट्वा मां चक्षुषा हीनं निर्विचेष्टमचेतनम्   ॥03-046-034॥</td></tr>
<tr><td>ये चास्य सचिवा मन्दाः कर्णसौबलकादयः। <br>तेऽप्यस्य भूयसो दोषान्वर्धयन्ति विचेतसः   ॥03-046-035॥</td></tr>
<tr><td>स्वैरमुक्ता अपि शराः पार्थेनामिततेजसा। <br>निर्दहेयुर्मम सुतान्किं पुनर्मन्युनेरिताः   ॥03-046-036॥</td></tr>
<tr><td>पार्थबाहुबलोत्सृष्टा महाचापविनिःसृताः। <br>दिव्यास्त्रमन्त्रमुदिताः सादयेयुः सुरानपि   ॥03-046-037॥</td></tr>
<tr><td>यस्य मन्त्री च गोप्ता च सुहृच्चैव जनार्दनः। <br>हरिस्त्रैलोक्यनाथः स किं नु तस्य न निर्जितम्   ॥03-046-038॥</td></tr>
<tr><td>इदं च सुमहच्चित्रमर्जुनस्येह संजय। <br>महादेवेन बाहुभ्यां यत्समेत इति श्रुतिः   ॥03-046-039॥</td></tr>
<tr><td>प्रत्यक्षं सर्वलोकस्य खाण्डवे यत्कृतं पुरा। <br>फल्गुनेन सहायार्थे वह्नेर्दामोदरेण च   ॥03-046-040॥</td></tr>
<tr><td>सर्वथा नास्ति मे पुत्रः सामात्यः सहबान्धवः। <br>क्रुद्धे पार्थे च भीमे च वासुदेवे च सात्वते   ॥03-046-041॥</td></tr>
</table>
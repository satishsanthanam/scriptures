<table border = "1"><tr><td>Verse</td></tr>
<tr><td> बृहदश्व उवाच। <br>ततो विदर्भान्संप्राप्तं सायाह्ने सत्यविक्रमम्। <br>ऋतुपर्णं जना राज्ञे भीमाय प्रत्यवेदयन्   ॥03-071-001॥</td></tr>
<tr><td>स भीमवचनाद्राजा कुण्डिनं प्राविशत्पुरम्। <br>नादयन्रथघोषेण सर्वाः सोपदिशो दश   ॥03-071-002॥</td></tr>
<tr><td>ततस्तं रथनिर्घोषं नलाश्वास्तत्र शुश्रुवुः। <br>श्रुत्वा च समहृष्यन्त पुरेव नलसंनिधौ   ॥03-071-003॥</td></tr>
<tr><td>दमयन्ती च शुश्राव रथघोषं नलस्य तम्। <br>यथा मेघस्य नदतो गम्भीरं जलदागमे   ॥03-071-004॥</td></tr>
<tr><td>नलेन संगृहीतेषु पुरेव नलवाजिषु। <br>सदृशं रथनिर्घोषं मेने भैमी तथा हयाः   ॥03-071-005॥</td></tr>
<tr><td>प्रासादस्थाश्च शिखिनः शालास्थाश्चैव वारणाः। <br>हयाश्च शुश्रुवुस्तत्र रथघोषं महीपतेः   ॥03-071-006॥</td></tr>
<tr><td>ते श्रुत्वा रथनिर्घोषं वारणाः शिखिनस्तथा। <br>प्रणेदुरुन्मुखा राजन्मेघोदयमिवेक्ष्य ह   ॥03-071-007॥</td></tr>
<tr><td> दमयन्त्युवाच। <br>यथासौ रथनिर्घोषः पूरयन्निव मेदिनीम्। <br>मम ह्लादयते चेतो नल एष महीपतिः   ॥03-071-008॥</td></tr>
<tr><td>अद्य चन्द्राभवक्त्रं तं न पश्यामि नलं यदि। <br>असंख्येयगुणं वीरं विनशिष्याम्यसंशयम्   ॥03-071-009॥</td></tr>
<tr><td>यदि वै तस्य वीरस्य बाह्वोर्नाद्याहमन्तरम्। <br>प्रविशामि सुखस्पर्शं विनशिष्याम्यसंशयम्   ॥03-071-010॥</td></tr>
<tr><td>यदि मां मेघनिर्घोषो नोपगच्छति नैषधः। <br>अद्य चामीकरप्रख्यो विनशिष्याम्यसंशयम्   ॥03-071-011॥</td></tr>
<tr><td>यदि मां सिंहविक्रान्तो मत्तवारणवारणः। <br>नाभिगच्छति राजेन्द्रो विनशिष्याम्यसंशयम्   ॥03-071-012॥</td></tr>
<tr><td>न स्मराम्यनृतं किंचिन्न स्मराम्यनुपाकृतम्। <br>न च पर्युषितं वाक्यं स्वैरेष्वपि महात्मनः   ॥03-071-013॥</td></tr>
<tr><td>प्रभुः क्षमावान्वीरश्च मृदुर्दान्तो जितेन्द्रियः। <br>रहोऽनीचानुवर्ती च क्लीबवन्मम नैषधः   ॥03-071-014॥</td></tr>
<tr><td>गुणांस्तस्य स्मरन्त्या मे तत्पराया दिवानिशम्। <br>हृदयं दीर्यत इदं शोकात्प्रियविनाकृतम्   ॥03-071-015॥</td></tr>
<tr><td> बृहदश्व उवाच। <br>एवं विलपमाना सा नष्टसंज्ञेव भारत। <br>आरुरोह महद्वेश्म पुण्यश्लोकदिदृक्षया   ॥03-071-016॥</td></tr>
<tr><td>ततो मध्यमकक्षायां ददर्श रथमास्थितम्। <br>ऋतुपर्णं महीपालं सहवार्ष्णेयबाहुकम्   ॥03-071-017॥</td></tr>
<tr><td>ततोऽवतीर्य वार्ष्णेयो बाहुकश्च रथोत्तमात्। <br>हयांस्तानवमुच्याथ स्थापयामासतू रथम्   ॥03-071-018॥</td></tr>
<tr><td>सोऽवतीर्य रथोपस्थादृतुपर्णो नराधिपः। <br>उपतस्थे महाराज भीमं भीमपराक्रमम्   ॥03-071-019॥</td></tr>
<tr><td>तं भीमः प्रतिजग्राह पूजया परया ततः। <br>अकस्मात्सहसा प्राप्तं स्त्रीमन्त्रं न स्म विन्दति   ॥03-071-020॥</td></tr>
<tr><td>किं कार्यं स्वागतं तेऽस्तु राज्ञा पृष्टश्च भारत। <br>नाभिजज्ञे स नृपतिर्दुहित्रर्थे समागतम्   ॥03-071-021॥</td></tr>
<tr><td>ऋतुपर्णोऽपि राजा स धीमान्सत्यपराक्रमः। <br>राजानं राजपुत्रं वा न स्म पश्यति कंचन। <br>नैव स्वयंवरकथां न च विप्रसमागमम्   ॥03-071-022॥</td></tr>
<tr><td>ततो विगणयन्राजा मनसा कोसलाधिपः। <br>आगतोऽस्मीत्युवाचैनं भवन्तमभिवादकः   ॥03-071-023॥</td></tr>
<tr><td>राजापि च स्मयन्भीमो मनसाभिविचिन्तयत्। <br>अधिकं योजनशतं तस्यागमनकारणम्   ॥03-071-024॥</td></tr>
<tr><td>ग्रामान्बहूनतिक्रम्य नाध्यगच्छद्यथातथम्। <br>अल्पकार्यं विनिर्दिष्टं तस्यागमनकारणम्   ॥03-071-025॥</td></tr>
<tr><td>नैतदेवं स नृपतिस्तं सत्कृत्य व्यसर्जयत्। <br>विश्राम्यतामिति वदन्क्लान्तोऽसीति पुनः पुनः   ॥03-071-026॥</td></tr>
<tr><td>स सत्कृतः प्रहृष्टात्मा प्रीतः प्रीतेन पार्थिवः। <br>राजप्रेष्यैरनुगतो दिष्टं वेश्म समाविशत्   ॥03-071-027॥</td></tr>
<tr><td>ऋतुपर्णे गते राजन्वार्ष्णेयसहिते नृपे। <br>बाहुको रथमास्थाय रथशालामुपागमत्   ॥03-071-028॥</td></tr>
<tr><td>स मोचयित्वा तानश्वान्परिचार्य च शास्त्रतः। <br>स्वयं चैतान्समाश्वास्य रथोपस्थ उपाविशत्   ॥03-071-029॥</td></tr>
<tr><td>दमयन्ती तु शोकार्ता दृष्ट्वा भाङ्गस्वरिं नृपम्। <br>सूतपुत्रं च वार्ष्णेयं बाहुकं च तथाविधम्   ॥03-071-030॥</td></tr>
<tr><td>चिन्तयामास वैदर्भी कस्यैष रथनिस्वनः। <br>नलस्येव महानासीन्न च पश्यामि नैषधम्   ॥03-071-031॥</td></tr>
<tr><td>वार्ष्णेयेन भवेन्नूनं विद्या सैवोपशिक्षिता। <br>तेनास्य रथनिर्घोषो नलस्येव महानभूत्   ॥03-071-032॥</td></tr>
<tr><td>आहोस्विदृतुपर्णोऽपि यथा राजा नलस्तथा। <br>ततोऽयं रथनिर्घोषो नैषधस्येव लक्ष्यते   ॥03-071-033॥</td></tr>
<tr><td>एवं वितर्कयित्वा तु दमयन्ती विशां पते। <br>दूतीं प्रस्थापयामास नैषधान्वेषणे नृप   ॥03-071-034॥</td></tr>
</table>
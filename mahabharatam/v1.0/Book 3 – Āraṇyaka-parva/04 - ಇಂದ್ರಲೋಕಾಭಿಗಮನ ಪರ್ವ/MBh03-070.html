<table border = "1"><tr><td>Verse</td></tr>
<tr><td> बृहदश्व उवाच। <br>स नदीः पर्वतांश्चैव वनानि च सरांसि च। <br>अचिरेणातिचक्राम खेचरः खे चरन्निव   ॥03-070-001॥</td></tr>
<tr><td>तथा प्रयाते तु रथे तदा भाङ्गस्वरिर्नृपः। <br>उत्तरीयमथापश्यद्भ्रष्टं परपुरंजयः   ॥03-070-002॥</td></tr>
<tr><td>ततः स त्वरमाणस्तु पटे निपतिते तदा। <br>ग्रहीष्यामीति तं राजा नलमाह महामनाः   ॥03-070-003॥</td></tr>
<tr><td>निगृह्णीष्व महाबुद्धे हयानेतान्महाजवान्। <br>वार्ष्णेयो यावदेतं मे पटमानयतामिति   ॥03-070-004॥</td></tr>
<tr><td>नलस्तं प्रत्युवाचाथ दूरे भ्रष्टः पटस्तव। <br>योजनं समतिक्रान्तो न स शक्यस्त्वया पुनः   ॥03-070-005॥</td></tr>
<tr><td>एवमुक्ते नलेनाथ तदा भाङ्गस्वरिर्नृपः। <br>आससाद वने राजन्फलवन्तं बिभीतकम्   ॥03-070-006॥</td></tr>
<tr><td>तं दृष्ट्वा बाहुकं राजा त्वरमाणोऽभ्यभाषत। <br>ममापि सूत पश्य त्वं संख्याने परमं बलम्   ॥03-070-007॥</td></tr>
<tr><td>सर्वः सर्वं न जानाति सर्वज्ञो नास्ति कश्चन। <br>नैकत्र परिनिष्ठास्ति ज्ञानस्य पुरुषे क्वचित्   ॥03-070-008॥</td></tr>
<tr><td>वृक्षेऽस्मिन्यानि पर्णानि फलान्यपि च बाहुक। <br>पतितानि च यान्यत्र तत्रैकमधिकं शतम्। <br>एकपत्राधिकं पत्रं फलमेकं च बाहुक   ॥03-070-009॥</td></tr>
<tr><td>पञ्च कोट्योऽथ पत्राणां द्वयोरपि च शाखयोः। <br>प्रचिनुह्यस्य शाखे द्वे याश्चाप्यन्याः प्रशाखिकाः। <br>आभ्यां फलसहस्रे द्वे पञ्चोनं शतमेव च   ॥03-070-010॥</td></tr>
<tr><td>ततो रथादवप्लुत्य राजानं बाहुकोऽब्रवीत्। <br>परोक्षमिव मे राजन्कत्थसे शत्रुकर्शन   ॥03-070-011॥</td></tr>
<tr><td>अथ ते गणिते राजन्विद्यते न परोक्षता। <br>प्रत्यक्षं ते महाराज गणयिष्ये बिभीतकम्   ॥03-070-012॥</td></tr>
<tr><td>अहं हि नाभिजानामि भवेदेवं न वेति च। <br>संख्यास्यामि फलान्यस्य पश्यतस्ते जनाधिप। <br>मुहूर्तमिव वार्ष्णेयो रश्मीन्यच्छतु वाजिनाम्   ॥03-070-013॥</td></tr>
<tr><td>तमब्रवीन्नृपः सूतं नायं कालो विलम्बितुम्। <br>बाहुकस्त्वब्रवीदेनं परं यत्नं समास्थितः   ॥03-070-014॥</td></tr>
<tr><td>प्रतीक्षस्व मुहूर्तं त्वमथ वा त्वरते भवान्। <br>एष याति शिवः पन्था याहि वार्ष्णेयसारथिः   ॥03-070-015॥</td></tr>
<tr><td>अब्रवीदृतुपर्णस्तं सान्त्वयन्कुरुनन्दन। <br>त्वमेव यन्ता नान्योऽस्ति पृथिव्यामपि बाहुक   ॥03-070-016॥</td></tr>
<tr><td>त्वत्कृते यातुमिच्छामि विदर्भान्हयकोविद। <br>शरणं त्वां प्रपन्नोऽस्मि न विघ्नं कर्तुमर्हसि   ॥03-070-017॥</td></tr>
<tr><td>कामं च ते करिष्यामि यन्मां वक्ष्यसि बाहुक। <br>विदर्भान्यदि यात्वाद्य सूर्यं दर्शयितासि मे   ॥03-070-018॥</td></tr>
<tr><td>अथाब्रवीद्बाहुकस्तं संख्यायेमं बिभीतकम्। <br>ततो विदर्भान्यास्यामि कुरुष्वेदं वचो मम   ॥03-070-019॥</td></tr>
<tr><td>अकाम इव तं राजा गणयस्वेत्युवाच ह। <br>सोऽवतीर्य रथात्तूर्णं शातयामास तं द्रुमम्   ॥03-070-020॥</td></tr>
<tr><td>ततः स विस्मयाविष्टो राजानमिदमब्रवीत्। <br>गणयित्वा यथोक्तानि तावन्त्येव फलानि च   ॥03-070-021॥</td></tr>
<tr><td>अत्यद्भुतमिदं राजन्दृष्टवानस्मि ते बलम्। <br>श्रोतुमिच्छामि तां विद्यां यथैतज्ज्ञायते नृप   ॥03-070-022॥</td></tr>
<tr><td>तमुवाच ततो राजा त्वरितो गमने तदा। <br>विद्ध्यक्षहृदयज्ञं मां संख्याने च विशारदम्   ॥03-070-023॥</td></tr>
<tr><td>बाहुकस्तमुवाचाथ देहि विद्यामिमां मम। <br>मत्तोऽपि चाश्वहृदयं गृहाण पुरुषर्षभ   ॥03-070-024॥</td></tr>
<tr><td>ऋतुपर्णस्ततो राजा बाहुकं कार्यगौरवात्। <br>हयज्ञानस्य लोभाच्च तथेत्येवाब्रवीद्वचः   ॥03-070-025॥</td></tr>
<tr><td>यथेष्टं त्वं गृहाणेदमक्षाणां हृदयं परम्। <br>निक्षेपो मेऽश्वहृदयं त्वयि तिष्ठतु बाहुक। <br>एवमुक्त्वा ददौ विद्यामृतुपर्णो नलाय वै   ॥03-070-026॥</td></tr>
<tr><td>तस्याक्षहृदयज्ञस्य शरीरान्निःसृतः कलिः। <br>कर्कोटकविषं तीक्ष्णं मुखात्सततमुद्वमन्   ॥03-070-027॥</td></tr>
<tr><td>कलेस्तस्य तदार्तस्य शापाग्निः स विनिःसृतः। <br>स तेन कर्शितो राजा दीर्घकालमनात्मवान्   ॥03-070-028॥</td></tr>
<tr><td>ततो विषविमुक्तात्मा स्वरूपमकरोत्कलिः। <br>तं शप्तुमैच्छत्कुपितो निषधाधिपतिर्नलः   ॥03-070-029॥</td></tr>
<tr><td>तमुवाच कलिर्भीतो वेपमानः कृताञ्जलिः। <br>कोपं संयच्छ नृपते कीर्तिं दास्यामि ते पराम्   ॥03-070-030॥</td></tr>
<tr><td>इन्द्रसेनस्य जननी कुपिता माशपत्पुरा। <br>यदा त्वया परित्यक्ता ततोऽहं भृशपीडितः   ॥03-070-031॥</td></tr>
<tr><td>अवसं त्वयि राजेन्द्र सुदुःखमपराजित। <br>विषेण नागराजस्य दह्यमानो दिवानिशम्   ॥03-070-032॥</td></tr>
<tr><td>ये च त्वां मनुजा लोके कीर्तयिष्यन्त्यतन्द्रिताः। <br>मत्प्रसूतं भयं तेषां न कदाचिद्भविष्यति   ॥03-070-033॥</td></tr>
<tr><td>एवमुक्तो नलो राजा न्ययच्छत्कोपमात्मनः। <br>ततो भीतः कलिः क्षिप्रं प्रविवेश बिभीतकम्। <br>कलिस्त्वन्येन नादृश्यत्कथयन्नैषधेन वै   ॥03-070-034॥</td></tr>
<tr><td>ततो गतज्वरो राजा नैषधः परवीरहा। <br>संप्रनष्टे कलौ राजन्संख्यायाथ फलान्युत   ॥03-070-035॥</td></tr>
<tr><td>मुदा परमया युक्तस्तेजसा च परेण ह। <br>रथमारुह्य तेजस्वी प्रययौ जवनैर्हयैः। <br>बिभीतकश्चाप्रशस्तः संवृत्तः कलिसंश्रयात्   ॥03-070-036॥</td></tr>
<tr><td>हयोत्तमानुत्पततो द्विजानिव पुनः पुनः। <br>नलः संचोदयामास प्रहृष्टेनान्तरात्मना   ॥03-070-037॥</td></tr>
<tr><td>विदर्भाभिमुखो राजा प्रययौ स महामनाः। <br>नले तु समतिक्रान्ते कलिरप्यगमद्गृहान्   ॥03-070-038॥</td></tr>
<tr><td>ततो गतज्वरो राजा नलोऽभूत्पृथिवीपते। <br>विमुक्तः कलिना राजन्रूपमात्रवियोजितः   ॥03-070-039॥</td></tr>
</table>
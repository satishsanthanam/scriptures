<table border = "1"><tr><td>Verse</td></tr>
<tr><td> बृहदश्व उवाच। <br>सा नमस्कृत्य देवेभ्यः प्रहस्य नलमब्रवीत्। <br>प्रणयस्व यथाश्रद्धं राजन्किं करवाणि ते   ॥03-053-001॥</td></tr>
<tr><td>अहं चैव हि यच्चान्यन्ममास्ति वसु किंचन। <br>सर्वं तत्तव विश्रब्धं कुरु प्रणयमीश्वर   ॥03-053-002॥</td></tr>
<tr><td>हंसानां वचनं यत्तत्तन्मां दहति पार्थिव। <br>त्वत्कृते हि मया वीर राजानः संनिपातिताः   ॥03-053-003॥</td></tr>
<tr><td>यदि चेद्भजमानां मां प्रत्याख्यास्यसि मानद। <br>विषमग्निं जलं रज्जुमास्थास्ये तव कारणात्   ॥03-053-004॥</td></tr>
<tr><td>एवमुक्तस्तु वैदर्भ्या नलस्तां प्रत्युवाच ह। <br>तिष्ठत्सु लोकपालेषु कथं मानुषमिच्छसि   ॥03-053-005॥</td></tr>
<tr><td>येषामहं लोककृतामीश्वराणां महात्मनाम्। <br>न पादरजसा तुल्यो मनस्ते तेषु वर्तताम्   ॥03-053-006॥</td></tr>
<tr><td>विप्रियं ह्याचरन्मर्त्यो देवानां मृत्युमृच्छति। <br>त्राहि मामनवद्याङ्गि वरयस्व सुरोत्तमान्   ॥03-053-007॥</td></tr>
<tr><td>ततो बाष्पकलां वाचं दमयन्ती शुचिस्मिता। <br>प्रव्याहरन्ती शनकैर्नलं राजानमब्रवीत्   ॥03-053-008॥</td></tr>
<tr><td>अस्त्युपायो मया दृष्टो निरपायो नरेश्वर। <br>येन दोषो न भविता तव राजन्कथंचन   ॥03-053-009॥</td></tr>
<tr><td>त्वं चैव हि नरश्रेष्ठ देवाश्चाग्निपुरोगमाः। <br>आयान्तु सहिताः सर्वे मम यत्र स्वयंवरः   ॥03-053-010॥</td></tr>
<tr><td>ततोऽहं लोकपालानां संनिधौ त्वां नरेश्वर। <br>वरयिष्ये नरव्याघ्र नैवं दोषो भविष्यति   ॥03-053-011॥</td></tr>
<tr><td>एवमुक्तस्तु वैदर्भ्या नलो राजा विशां पते। <br>आजगाम पुनस्तत्र यत्र देवाः समागताः   ॥03-053-012॥</td></tr>
<tr><td>तमपश्यंस्तथायान्तं लोकपालाः सहेश्वराः। <br>दृष्ट्वा चैनं ततोऽपृच्छन्वृत्तान्तं सर्वमेव तत्   ॥03-053-013॥</td></tr>
<tr><td> देवा ऊचुः। <br>कच्चिद्दृष्टा त्वया राजन्दमयन्ती शुचिस्मिता। <br>किमब्रवीच्च नः सर्वान्वद भूमिपतेऽनघ   ॥03-053-014॥</td></tr>
<tr><td> नल उवाच। <br>भवद्भिरहमादिष्टो दमयन्त्या निवेशनम्। <br>प्रविष्टः सुमहाकक्ष्यं दण्डिभिः स्थविरैर्वृतम्   ॥03-053-015॥</td></tr>
<tr><td>प्रविशन्तं च मां तत्र न कश्चिद्दृष्टवान्नरः। <br>ऋते तां पार्थिवसुतां भवतामेव तेजसा   ॥03-053-016॥</td></tr>
<tr><td>सख्यश्चास्या मया दृष्टास्ताभिश्चाप्युपलक्षितः। <br>विस्मिताश्चाभवन्दृष्ट्वा सर्वा मां विबुधेश्वराः   ॥03-053-017॥</td></tr>
<tr><td>वर्ण्यमानेषु च मया भवत्सु रुचिरानना। <br>मामेव गतसंकल्पा वृणीते सुरसत्तमाः   ॥03-053-018॥</td></tr>
<tr><td>अब्रवीच्चैव मां बाला आयान्तु सहिताः सुराः। <br>त्वया सह नरश्रेष्ठ मम यत्र स्वयंवरः   ॥03-053-019॥</td></tr>
<tr><td>तेषामहं संनिधौ त्वां वरयिष्ये नरोत्तम। <br>एवं तव महाबाहो दोषो न भवितेति ह   ॥03-053-020॥</td></tr>
<tr><td>एतावदेव विबुधा यथावृत्तमुदाहृतम्। <br>मयाशेषं प्रमाणं तु भवन्तस्त्रिदशेश्वराः   ॥03-053-021॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>गतेषु लोकपालेषु पार्थः शत्रुनिबर्हणः। <br>चिन्तयामास राजेन्द्र देवराजरथागमम्   ॥03-043-001॥</td></tr>
<tr><td>ततश्चिन्तयमानस्य गुडाकेशस्य धीमतः। <br>रथो मातलिसंयुक्त आजगाम महाप्रभः   ॥03-043-002॥</td></tr>
<tr><td>नभो वितिमिरं कुर्वञ्जलदान्पाटयन्निव। <br>दिशः संपूरयन्नादैर्महामेघरवोपमैः   ॥03-043-003॥</td></tr>
<tr><td>असयः शक्तयो भीमा गदाश्चोग्रप्रदर्शनाः। <br>दिव्यप्रभावाः प्रासाश्च विद्युतश्च महाप्रभाः   ॥03-043-004॥</td></tr>
<tr><td>तथैवाशनयस्तत्र चक्रयुक्ता हुडागुडाः। <br>वायुस्फोटाः सनिर्घाता बर्हिमेघनिभस्वनाः   ॥03-043-005॥</td></tr>
<tr><td>तत्र नागा महाकाया ज्वलितास्याः सुदारुणाः। <br>सिताभ्रकूटप्रतिमाः संहताश्च यथोपलाः   ॥03-043-006॥</td></tr>
<tr><td>दश वाजिसहस्राणि हरीणां वातरंहसाम्। <br>वहन्ति यं नेत्रमुषं दिव्यं मायामयं रथम्   ॥03-043-007॥</td></tr>
<tr><td>तत्रापश्यन्महानीलं वैजयन्तं महाप्रभम्। <br>ध्वजमिन्दीवरश्यामं वंशं कनकभूषणम्   ॥03-043-008॥</td></tr>
<tr><td>तस्मिन्रथे स्थितं सूतं तप्तहेमविभूषितम्। <br>दृष्ट्वा पार्थो महाबाहुर्देवमेवान्वतर्कयत्   ॥03-043-009॥</td></tr>
<tr><td>तथा तर्कयतस्तस्य फल्गुनस्याथ मातलिः। <br>संनतः प्रश्रितो भूत्वा वाक्यमर्जुनमब्रवीत्   ॥03-043-010॥</td></tr>
<tr><td>भो भो शक्रात्मज श्रीमाञ्शक्रस्त्वां द्रष्टुमिच्छति। <br>आरोहतु भवाञ्शीघ्रं रथमिन्द्रस्य संमतम्   ॥03-043-011॥</td></tr>
<tr><td>आह माममरश्रेष्ठः पिता तव शतक्रतुः। <br>कुन्तीसुतमिह प्राप्तं पश्यन्तु त्रिदशालयाः   ॥03-043-012॥</td></tr>
<tr><td>एष शक्रः परिवृतो देवैरृषिगणैस्तथा। <br>गन्धर्वैरप्सरोभिश्च त्वां दिदृक्षुः प्रतीक्षते   ॥03-043-013॥</td></tr>
<tr><td>अस्माल्लोकाद्देवलोकं पाकशासनशासनात्। <br>आरोह त्वं मया सार्धं लब्धास्त्रः पुनरेष्यसि   ॥03-043-014॥</td></tr>
<tr><td> अर्जुन उवाच। <br>मातले गच्छ शीघ्रं त्वमारोहस्व रथोत्तमम्। <br>राजसूयाश्वमेधानां शतैरपि सुदुर्लभम्   ॥03-043-015॥</td></tr>
<tr><td>पार्थिवैः सुमहाभागैर्यज्वभिर्भूरिदक्षिणैः। <br>दैवतैर्वा समारोढुं दानवैर्वा रथोत्तमम्   ॥03-043-016॥</td></tr>
<tr><td>नातप्ततपसा शक्य एष दिव्यो महारथः। <br>द्रष्टुं वाप्यथ वा स्प्रष्टुमारोढुं कुत एव तु   ॥03-043-017॥</td></tr>
<tr><td>त्वयि प्रतिष्ठिते साधो रथस्थे स्थिरवाजिनि। <br>पश्चादहमथारोक्ष्ये सुकृती सत्पथं यथा   ॥03-043-018॥</td></tr>
<tr><td> वैशंपायन उवाच। <br>तस्य तद्वचनं श्रुत्वा मातलिः शक्रसारथिः। <br>आरुरोह रथं शीघ्रं हयान्येमे च रश्मिभिः   ॥03-043-019॥</td></tr>
<tr><td>ततोऽर्जुनो हृष्टमना गङ्गायामाप्लुतः शुचिः। <br>जजाप जप्यं कौन्तेयो विधिवत्कुरुनन्दनः   ॥03-043-020॥</td></tr>
<tr><td>ततः पितॄन्यथान्यायं तर्पयित्वा यथाविधि। <br>मन्दरं शैलराजं तमाप्रष्टुमुपचक्रमे   ॥03-043-021॥</td></tr>
<tr><td>साधूनां धर्मशीलानां मुनीनां पुण्यकर्मणाम्। <br>त्वं सदा संश्रयः शैल स्वर्गमार्गाभिकाङ्क्षिणाम्   ॥03-043-022॥</td></tr>
<tr><td>त्वत्प्रसादात्सदा शैल ब्राह्मणाः क्षत्रिया विशः। <br>स्वर्गं प्राप्ताश्चरन्ति स्म देवैः सह गतव्यथाः   ॥03-043-023॥</td></tr>
<tr><td>अद्रिराज महाशैल मुनिसंश्रय तीर्थवन्। <br>गच्छाम्यामन्त्रयामि त्वां सुखमस्म्युषितस्त्वयि   ॥03-043-024॥</td></tr>
<tr><td>तव सानूनि कुञ्जाश्च नद्यः प्रस्रवणानि च। <br>तीर्थानि च सुपुण्यानि मया दृष्टान्यनेकशः   ॥03-043-025॥</td></tr>
<tr><td>एवमुक्त्वार्जुनः शैलमामन्त्र्य परवीरहा। <br>आरुरोह रथं दिव्यं द्योतयन्निव भास्करः   ॥03-043-026॥</td></tr>
<tr><td>स तेनादित्यरूपेण दिव्येनाद्भुतकर्मणा। <br>ऊर्ध्वमाचक्रमे धीमान्प्रहृष्टः कुरुनन्दनः   ॥03-043-027॥</td></tr>
<tr><td>सोऽदर्शनपथं यात्वा मर्त्यानां भूमिचारिणाम्। <br>ददर्शाद्भुतरूपाणि विमानानि सहस्रशः   ॥03-043-028॥</td></tr>
<tr><td>न तत्र सूर्यः सोमो वा द्योतते न च पावकः। <br>स्वयैव प्रभया तत्र द्योतन्ते पुण्यलब्धया   ॥03-043-029॥</td></tr>
<tr><td>तारारूपाणि यानीह दृश्यन्ते द्युतिमन्ति वै। <br>दीपवद्विप्रकृष्टत्वादणूनि सुमहान्त्यपि   ॥03-043-030॥</td></tr>
<tr><td>तानि तत्र प्रभास्वन्ति रूपवन्ति च पाण्डवः। <br>ददर्श स्वेषु धिष्ण्येषु दीप्तिमन्ति स्वयार्चिषा   ॥03-043-031॥</td></tr>
<tr><td>तत्र राजर्षयः सिद्धा वीराश्च निहता युधि। <br>तपसा च जितस्वर्गाः संपेतुः शतसंघशः   ॥03-043-032॥</td></tr>
<tr><td>गन्धर्वाणां सहस्राणि सूर्यज्वलनतेजसाम्। <br>गुह्यकानामृषीणां च तथैवाप्सरसां गणाः   ॥03-043-033॥</td></tr>
<tr><td>लोकानात्मप्रभान्पश्यन्फल्गुनो विस्मयान्वितः। <br>पप्रच्छ मातलिं प्रीत्या स चाप्येनमुवाच ह   ॥03-043-034॥</td></tr>
<tr><td>एते सुकृतिनः पार्थ स्वेषु धिष्ण्येष्ववस्थिताः। <br>यान्दृष्टवानसि विभो तारारूपाणि भूतले   ॥03-043-035॥</td></tr>
<tr><td>ततोऽपश्यत्स्थितं द्वारि सितं वैजयिनं गजम्। <br>ऐरावतं चतुर्दन्तं कैलासमिव शृङ्गिणम्   ॥03-043-036॥</td></tr>
<tr><td>स सिद्धमार्गमाक्रम्य कुरुपाण्डवसत्तमः। <br>व्यरोचत यथा पूर्वं मान्धाता पार्थिवोत्तमः   ॥03-043-037॥</td></tr>
<tr><td>अतिचक्राम लोकान्स राज्ञां राजीवलोचनः। <br>ततो ददर्श शक्रस्य पुरीं ताममरावतीम्   ॥03-043-038॥</td></tr>
</table>
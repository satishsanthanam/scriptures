<table border = "1"><tr><td>Verse</td></tr>
<tr><td> बृहदश्व उवाच। <br>दमयन्ती तु तच्छ्रुत्वा भृशं शोकपरायणा। <br>शङ्कमाना नलं तं वै केशिनीमिदमब्रवीत्   ॥03-073-001॥</td></tr>
<tr><td>गच्छ केशिनि भूयस्त्वं परीक्षां कुरु बाहुके। <br>अब्रुवाणा समीपस्था चरितान्यस्य लक्षय   ॥03-073-002॥</td></tr>
<tr><td>यदा च किंचित्कुर्यात्स कारणं तत्र भामिनि। <br>तत्र संचेष्टमानस्य संलक्ष्यं ते विचेष्टितम्   ॥03-073-003॥</td></tr>
<tr><td>न चास्य प्रतिबन्धेन देयोऽग्निरपि भामिनि। <br>याचते न जलं देयं सम्यगत्वरमाणया   ॥03-073-004॥</td></tr>
<tr><td>एतत्सर्वं समीक्ष्य त्वं चरितं मे निवेदय। <br>यच्चान्यदपि पश्येथास्तच्चाख्येयं त्वया मम   ॥03-073-005॥</td></tr>
<tr><td>दमयन्त्यैवमुक्ता सा जगामाथाशु केशिनी। <br>निशाम्य च हयज्ञस्य लिङ्गानि पुनरागमत्   ॥03-073-006॥</td></tr>
<tr><td>सा तत्सर्वं यथावृत्तं दमयन्त्यै न्यवेदयत्। <br>निमित्तं यत्तदा दृष्टं बाहुके दिव्यमानुषम्   ॥03-073-007॥</td></tr>
<tr><td> केशिन्युवाच। <br>दृढं शुच्युपचारोऽसौ न मया मानुषः क्वचित्। <br>दृष्टपूर्वः श्रुतो वापि दमयन्ति तथाविधः   ॥03-073-008॥</td></tr>
<tr><td>ह्रस्वमासाद्य संचारं नासौ विनमते क्वचित्। <br>तं तु दृष्ट्वा यथासङ्गमुत्सर्पति यथासुखम्। <br>संकटेऽप्यस्य सुमहद्विवरं जायतेऽधिकम्   ॥03-073-009॥</td></tr>
<tr><td>ऋतुपर्णस्य चार्थाय भोजनीयमनेकशः। <br>प्रेषितं तत्र राज्ञा च मांसं सुबहु पाशवम्   ॥03-073-010॥</td></tr>
<tr><td>तस्य प्रक्षालनार्थाय कुम्भस्तत्रोपकल्पितः। <br>स तेनावेक्षितः कुम्भः पूर्ण एवाभवत्तदा   ॥03-073-011॥</td></tr>
<tr><td>ततः प्रक्षालनं कृत्वा समधिश्रित्य बाहुकः। <br>तृणमुष्टिं समादाय आविध्यैनं समादधत्   ॥03-073-012॥</td></tr>
<tr><td>अथ प्रज्वलितस्तत्र सहसा हव्यवाहनः। <br>तदद्भुततमं दृष्ट्वा विस्मिताहमिहागता   ॥03-073-013॥</td></tr>
<tr><td>अन्यच्च तस्मिन्सुमहदाश्चर्यं लक्षितं मया। <br>यदग्निमपि संस्पृश्य नैव दह्यत्यसौ शुभे   ॥03-073-014॥</td></tr>
<tr><td>छन्देन चोदकं तस्य वहत्यावर्जितं द्रुतम्। <br>अतीव चान्यत्सुमहदाश्चर्यं दृष्टवत्यहम्   ॥03-073-015॥</td></tr>
<tr><td>यत्स पुष्पाण्युपादाय हस्ताभ्यां ममृदे शनैः। <br>मृद्यमानानि पाणिभ्यां तेन पुष्पाणि तान्यथ   ॥03-073-016॥</td></tr>
<tr><td>भूय एव सुगन्धीनि हृषितानि भवन्ति च। <br>एतान्यद्भुतकल्पानि दृष्ट्वाहं द्रुतमागता   ॥03-073-017॥</td></tr>
<tr><td> बृहदश्व उवाच। <br>दमयन्ती तु तच्छ्रुत्वा पुण्यश्लोकस्य चेष्टितम्। <br>अमन्यत नलं प्राप्तं कर्मचेष्टाभिसूचितम्   ॥03-073-018॥</td></tr>
<tr><td>सा शङ्कमाना भर्तारं नलं बाहुकरूपिणम्। <br>केशिनीं श्लक्ष्णया वाचा रुदती पुनरब्रवीत्   ॥03-073-019॥</td></tr>
<tr><td>पुनर्गच्छ प्रमत्तस्य बाहुकस्योपसंस्कृतम्। <br>महानसाच्छृतं मांसं समादायैहि भामिनि   ॥03-073-020॥</td></tr>
<tr><td>सा गत्वा बाहुके व्यग्रे तन्मांसमपकृष्य च। <br>अत्युष्णमेव त्वरिता तत्क्षणं प्रियकारिणी। <br>दमयन्त्यै ततः प्रादात्केशिनी कुरुनन्दन   ॥03-073-021॥</td></tr>
<tr><td>सोचिता नलसिद्धस्य मांसस्य बहुशः पुरा। <br>प्राश्य मत्वा नलं सूदं प्राक्रोशद्भृशदुःखिता   ॥03-073-022॥</td></tr>
<tr><td>वैक्लव्यं च परं गत्वा प्रक्षाल्य च मुखं ततः। <br>मिथुनं प्रेषयामास केशिन्या सह भारत   ॥03-073-023॥</td></tr>
<tr><td>इन्द्रसेनां सह भ्रात्रा समभिज्ञाय बाहुकः। <br>अभिद्रुत्य ततो राजा परिष्वज्याङ्कमानयत्   ॥03-073-024॥</td></tr>
<tr><td>बाहुकस्तु समासाद्य सुतौ सुरसुतोपमौ। <br>भृशं दुःखपरीतात्मा सस्वरं प्ररुरोद ह   ॥03-073-025॥</td></tr>
<tr><td>नैषधो दर्शयित्वा तु विकारमसकृत्तदा। <br>उत्सृज्य सहसा पुत्रौ केशिनीमिदमब्रवीत्   ॥03-073-026॥</td></tr>
<tr><td>इदं सुसदृशं भद्रे मिथुनं मम पुत्रयोः। <br>ततो दृष्ट्वैव सहसा बाष्पमुत्सृष्टवानहम्   ॥03-073-027॥</td></tr>
<tr><td>बहुशः संपतन्तीं त्वां जनः शङ्केत दोषतः। <br>वयं च देशातिथयो गच्छ भद्रे नमोऽस्तु ते   ॥03-073-028॥</td></tr>
</table>
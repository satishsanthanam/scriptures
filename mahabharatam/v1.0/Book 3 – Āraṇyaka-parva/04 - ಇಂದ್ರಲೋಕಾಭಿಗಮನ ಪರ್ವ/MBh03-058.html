<table border = "1"><tr><td>Verse</td></tr>
<tr><td> बृहदश्व उवाच। <br>ततस्तु याते वार्ष्णेये पुण्यश्लोकस्य दीव्यतः। <br>पुष्करेण हृतं राज्यं यच्चान्यद्वसु किंचन   ॥03-058-001॥</td></tr>
<tr><td>हृतराज्यं नलं राजन्प्रहसन्पुष्करोऽब्रवीत्। <br>द्यूतं प्रवर्ततां भूयः प्रतिपाणोऽस्ति कस्तव   ॥03-058-002॥</td></tr>
<tr><td>शिष्टा ते दमयन्त्येका सर्वमन्यद्धृतं मया। <br>दमयन्त्याः पणः साधु वर्ततां यदि मन्यसे   ॥03-058-003॥</td></tr>
<tr><td>पुष्करेणैवमुक्तस्य पुण्यश्लोकस्य मन्युना। <br>व्यदीर्यतेव हृदयं न चैनं किंचिदब्रवीत्   ॥03-058-004॥</td></tr>
<tr><td>ततः पुष्करमालोक्य नलः परममन्युमान्। <br>उत्सृज्य सर्वगात्रेभ्यो भूषणानि महायशाः   ॥03-058-005॥</td></tr>
<tr><td>एकवासा असंवीतः सुहृच्छोकविवर्धनः। <br>निश्चक्राम तदा राजा त्यक्त्वा सुविपुलां श्रियम्   ॥03-058-006॥</td></tr>
<tr><td>दमयन्त्येकवस्त्रा तं गच्छन्तं पृष्ठतोऽन्वियात्। <br>स तया बाह्यतः सार्धं त्रिरात्रं नैषधोऽवसत्   ॥03-058-007॥</td></tr>
<tr><td>पुष्करस्तु महाराज घोषयामास वै पुरे। <br>नले यः सम्यगातिष्ठेत्स गच्छेद्वध्यतां मम   ॥03-058-008॥</td></tr>
<tr><td>पुष्करस्य तु वाक्येन तस्य विद्वेषणेन च। <br>पौरा न तस्मिन्सत्कारं कृतवन्तो युधिष्ठिर   ॥03-058-009॥</td></tr>
<tr><td>स तथा नगराभ्याशे सत्कारार्हो न सत्कृतः। <br>त्रिरात्रमुषितो राजा जलमात्रेण वर्तयन्   ॥03-058-010॥</td></tr>
<tr><td>क्षुधा संपीड्यमानस्तु नलो बहुतिथेऽहनि। <br>अपश्यच्छकुनान्कांश्चिद्धिरण्यसदृशच्छदान्   ॥03-058-011॥</td></tr>
<tr><td>स चिन्तयामास तदा निषधाधिपतिर्बली। <br>अस्ति भक्षो ममाद्यायं वसु चेदं भविष्यति   ॥03-058-012॥</td></tr>
<tr><td>ततस्तानन्तरीयेण वाससा समवास्तृणोत्। <br>तस्यान्तरीयमादाय जग्मुः सर्वे विहायसा   ॥03-058-013॥</td></tr>
<tr><td>उत्पतन्तः खगास्ते तु वाक्यमाहुस्तदा नलम्। <br>दृष्ट्वा दिग्वाससं भूमौ स्थितं दीनमधोमुखम्   ॥03-058-014॥</td></tr>
<tr><td>वयमक्षाः सुदुर्बुद्धे तव वासो जिहीर्षवः। <br>आगता न हि नः प्रीतिः सवाससि गते त्वयि   ॥03-058-015॥</td></tr>
<tr><td>तान्समीक्ष्य गतानक्षानात्मानं च विवाससम्। <br>पुण्यश्लोकस्ततो राजा दमयन्तीमथाब्रवीत्   ॥03-058-016॥</td></tr>
<tr><td>येषां प्रकोपादैश्वर्यात्प्रच्युतोऽहमनिन्दिते। <br>प्राणयात्रां न विन्दे च दुःखितः क्षुधयार्दितः   ॥03-058-017॥</td></tr>
<tr><td>येषां कृते न सत्कारमकुर्वन्मयि नैषधाः। <br>त इमे शकुना भूत्वा वासोऽप्यपहरन्ति मे   ॥03-058-018॥</td></tr>
<tr><td>वैषम्यं परमं प्राप्तो दुःखितो गतचेतनः। <br>भर्ता तेऽहं निबोधेदं वचनं हितमात्मनः   ॥03-058-019॥</td></tr>
<tr><td>एते गच्छन्ति बहवः पन्थानो दक्षिणापथम्। <br>अवन्तीमृक्षवन्तं च समतिक्रम्य पर्वतम्   ॥03-058-020॥</td></tr>
<tr><td>एष विन्ध्यो महाशैलः पयोष्णी च समुद्रगा। <br>आश्रमाश्च महर्षीणाममी पुष्पफलान्विताः   ॥03-058-021॥</td></tr>
<tr><td>एष पन्था विदर्भाणामयं गच्छति कोसलान्। <br>अतः परं च देशोऽयं दक्षिणे दक्षिणापथः   ॥03-058-022॥</td></tr>
<tr><td>ततः सा बाष्पकलया वाचा दुःखेन कर्शिता। <br>उवाच दमयन्ती तं नैषधं करुणं वचः   ॥03-058-023॥</td></tr>
<tr><td>उद्वेपते मे हृदयं सीदन्त्यङ्गानि सर्वशः। <br>तव पार्थिव संकल्पं चिन्तयन्त्याः पुनः पुनः   ॥03-058-024॥</td></tr>
<tr><td>हृतराज्यं हृतधनं विवस्त्रं क्षुच्छ्रमान्वितम्। <br>कथमुत्सृज्य गच्छेयमहं त्वां विजने वने   ॥03-058-025॥</td></tr>
<tr><td>श्रान्तस्य ते क्षुधार्तस्य चिन्तयानस्य तत्सुखम्। <br>वने घोरे महाराज नाशयिष्यामि ते क्लमम्   ॥03-058-026॥</td></tr>
<tr><td>न च भार्यासमं किंचिद्विद्यते भिषजां मतम्। <br>औषधं सर्वदुःखेषु सत्यमेतद्ब्रवीमि ते   ॥03-058-027॥</td></tr>
<tr><td> नल उवाच। <br>एवमेतद्यथात्थ त्वं दमयन्ति सुमध्यमे। <br>नास्ति भार्यासमं मित्रं नरस्यार्तस्य भेषजम्   ॥03-058-028॥</td></tr>
<tr><td>न चाहं त्यक्तुकामस्त्वां किमर्थं भीरु शङ्कसे। <br>त्यजेयमहमात्मानं न त्वेव त्वामनिन्दिते   ॥03-058-029॥</td></tr>
<tr><td> दमयन्त्युवाच। <br>यदि मां त्वं महाराज न विहातुमिहेच्छसि। <br>तत्किमर्थं विदर्भाणां पन्थाः समुपदिश्यते   ॥03-058-030॥</td></tr>
<tr><td>अवैमि चाहं नृपते न त्वं मां त्यक्तुमर्हसि। <br>चेतसा त्वपकृष्टेन मां त्यजेथा महापते   ॥03-058-031॥</td></tr>
<tr><td>पन्थानं हि ममाभीक्ष्णमाख्यासि नरसत्तम। <br>अतोनिमित्तं शोकं मे वर्धयस्यमरप्रभ   ॥03-058-032॥</td></tr>
<tr><td>यदि चायमभिप्रायस्तव राजन्व्रजेदिति। <br>सहितावेव गच्छावो विदर्भान्यदि मन्यसे   ॥03-058-033॥</td></tr>
<tr><td>विदर्भराजस्तत्र त्वां पूजयिष्यति मानद। <br>तेन त्वं पूजितो राजन्सुखं वत्स्यसि नो गृहे   ॥03-058-034॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ते शूरास्ततधन्वानस्तूणवन्तः समार्गणाः। <br>बद्धगोधाङ्गुलित्राणाः खड्गवन्तोऽमितौजसः   ॥03-143-001॥</td></tr>
<tr><td>परिगृह्य द्विजश्रेष्ठाञ्श्रेष्ठाः सर्वधनुष्मताम्। <br>पाञ्चालीसहिता राजन्प्रययुर्गन्धमादनम्   ॥03-143-002॥</td></tr>
<tr><td>सरांसि सरितश्चैव पर्वतांश्च वनानि च। <br>वृक्षांश्च बहुलच्छायान्ददृशुर्गिरिमूर्धनि। <br>नित्यपुष्पफलान्देशान्देवर्षिगणसेवितान्   ॥03-143-003॥</td></tr>
<tr><td>आत्मन्यात्मानमाधाय वीरा मूलफलाशनाः। <br>चेरुरुच्चावचाकारान्देशान्विषमसंकटान्। <br>पश्यन्तो मृगजातानि बहूनि विविधानि च   ॥03-143-004॥</td></tr>
<tr><td>ऋषिसिद्धामरयुतं गन्धर्वाप्सरसां प्रियम्। <br>विविशुस्ते महात्मानः किंनराचरितं गिरिम्   ॥03-143-005॥</td></tr>
<tr><td>प्रविशत्स्वथ वीरेषु पर्वतं गन्धमादनम्। <br>चण्डवातं महद्वर्षं प्रादुरासीद्विशां पते   ॥03-143-006॥</td></tr>
<tr><td>ततो रेणुः समुद्भूतः सपत्रबहुलो महान्। <br>पृथिवीं चान्तरिक्षं च द्यां चैव तमसावृणोत्   ॥03-143-007॥</td></tr>
<tr><td>न स्म प्रज्ञायते किंचिदावृते व्योम्नि रेणुना। <br>न चापि शेकुस्ते कर्तुमन्योन्यस्याभिभाषणम्   ॥03-143-008॥</td></tr>
<tr><td>न चापश्यन्त तेऽन्योन्यं तमसा हतचक्षुषः। <br>आकृष्यमाणा वातेन साश्मचूर्णेन भारत   ॥03-143-009॥</td></tr>
<tr><td>द्रुमाणां वातभग्नानां पततां भूतले भृशम्। <br>अन्येषां च महीजानां शब्दः समभवन्महान्   ॥03-143-010॥</td></tr>
<tr><td>द्यौः स्वित्पतति किं भूमौ दीर्यन्ते पर्वता नु किम्। <br>इति ते मेनिरे सर्वे पवनेन विमोहिताः   ॥03-143-011॥</td></tr>
<tr><td>ते यथानन्तरान्वृक्षान्वल्मीकान्विषमाणि च। <br>पाणिभिः परिमार्गन्तो भीता वायोर्निलिल्यिरे   ॥03-143-012॥</td></tr>
<tr><td>ततः कार्मुकमुद्यम्य भीमसेनो महाबलः। <br>कृष्णामादाय संगत्या तस्थावाश्रित्य पादपम्   ॥03-143-013॥</td></tr>
<tr><td>धर्मराजश्च धौम्यश्च निलिल्याते महावने। <br>अग्निहोत्राण्युपादाय सहदेवस्तु पर्वते   ॥03-143-014॥</td></tr>
<tr><td>नकुलो ब्राह्मणाश्चान्ये लोमशश्च महातपाः। <br>वृक्षानासाद्य संत्रस्तास्तत्र तत्र निलिल्यिरे   ॥03-143-015॥</td></tr>
<tr><td>मन्दीभूते च पवने तस्मिन्रजसि शाम्यति। <br>महद्भिः पृषतैस्तूर्णं वर्षमभ्याजगाम ह   ॥03-143-016॥</td></tr>
<tr><td>ततोऽश्मसहिता धाराः संवृण्वन्त्यः समन्ततः। <br>प्रपेतुरनिशं तत्र शीघ्रवातसमीरिताः   ॥03-143-017॥</td></tr>
<tr><td>ततः सागरगा आपः कीर्यमाणाः समन्ततः। <br>प्रादुरासन्सकलुषाः फेनवत्यो विशां पते   ॥03-143-018॥</td></tr>
<tr><td>वहन्त्यो वारि बहुलं फेनोडुपपरिप्लुतम्। <br>परिसस्रुर्महाशब्दाः प्रकर्षन्त्यो महीरुहान्   ॥03-143-019॥</td></tr>
<tr><td>तस्मिन्नुपरते वर्षे वाते च समतां गते। <br>गते ह्यम्भसि निम्नानि प्रादुर्भूते दिवाकरे   ॥03-143-020॥</td></tr>
<tr><td>निर्जग्मुस्ते शनैः सर्वे समाजग्मुश्च भारत। <br>प्रतस्थुश्च पुनर्वीराः पर्वतं गन्धमादनम्   ॥03-143-021॥</td></tr>
</table>
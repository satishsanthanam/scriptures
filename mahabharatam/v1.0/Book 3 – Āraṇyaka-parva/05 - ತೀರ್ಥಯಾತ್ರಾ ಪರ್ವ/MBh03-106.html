<table border = "1"><tr><td>Verse</td></tr>
<tr><td> लोमश उवाच। <br>ते तं दृष्ट्वा हयं राजन्संप्रहृष्टतनूरुहाः। <br>अनादृत्य महात्मानं कपिलं कालचोदिताः। <br>संक्रुद्धाः समधावन्त अश्वग्रहणकाङ्क्षिणः   ॥03-106-001॥</td></tr>
<tr><td>ततः क्रुद्धो महाराज कपिलो मुनिसत्तमः। <br>वासुदेवेति यं प्राहुः कपिलं मुनिसत्तमम्   ॥03-106-002॥</td></tr>
<tr><td>स चक्षुर्विवृतं कृत्वा तेजस्तेषु समुत्सृजन्। <br>ददाह सुमहातेजा मन्दबुद्धीन्स सागरान्   ॥03-106-003॥</td></tr>
<tr><td>तान्दृष्ट्वा भस्मसाद्भूतान्नारदः सुमहातपाः। <br>सगरान्तिकमागच्छत्तच्च तस्मै न्यवेदयत्   ॥03-106-004॥</td></tr>
<tr><td>स तच्छ्रुत्वा वचो घोरं राजा मुनिमुखोद्गतम्। <br>मुहूर्तं विमना भूत्वा स्थाणोर्वाक्यमचिन्तयत्। <br>आत्मानमात्मनाश्वास्य हयमेवान्वचिन्तयत्   ॥03-106-005॥</td></tr>
<tr><td>अंशुमन्तं समाहूय असमञ्जःसुतं तदा। <br>पौत्रं भरतशार्दूल इदं वचनमब्रवीत्   ॥03-106-006॥</td></tr>
<tr><td>षष्टिस्तानि सहस्राणि पुत्राणाममितौजसाम्। <br>कापिलं तेज आसाद्य मत्कृते निधनं गताः   ॥03-106-007॥</td></tr>
<tr><td>तव चापि पिता तात परित्यक्तो मयानघ। <br>धर्मं संरक्षमाणेन पौराणां हितमिच्छता   ॥03-106-008॥</td></tr>
<tr><td> युधिष्ठिर उवाच। <br>किमर्थं राजशार्दूलः सगरः पुत्रमात्मजम्। <br>त्यक्तवान्दुस्त्यजं वीरं तन्मे ब्रूहि तपोधन   ॥03-106-009॥</td></tr>
<tr><td> लोमश उवाच। <br>असमञ्जा इति ख्यातः सगरस्य सुतो ह्यभूत्। <br>यं शैब्या जनयामास पौराणां स हि दारकान्। <br>खुरेषु क्रोशतो गृह्य नद्यां चिक्षेप दुर्बलान्   ॥03-106-010॥</td></tr>
<tr><td>ततः पौराः समाजग्मुर्भयशोकपरिप्लुताः। <br>सगरं चाभ्ययाचन्त सर्वे प्राञ्जलयः स्थिताः   ॥03-106-011॥</td></tr>
<tr><td>त्वं नस्त्राता महाराज परचक्रादिभिर्भयैः। <br>असमञ्जोभयाद्घोरात्ततो नस्त्रातुमर्हसि   ॥03-106-012॥</td></tr>
<tr><td>पौराणां वचनं श्रुत्वा घोरं नृपतिसत्तमः। <br>मुहूर्तं विमना भूत्वा सचिवानिदमब्रवीत्   ॥03-106-013॥</td></tr>
<tr><td>असमञ्जाः पुरादद्य सुतो मे विप्रवास्यताम्। <br>यदि वो मत्प्रियं कार्यमेतच्छीघ्रं विधीयताम्   ॥03-106-014॥</td></tr>
<tr><td>एवमुक्ता नरेन्द्रेण सचिवास्ते नराधिप। <br>यथोक्तं त्वरिताश्चक्रुर्यथाज्ञापितवान्नृपः   ॥03-106-015॥</td></tr>
<tr><td>एतत्ते सर्वमाख्यातं यथा पुत्रो महात्मना। <br>पौराणां हितकामेन सगरेण विवासितः   ॥03-106-016॥</td></tr>
<tr><td>अंशुमांस्तु महेष्वासो यदुक्तः सगरेण ह। <br>तत्ते सर्वं प्रवक्ष्यामि कीर्त्यमानं निबोध मे   ॥03-106-017॥</td></tr>
<tr><td> सगर उवाच। <br>पितुश्च तेऽहं त्यागेन पुत्राणां निधनेन च। <br>अलाभेन तथाश्वस्य परितप्यामि पुत्रक   ॥03-106-018॥</td></tr>
<tr><td>तस्माद्दुःखाभिसंतप्तं यज्ञविघ्नाच्च मोहितम्। <br>हयस्यानयनात्पौत्र नरकान्मां समुद्धर   ॥03-106-019॥</td></tr>
<tr><td> लोमश उवाच। <br>अंशुमानेवमुक्तस्तु सगरेण महात्मना। <br>जगाम दुःखात्तं देशं यत्र वै दारिता मही   ॥03-106-020॥</td></tr>
<tr><td>स तु तेनैव मार्गेण समुद्रं प्रविवेश ह। <br>अपश्यच्च महात्मानं कपिलं तुरगं च तम्   ॥03-106-021॥</td></tr>
<tr><td>स दृष्ट्वा तेजसो राशिं पुराणमृषिसत्तमम्। <br>प्रणम्य शिरसा भूमौ कार्यमस्मै न्यवेदयत्   ॥03-106-022॥</td></tr>
<tr><td>ततः प्रीतो महातेजाः कलिपोंऽशुमतोऽभवत्। <br>उवाच चैनं धर्मात्मा वरदोऽस्मीति भारत   ॥03-106-023॥</td></tr>
<tr><td>स वव्रे तुरगं तत्र प्रथमं यज्ञकारणात्। <br>द्वितीयमुदकं वव्रे पितॄणां पावनेप्सया   ॥03-106-024॥</td></tr>
<tr><td>तमुवाच महातेजाः कपिलो मुनिपुंगवः। <br>ददानि तव भद्रं ते यद्यत्प्रार्थयसेऽनघ   ॥03-106-025॥</td></tr>
<tr><td>त्वयि क्षमा च धर्मश्च सत्यं चापि प्रतिष्ठितम्। <br>त्वया कृतार्थः सगरः पुत्रवांश्च त्वया पिता   ॥03-106-026॥</td></tr>
<tr><td>तव चैव प्रभावेन स्वर्गं यास्यन्ति सागराः। <br>पौत्रश्च ते त्रिपथगां त्रिदिवादानयिष्यति। <br>पावनार्थं सागराणां तोषयित्वा महेश्वरम्   ॥03-106-027॥</td></tr>
<tr><td>हयं नयस्व भद्रं ते यज्ञियं नरपुंगव। <br>यज्ञः समाप्यतां तात सगरस्य महात्मनः   ॥03-106-028॥</td></tr>
<tr><td>अंशुमानेवमुक्तस्तु कपिलेन महात्मना। <br>आजगाम हयं गृह्य यज्ञवाटं महात्मनः   ॥03-106-029॥</td></tr>
<tr><td>सोऽभिवाद्य ततः पादौ सगरस्य महात्मनः। <br>मूर्ध्नि तेनाप्युपाघ्रातस्तस्मै सर्वं न्यवेदयत्   ॥03-106-030॥</td></tr>
<tr><td>यथा दृष्टं श्रुतं चापि सागराणां क्षयं तथा। <br>तं चास्मै हयमाचष्ट यज्ञवाटमुपागतम्   ॥03-106-031॥</td></tr>
<tr><td>तच्छ्रुत्वा सगरो राजा पुत्रजं दुःखमत्यजत्। <br>अंशुमन्तं च संपूज्य समापयत तं क्रतुम्   ॥03-106-032॥</td></tr>
<tr><td>समाप्तयज्ञः सगरो देवैः सर्वैः सभाजितः। <br>पुत्रत्वे कल्पयामास समुद्रं वरुणालयम्   ॥03-106-033॥</td></tr>
<tr><td>प्रशास्य सुचिरं कालं राज्यं राजीवलोचनः। <br>पौत्रे भारं समावेश्य जगाम त्रिदिवं तदा   ॥03-106-034॥</td></tr>
<tr><td>अंशुमानपि धर्मात्मा महीं सागरमेखलाम्। <br>प्रशशास महाराज यथैवास्य पितामहः   ॥03-106-035॥</td></tr>
<tr><td>तस्य पुत्रः समभवद्दिलीपो नाम धर्मवित्। <br>तस्मै राज्यं समाधाय अंशुमानपि संस्थितः   ॥03-106-036॥</td></tr>
<tr><td>दिलीपस्तु ततः श्रुत्वा पितॄणां निधनं महत्। <br>पर्यतप्यत दुःखेन तेषां गतिमचिन्तयत्   ॥03-106-037॥</td></tr>
<tr><td>गङ्गावतरणे यत्नं सुमहच्चाकरोन्नृपः। <br>न चावतारयामास चेष्टमानो यथाबलम्   ॥03-106-038॥</td></tr>
<tr><td>तस्य पुत्रः समभवच्छ्रीमान्धर्मपरायणः। <br>भगीरथ इति ख्यातः सत्यवागनसूयकः   ॥03-106-039॥</td></tr>
<tr><td>अभिषिच्य तु तं राज्ये दिलीपो वनमाश्रितः। <br>तपःसिद्धिसमायोगात्स राजा भरतर्षभ। <br>वनाज्जगाम त्रिदिवं कालयोगेन भारत   ॥03-106-040॥</td></tr>
</table>
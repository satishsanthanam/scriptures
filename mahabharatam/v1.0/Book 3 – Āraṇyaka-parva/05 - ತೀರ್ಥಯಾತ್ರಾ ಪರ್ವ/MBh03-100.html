<table border = "1"><tr><td>Verse</td></tr>
<tr><td> लोमश उवाच। <br>समुद्रं ते समाश्रित्य वारुणं निधिमम्भसाम्। <br>कालेयाः संप्रवर्तन्त त्रैलोक्यस्य विनाशने   ॥03-100-001॥</td></tr>
<tr><td>ते रात्रौ समभिक्रुद्धा भक्षयन्ति सदा मुनीन्। <br>आश्रमेषु च ये सन्ति पुन्येष्वायतनेषु च   ॥03-100-002॥</td></tr>
<tr><td>वसिष्ठस्याश्रमे विप्रा भक्षितास्तैर्दुरात्मभिः। <br>अशीतिशतमष्टौ च नव चान्ये तपस्विनः   ॥03-100-003॥</td></tr>
<tr><td>च्यवनस्याश्रमं गत्वा पुण्यं द्विजनिषेवितम्। <br>फलमूलाशनानां हि मुनीनां भक्षितं शतम्   ॥03-100-004॥</td></tr>
<tr><td>एवं रात्रौ स्म कुर्वन्ति विविशुश्चार्णवं दिवा। <br>भरद्वाजाश्रमे चैव नियता ब्रह्मचारिणः। <br>वाय्वाहाराम्बुभक्षाश्च विंशतिः संनिपातिताः   ॥03-100-005॥</td></tr>
<tr><td>एवं क्रमेण सर्वांस्तानाश्रमान्दानवास्तदा। <br>निशायां परिधावन्ति मत्ता भुजबलाश्रयात्। <br>कालोपसृष्टाः कालेया घ्नन्तो द्विजगणान्बहून्   ॥03-100-006॥</td></tr>
<tr><td>न चैनानन्वबुध्यन्त मनुजा मनुजोत्तम। <br>एवं प्रवृत्तान्दैत्यांस्तांस्तापसेषु तपस्विषु   ॥03-100-007॥</td></tr>
<tr><td>प्रभाते समदृश्यन्त नियताहारकर्शिताः। <br>महीतलस्था मुनयः शरीरैर्गतजीवितैः   ॥03-100-008॥</td></tr>
<tr><td>क्षीणमांसैर्विरुधिरैर्विमज्जान्त्रैर्विसंधिभिः। <br>आकीर्णैराचिता भूमिः शङ्खानामिव राशिभिः   ॥03-100-009॥</td></tr>
<tr><td>कलशैर्विप्रविद्धैश्च स्रुवैर्भग्नैस्तथैव च। <br>विकीर्णैरग्निहोत्रैश्च भूर्बभूव समावृता   ॥03-100-010॥</td></tr>
<tr><td>निःस्वाध्यायवषट्कारं नष्टयज्ञोत्सवक्रियम्। <br>जगदासीन्निरुत्साहं कालेयभयपीडितम्   ॥03-100-011॥</td></tr>
<tr><td>एवं प्रक्षीयमाणाश्च मानवा मनुजेश्वर। <br>आत्मत्राणपरा भीताः प्राद्रवन्त दिशो भयात्   ॥03-100-012॥</td></tr>
<tr><td>केचिद्गुहाः प्रविविशुर्निर्झरांश्चापरे श्रिताः। <br>अपरे मरणोद्विग्ना भयात्प्रानान्समुत्सृजन्   ॥03-100-013॥</td></tr>
<tr><td>केचिदत्र महेष्वासाः शूराः परमदर्पिताः। <br>मार्गमाणाः परं यत्नं दानवानां प्रचक्रिरे   ॥03-100-014॥</td></tr>
<tr><td>न चैतानधिजग्मुस्ते समुद्रं समुपाश्रितान्। <br>श्रमं जग्मुश्च परममाजग्मुः क्षयमेव च   ॥03-100-015॥</td></tr>
<tr><td>जगत्युपशमं याते नष्टयज्ञोत्सवक्रिये। <br>आजग्मुः परमामार्तिं त्रिदशा मनुजेश्वर   ॥03-100-016॥</td></tr>
<tr><td>समेत्य समहेन्द्राश्च भयान्मन्त्रं प्रचक्रिरे। <br>नारायणं पुरस्कृत्य वैकुण्ठमपराजितम्   ॥03-100-017॥</td></tr>
<tr><td>ततो देवाः समेतास्ते तदोचुर्मधुसूदनम्। <br>त्वं नः स्रष्टा च पाता च भर्ता च जगतः प्रभो। <br>त्वया सृष्टमिदं सर्वं यच्चेङ्गं यच्च नेङ्गति   ॥03-100-018॥</td></tr>
<tr><td>त्वया भूमिः पुरा नष्टा समुद्रात्पुष्करेक्षण। <br>वाराहं रूपमास्थाय जगदर्थे समुद्धृता   ॥03-100-019॥</td></tr>
<tr><td>आदिदैत्यो महावीर्यो हिरण्यकशिपुस्त्वया। <br>नारसिंहं वपुः कृत्वा सूदितः पुरुषोत्तम   ॥03-100-020॥</td></tr>
<tr><td>अवध्यः सर्वभूतानां बलिश्चापि महासुरः। <br>वामनं वपुराश्रित्य त्रैलोक्याद्भ्रंशितस्त्वया   ॥03-100-021॥</td></tr>
<tr><td>असुरश्च महेष्वासो जम्भ इत्यभिविश्रुतः। <br>यज्ञक्षोभकरः क्रूरस्त्वयैव विनिपातितः   ॥03-100-022॥</td></tr>
<tr><td>एवमादीनि कर्माणि येषां संख्या न विद्यते। <br>अस्माकं भयभीतानां त्वं गतिर्मधुसूदन   ॥03-100-023॥</td></tr>
<tr><td>तस्मात्त्वां देव देवेश लोकार्थं ज्ञापयामहे। <br>रक्ष लोकांश्च देवांश्च शक्रं च महतो भयात्   ॥03-100-024॥</td></tr>
</table>
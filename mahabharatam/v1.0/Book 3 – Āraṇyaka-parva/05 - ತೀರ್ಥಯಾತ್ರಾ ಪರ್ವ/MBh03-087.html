<table border = "1"><tr><td>Verse</td></tr>
<tr><td> धौम्य उवाच। <br>अवन्तिषु प्रतीच्यां वै कीर्तयिष्यामि ते दिशि। <br>यानि तत्र पवित्राणि पुण्यान्यायतनानि च   ॥03-087-001॥</td></tr>
<tr><td>प्रियङ्ग्वाम्रवनोपेता वानीरवनमालिनी। <br>प्रत्यक्स्रोता नदी पुण्या नर्मदा तत्र भारत   ॥03-087-002॥</td></tr>
<tr><td>निकेतः ख्यायते पुण्यो यत्र विश्रवसो मुनेः। <br>जज्ञे धनपतिर्यत्र कुबेरो नरवाहनः   ॥03-087-003॥</td></tr>
<tr><td>वैडूर्यशिखरो नाम पुण्यो गिरिवरः शुभः। <br>दिव्यपुष्पफलास्तत्र पादपा हरितच्छदाः   ॥03-087-004॥</td></tr>
<tr><td>तस्य शैलस्य शिखरे सरस्तत्र च धीमतः। <br>प्रफुल्लनलिनं राजन्देवगन्धर्वसेवितम्   ॥03-087-005॥</td></tr>
<tr><td>बह्वाश्चर्यं महाराज दृश्यते तत्र पर्वते। <br>पुण्ये स्वर्गोपमे दिव्ये नित्यं देवर्षिसेविते   ॥03-087-006॥</td></tr>
<tr><td>ह्रदिनी पुण्यतीर्था च राजर्षेस्तत्र वै सरित्। <br>विश्वामित्रनदी पारा पुण्या परपुरंजय   ॥03-087-007॥</td></tr>
<tr><td>यस्यास्तीरे सतां मध्ये ययातिर्नहुषात्मजः। <br>पपात स पुनर्लोकाँल्लेभे धर्मान्सनातनान्   ॥03-087-008॥</td></tr>
<tr><td>तत्र पुण्यह्रदस्तात मैनाकश्चैव पर्वतः। <br>बहुमूलफलो वीर असितो नाम पर्वतः   ॥03-087-009॥</td></tr>
<tr><td>आश्रमः कक्षसेनस्य पुण्यस्तत्र युधिष्ठिर। <br>च्यवनस्याश्रमश्चैव ख्यातः सर्वत्र पाण्डव। <br>तत्राल्पेनैव सिध्यन्ति मानवास्तपसा विभो   ॥03-087-010॥</td></tr>
<tr><td>जम्बूमार्गो महाराज ऋषीणां भावितात्मनाम्। <br>आश्रमः शाम्यतां श्रेष्ठ मृगद्विजगणायुतः   ॥03-087-011॥</td></tr>
<tr><td>ततः पुण्यतमा राजन्सततं तापसायुता। <br>केतुमाला च मेध्या च गङ्गारण्यं च भूमिप। <br>ख्यातं च सैन्धवारण्यं पुण्यं द्विजनिषेवितम्   ॥03-087-012॥</td></tr>
<tr><td>पितामहसरः पुण्यं पुष्करं नाम भारत। <br>वैखानसानां सिद्धानामृषीणामाश्रमः प्रियः   ॥03-087-013॥</td></tr>
<tr><td>अप्यत्र संस्तवार्थाय प्रजापतिरथो जगौ। <br>पुष्करेषु कुरुश्रेष्ठ गाथां सुकृतिनां वर   ॥03-087-014॥</td></tr>
<tr><td>मनसाप्यभिकामस्य पुष्कराणि मनस्विनः। <br>पापाणि विप्रणश्यन्ति नाकपृष्ठे च मोदते   ॥03-087-015॥</td></tr>
</table>
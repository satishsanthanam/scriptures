<table border = "1"><tr><td>Verse</td></tr>
<tr><td> लोमश उवाच। <br>एषा मधुविला राजन्समङ्गा संप्रकाशते। <br>एतत्कर्दमिलं नाम भरतस्याभिषेचनम्   ॥03-135-001॥</td></tr>
<tr><td>अलक्ष्म्या किल संयुक्तो वृत्रं हत्वा शचीपतिः। <br>आप्लुतः सर्वपापेभ्यः समङ्गायां व्यमुच्यत   ॥03-135-002॥</td></tr>
<tr><td>एतद्विनशनं कुक्षौ मैनाकस्य नरर्षभ। <br>अदितिर्यत्र पुत्रार्थं तदन्नमपचत्पुरा   ॥03-135-003॥</td></tr>
<tr><td>एनं पर्वतराजानमारुह्य पुरुषर्षभ। <br>अयशस्यामसंशब्द्यामलक्ष्मीं व्यपनोत्स्यथ   ॥03-135-004॥</td></tr>
<tr><td>एते कनखला राजनृषीणां दयिता नगाः। <br>एषा प्रकाशते गङ्गा युधिष्ठिर महानदी   ॥03-135-005॥</td></tr>
<tr><td>सनत्कुमारो भगवानत्र सिद्धिमगात्पराम्। <br>आजमीढावगाह्यैनां सर्वपापैः प्रमोक्ष्यसे   ॥03-135-006॥</td></tr>
<tr><td>अपां ह्रदं च पुण्याख्यं भृगुतुङ्गं च पर्वतम्। <br>तूष्णीं गङ्गां च कौन्तेय सामात्यः समुपस्पृश   ॥03-135-007॥</td></tr>
<tr><td>आश्रमः स्थूलशिरसो रमणीयः प्रकाशते। <br>अत्र मानं च कौन्तेय क्रोधं चैव विवर्जय   ॥03-135-008॥</td></tr>
<tr><td>एष रैभ्याश्रमः श्रीमान्पाण्डवेय प्रकाशते। <br>भारद्वाजो यत्र कविर्यवक्रीतो व्यनश्यत   ॥03-135-009॥</td></tr>
<tr><td> युधिष्ठिर उवाच। <br>कथंयुक्तोऽभवदृषिर्भरद्वाजः प्रतापवान्। <br>किमर्थं च यवक्रीत ऋषिपुत्रो व्यनश्यत   ॥03-135-010॥</td></tr>
<tr><td>एतत्सर्वं यथावृत्तं श्रोतुमिच्छामि लोमश। <br>कर्मभिर्देवकल्पानां कीर्त्यमानैर्भृशं रमे   ॥03-135-011॥</td></tr>
<tr><td> लोमश उवाच। <br>भरद्वाजश्च रैभ्यश्च सखायौ संबभूवतुः। <br>तावूषतुरिहात्यन्तं प्रीयमाणौ वनान्तरे   ॥03-135-012॥</td></tr>
<tr><td>रैभ्यस्य तु सुतावास्तामर्वावसुपरावसू। <br>आसीद्यवक्रीः पुत्रस्तु भरद्वाजस्य भारत   ॥03-135-013॥</td></tr>
<tr><td>रैभ्यो विद्वान्सहापत्यस्तपस्वी चेतरोऽभवत्। <br>तयोश्चाप्यतुला प्रीतिर्बाल्यात्प्रभृति भारत   ॥03-135-014॥</td></tr>
<tr><td>यवक्रीः पितरं दृष्ट्वा तपस्विनमसत्कृतम्। <br>दृष्ट्वा च सत्कृतं विप्रै रैभ्यं पुत्रैः सहानघ   ॥03-135-015॥</td></tr>
<tr><td>पर्यतप्यत तेजस्वी मन्युनाभिपरिप्लुतः। <br>तपस्तेपे ततो घोरं वेदज्ञानाय पाण्डव   ॥03-135-016॥</td></tr>
<tr><td>सुसमिद्धे महत्यग्नौ शरीरमुपतापयन्। <br>जनयामास संतापमिन्द्रस्य सुमहातपाः   ॥03-135-017॥</td></tr>
<tr><td>तत इन्द्रो यवक्रीतमुपगम्य युधिष्ठिर। <br>अब्रवीत्कस्य हेतोस्त्वमास्थितस्तप उत्तमम्   ॥03-135-018॥</td></tr>
<tr><td> यवक्रीरुवाच। <br>द्विजानामनधीता वै वेदाः सुरगणार्चित। <br>प्रतिभान्त्विति तप्येऽहमिदं परमकं तपः   ॥03-135-019॥</td></tr>
<tr><td>स्वाध्यायार्थे समारम्भो ममायं पाकशासन। <br>तपसा ज्ञातुमिच्छामि सर्वज्ञानानि कौशिक   ॥03-135-020॥</td></tr>
<tr><td>कालेन महता वेदाः शक्या गुरुमुखाद्विभो। <br>प्राप्तुं तस्मादयं यत्नः परमो मे समास्थितः   ॥03-135-021॥</td></tr>
<tr><td> इन्द्र उवाच। <br>अमार्ग एष विप्रर्षे येन त्वं यातुमिच्छसि। <br>किं विघातेन ते विप्र गच्छाधीहि गुरोर्मुखात्   ॥03-135-022॥</td></tr>
<tr><td> लोमश उवाच। <br>एवमुक्त्वा गतः शक्रो यवक्रीरपि भारत। <br>भूय एवाकरोद्यत्नं तपस्यमितविक्रम   ॥03-135-023॥</td></tr>
<tr><td>घोरेण तपसा राजंस्तप्यमानो महातपाः। <br>संतापयामास भृशं देवेन्द्रमिति नः श्रुतम्   ॥03-135-024॥</td></tr>
<tr><td>तं तथा तप्यमानं तु तपस्तीव्रं महामुनिम्। <br>उपेत्य बलभिद्देवो वारयामास वै पुनः   ॥03-135-025॥</td></tr>
<tr><td>अशक्योऽर्थः समारब्धो नैतद्बुद्धिकृतं तव। <br>प्रतिभास्यन्ति वै वेदास्तव चैव पितुश्च ते   ॥03-135-026॥</td></tr>
<tr><td> यवक्रीरुवाच। <br>न चैतदेवं क्रियते देवराज ममेप्सितम्। <br>महता नियमेनाहं तप्स्ये घोरतरं तपः   ॥03-135-027॥</td></tr>
<tr><td>समिद्धेऽग्नावुपकृत्याङ्गमङ्गं; होष्यामि वा मघवंस्तन्निबोध। <br>यद्येतदेवं न करोषि कामं; ममेप्सितं देवराजेह सर्वम्   ॥03-135-028॥</td></tr>
<tr><td> लोमश उवाच। <br>निश्चयं तमभिज्ञाय मुनेस्तस्य महात्मनः। <br>प्रतिवारणहेत्वर्थं बुद्ध्या संचिन्त्य बुद्धिमान्   ॥03-135-029॥</td></tr>
<tr><td>तत इन्द्रोऽकरोद्रूपं ब्राह्मणस्य तपस्विनः। <br>अनेकशतवर्षस्य दुर्बलस्य सयक्ष्मणः   ॥03-135-030॥</td></tr>
<tr><td>यवक्रीतस्य यत्तीर्थमुचितं शौचकर्मणि। <br>भागीरथ्यां तत्र सेतुं वालुकाभिश्चकार सः   ॥03-135-031॥</td></tr>
<tr><td>यदास्य वदतो वाक्यं न स चक्रे द्विजोत्तमः। <br>वालुकाभिस्ततः शक्रो गङ्गां समभिपूरयन्   ॥03-135-032॥</td></tr>
<tr><td>वालुकामुष्टिमनिशं भागीरथ्यां व्यसर्जयत्। <br>सेतुमभ्यारभच्छक्रो यवक्रीतं निदर्शयन्   ॥03-135-033॥</td></tr>
<tr><td>तं ददर्श यवक्रीस्तु यत्नवन्तं निबन्धने। <br>प्रहसंश्चाब्रवीद्वाक्यमिदं स मुनिपुंगवः   ॥03-135-034॥</td></tr>
<tr><td>किमिदं वर्तते ब्रह्मन्किं च ते ह चिकीर्षितम्। <br>अतीव हि महान्यत्नः क्रियतेऽयं निरर्थकः   ॥03-135-035॥</td></tr>
<tr><td> इन्द्र उवाच। <br>बन्धिष्ये सेतुना गङ्गां सुखः पन्था भविष्यति। <br>क्लिश्यते हि जनस्तात तरमाणः पुनः पुनः   ॥03-135-036॥</td></tr>
<tr><td> यवक्रीरुवाच। <br>नायं शक्यस्त्वया बद्धुं महानोघः कथंचन। <br>अशक्याद्विनिवर्तस्व शक्यमर्थं समारभ   ॥03-135-037॥</td></tr>
<tr><td> इन्द्र उवाच। <br>यथैव भवता चेदं तपो वेदार्थमुद्यतम्। <br>अशक्यं तद्वदस्माभिरयं भारः समुद्यतः   ॥03-135-038॥</td></tr>
<tr><td> यवक्रीरुवाच। <br>यथा तव निरर्थोऽयमारम्भस्त्रिदशेश्वर। <br>तथा यदि ममापीदं मन्यसे पाकशासन   ॥03-135-039॥</td></tr>
<tr><td>क्रियतां यद्भवेच्छक्यं मया सुरगणेश्वर। <br>वरांश्च मे प्रयच्छान्यान्यैरन्यान्भवितास्म्यति   ॥03-135-040॥</td></tr>
<tr><td> लोमश उवाच। <br>तस्मै प्रादाद्वरानिन्द्र उक्तवान्यान्महातपाः। <br>प्रतिभास्यन्ति ते वेदाः पित्रा सह यथेप्सिताः   ॥03-135-041॥</td></tr>
<tr><td>यच्चान्यत्काङ्क्षसे कामं यवक्रीर्गम्यतामिति। <br>स लब्धकामः पितरमुपेत्याथ ततोऽब्रवीत्   ॥03-135-042॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तत्र ते पुरुषव्याघ्राः परमं शौचमास्थिताः। <br>षड्रात्रमवसन्वीरा धनंजयदिदृक्षया। <br>तस्मिन्विहरमाणाश्च रममाणाश्च पाण्डवाः   ॥03-146-001॥</td></tr>
<tr><td>मनोज्ञे काननवरे सर्वभूतमनोरमे। <br>पादपैः पुष्पविकचैः फलभारावनामितैः   ॥03-146-002॥</td></tr>
<tr><td>शोभितं सर्वतोरम्यैः पुंस्कोकिलकुलाकुलैः। <br>स्निग्धपत्रैरविरलैः शीतच्छायैर्मनोरमैः   ॥03-146-003॥</td></tr>
<tr><td>सरांसि च विचित्राणि प्रसन्नसलिलानि च। <br>कमलैः सोत्पलैस्तत्र भ्राजमानानि सर्वशः। <br>पश्यन्तश्चारुरूपाणि रेमिरे तत्र पाण्डवाः   ॥03-146-004॥</td></tr>
<tr><td>पुण्यगन्धः सुखस्पर्शो ववौ तत्र समीरणः। <br>ह्लादयन्पाण्डवान्सर्वान्सकृष्णान्सद्विजर्षभान्   ॥03-146-005॥</td></tr>
<tr><td>ततः पूर्वोत्तरो वायुः पवमानो यदृच्छया। <br>सहस्रपत्रमर्काभं दिव्यं पद्ममुदावहत्   ॥03-146-006॥</td></tr>
<tr><td>तदपश्यत पाञ्चाली दिव्यगन्धं मनोरमम्। <br>अनिलेनाहृतं भूमौ पतितं जलजं शुचि   ॥03-146-007॥</td></tr>
<tr><td>तच्छुभा शुभमासाद्य सौगन्धिकमनुत्तमम्। <br>अतीव मुदिता राजन्भीमसेनमथाब्रवीत्   ॥03-146-008॥</td></tr>
<tr><td>पश्य दिव्यं सुरुचिरं भीम पुष्पमनुत्तमम्। <br>गन्धसंस्थानसंपन्नं मनसो मम नन्दनम्   ॥03-146-009॥</td></tr>
<tr><td>एतत्तु धर्मराजाय प्रदास्यामि परंतप। <br>हरेरिदं मे कामाय काम्यके पुनराश्रमे   ॥03-146-010॥</td></tr>
<tr><td>यदि तेऽहं प्रिया पार्थ बहूनीमान्युपाहर। <br>तान्यहं नेतुमिच्छामि काम्यकं पुनराश्रमम्   ॥03-146-011॥</td></tr>
<tr><td>एवमुक्त्वा तु पाञ्चाली भीमसेनमनिन्दिता। <br>जगाम धर्मराजाय पुष्पमादाय तत्तदा   ॥03-146-012॥</td></tr>
<tr><td>अभिप्रायं तु विज्ञाय महिष्याः पुरुषर्षभः। <br>प्रियायाः प्रियकामः स भीमो भीमपराक्रमः   ॥03-146-013॥</td></tr>
<tr><td>वातं तमेवाभिमुखो यतस्तत्पुष्पमागतम्। <br>आजिहीर्षुर्जगामाशु स पुष्पाण्यपराण्यपि   ॥03-146-014॥</td></tr>
<tr><td>रुक्मपृष्ठं धनुर्गृह्य शरांश्चाशीविषोपमान्। <br>मृगराडिव संक्रुद्धः प्रभिन्न इव कुञ्जरः   ॥03-146-015॥</td></tr>
<tr><td>द्रौपद्याः प्रियमन्विच्छन्स्वबाहुबलमाश्रितः। <br>व्यपेतभयसंमोहः शैलमभ्यपतद्बली   ॥03-146-016॥</td></tr>
<tr><td>स तं द्रुमलतागुल्मच्छन्नं नीलशिलातलम्। <br>गिरिं चचारारिहरः किंनराचरितं शुभम्   ॥03-146-017॥</td></tr>
<tr><td>नानावर्णधरैश्चित्रं धातुद्रुममृगाण्डजैः। <br>सर्वभूषणसंपूर्णं भूमेर्भुजमिवोच्छ्रितम्   ॥03-146-018॥</td></tr>
<tr><td>सर्वर्तुरमणीयेषु गन्धमादनसानुषु। <br>सक्तचक्षुरभिप्रायं हृदयेनानुचिन्तयन्   ॥03-146-019॥</td></tr>
<tr><td>पुंस्कोकिलनिनादेषु षट्पदाभिरुतेषु च। <br>बद्धश्रोत्रमनश्चक्षुर्जगामामितविक्रमः   ॥03-146-020॥</td></tr>
<tr><td>जिघ्रमाणो महातेजाः सर्वर्तुकुसुमोद्भवम्। <br>गन्धमुद्दाममुद्दामो वने मत्त इव द्विपः   ॥03-146-021॥</td></tr>
<tr><td>ह्रियमाणश्रमः पित्रा संप्रहृष्टतनूरुहः। <br>पितुः संस्पर्शशीतेन गन्धमादनवायुना   ॥03-146-022॥</td></tr>
<tr><td>स यक्षगन्धर्वसुरब्रह्मर्षिगणसेवितम्। <br>विलोडयामास तदा पुष्पहेतोररिंदमः   ॥03-146-023॥</td></tr>
<tr><td>विषमच्छेदरचितैरनुलिप्तमिवाङ्गुलैः। <br>विमलैर्धातुविच्छेदैः काञ्चनाञ्जनराजतैः   ॥03-146-024॥</td></tr>
<tr><td>सपक्षमिव नृत्यन्तं पार्श्वलग्नैः पयोधरैः। <br>मुक्ताहारैरिव चितं च्युतैः प्रस्रवणोदकैः   ॥03-146-025॥</td></tr>
<tr><td>अभिरामनदीकुञ्जनिर्झरोदरकन्दरम्। <br>अप्सरोनूपुररवैः प्रनृत्तबहुबर्हिणम्   ॥03-146-026॥</td></tr>
<tr><td>दिग्वारणविषाणाग्रैर्घृष्टोपलशिलातलम्। <br>स्रस्तांशुकमिवाक्षोभ्यैर्निम्नगानिःसृतैर्जलैः   ॥03-146-027॥</td></tr>
<tr><td>सशष्पकवलैः स्वस्थैरदूरपरिवर्तिभिः। <br>भयस्याज्ञैश्च हरिणैः कौतूहलनिरीक्षितः   ॥03-146-028॥</td></tr>
<tr><td>चालयन्नूरुवेगेन लताजालान्यनेकशः। <br>आक्रीडमानः कौन्तेयः श्रीमान्वायुसुतो ययौ   ॥03-146-029॥</td></tr>
<tr><td>प्रियामनोरथं कर्तुमुद्यतश्चारुलोचनः। <br>प्रांशुः कनकतालाभः सिंहसंहननो युवा   ॥03-146-030॥</td></tr>
<tr><td>मत्तवारणविक्रान्तो मत्तवारणवेगवान्। <br>मत्तवारणताम्राक्षो मत्तवारणवारणः   ॥03-146-031॥</td></tr>
<tr><td>प्रियपार्श्वोपविष्टाभिर्व्यावृत्ताभिर्विचेष्टितैः। <br>यक्षगन्धर्वयोषाभिरदृश्याभिर्निरीक्षितः   ॥03-146-032॥</td></tr>
<tr><td>नवावतारं रूपस्य विक्रीणन्निव पाण्डवः। <br>चचार रमणीयेषु गन्धमादनसानुषु   ॥03-146-033॥</td></tr>
<tr><td>संस्मरन्विविधान्क्लेशान्दुर्योधनकृतान्बहून्। <br>द्रौपद्या वनवासिन्याः प्रियं कर्तुं समुद्यतः   ॥03-146-034॥</td></tr>
<tr><td>सोऽचिन्तयद्गते स्वर्गमर्जुने मयि चागते। <br>पुष्पहेतोः कथं न्वार्यः करिष्यति युधिष्ठिरः   ॥03-146-035॥</td></tr>
<tr><td>स्नेहान्नरवरो नूनमविश्वासाद्वनस्य च। <br>नकुलं सहदेवं च न मोक्ष्यति युधिष्ठिरः   ॥03-146-036॥</td></tr>
<tr><td>कथं नु कुसुमावाप्तिः स्याच्छीघ्रमिति चिन्तयन्। <br>प्रतस्थे नरशार्दूलः पक्षिराडिव वेगितः   ॥03-146-037॥</td></tr>
<tr><td>कम्पयन्मेदिनीं पद्भ्यां निर्घात इव पर्वसु। <br>त्रासयन्गजयूथानि वातरंहा वृकोदरः   ॥03-146-038॥</td></tr>
<tr><td>सिंहव्याघ्रगणांश्चैव मर्दमानो महाबलः। <br>उन्मूलयन्महावृक्षान्पोथयंश्चोरसा बली   ॥03-146-039॥</td></tr>
<tr><td>लतावल्लीश्च वेगेन विकर्षन्पाण्डुनन्दनः। <br>उपर्युपरि शैलाग्रमारुरुक्षुरिव द्विपः। <br>विनर्दमानोऽतिभृशं सविद्युदिव तोयदः   ॥03-146-040॥</td></tr>
<tr><td>तस्य शब्देन घोरेण धनुर्घोषेण चाभिभो। <br>त्रस्तानि मृगयूथानि समन्ताद्विप्रदुद्रुवुः   ॥03-146-041॥</td></tr>
<tr><td>अथापश्यन्महाबाहुर्गन्धमादनसानुषु। <br>सुरम्यं कदलीषण्डं बहुयोजनविस्तृतम्   ॥03-146-042॥</td></tr>
<tr><td>तमभ्यगच्छद्वेगेन क्षोभयिष्यन्महाबलः। <br>महागज इवास्रावी प्रभञ्जन्विविधान्द्रुमान्   ॥03-146-043॥</td></tr>
<tr><td>उत्पाट्य कदलीस्कन्धान्बहुतालसमुच्छ्रयान्। <br>चिक्षेप तरसा भीमः समन्ताद्बलिनां वरः   ॥03-146-044॥</td></tr>
<tr><td>ततः सत्त्वान्युपाक्रामन्बहूनि च महान्ति च। <br>रुरुवारणसंघाश्च महिषाश्च जलाश्रयाः   ॥03-146-045॥</td></tr>
<tr><td>सिंहव्याघ्राश्च संक्रुद्धा भीमसेनमभिद्रवन्। <br>व्यादितास्या महारौद्रा विनदन्तोऽतिभीषणाः   ॥03-146-046॥</td></tr>
<tr><td>ततो वायुसुतः क्रोधात्स्वबाहुबलमाश्रितः। <br>गजेनाघ्नन्गजं भीमः सिंहं सिंहेन चाभिभूः। <br>तलप्रहारैरन्यांश्च व्यहनत्पाण्डवो बली   ॥03-146-047॥</td></tr>
<tr><td>ते हन्यमाना भीमेन सिंहव्याघ्रतरक्षवः। <br>भयाद्विससृपुः सर्वे शकृन्मूत्रं च सुस्रुवुः   ॥03-146-048॥</td></tr>
<tr><td>प्रविवेश ततः क्षिप्रं तानपास्य महाबलः। <br>वनं पाण्डुसुतः श्रीमाञ्शब्देनापूरयन्दिशः   ॥03-146-049॥</td></tr>
<tr><td>तेन शब्देन चोग्रेण भीमसेनरवेण च। <br>वनान्तरगताः सर्वे वित्रेसुर्मृगपक्षिणः   ॥03-146-050॥</td></tr>
<tr><td>तं शब्दं सहसा श्रुत्वा मृगपक्षिसमीरितम्। <br>जलार्द्रपक्षा विहगाः समुत्पेतुः सहस्रशः   ॥03-146-051॥</td></tr>
<tr><td>तानौदकान्पक्षिगणान्निरीक्ष्य भरतर्षभः। <br>तानेवानुसरन्रम्यं ददर्श सुमहत्सरः   ॥03-146-052॥</td></tr>
<tr><td>काञ्चनैः कदलीषण्डैर्मन्दमारुतकम्पितैः। <br>वीज्यमानमिवाक्षोभ्यं तीरान्तरविसर्पिभिः   ॥03-146-053॥</td></tr>
<tr><td>तत्सरोऽथावतीर्याशु प्रभूतकमलोत्पलम्। <br>महागज इवोद्दामश्चिक्रीड बलवद्बली। <br>विक्रीड्य तस्मिन्सुचिरमुत्ततारामितद्युतिः   ॥03-146-054॥</td></tr>
<tr><td>ततोऽवगाह्य वेगेन तद्वनं बहुपादपम्। <br>दध्मौ च शङ्खं स्वनवत्सर्वप्राणेन पाण्डवः   ॥03-146-055॥</td></tr>
<tr><td>तस्य शङ्खस्य शब्देन भीमसेनरवेण च। <br>बाहुशब्देन चोग्रेण नर्दन्तीव गिरेर्गुहाः   ॥03-146-056॥</td></tr>
<tr><td>तं वज्रनिष्पेषसममास्फोटितरवं भृशम्। <br>श्रुत्वा शैलगुहासुप्तैः सिंहैर्मुक्तो महास्वनः   ॥03-146-057॥</td></tr>
<tr><td>सिंहनादभयत्रस्तैः कुञ्जरैरपि भारत। <br>मुक्तो विरावः सुमहान्पर्वतो येन पूरितः   ॥03-146-058॥</td></tr>
<tr><td>तं तु नादं ततः श्रुत्वा सुप्तो वानरपुंगवः। <br>प्राजृम्भत महाकायो हनूमान्नाम वानरः   ॥03-146-059॥</td></tr>
<tr><td>कदलीषण्डमध्यस्थो निद्रावशगतस्तदा। <br>जृम्भमाणः सुविपुलं शक्रध्वजमिवोच्छ्रितम्। <br>आस्फोटयत लाङ्गूलमिन्द्राशनिसमस्वनम्   ॥03-146-060॥</td></tr>
<tr><td>तस्य लाङ्गूलनिनदं पर्वतः स गुहामुखैः। <br>उद्गारमिव गौर्नर्दमुत्ससर्ज समन्ततः   ॥03-146-061॥</td></tr>
<tr><td>स लाङ्गूलरवस्तस्य मत्तवारणनिस्वनम्। <br>अन्तर्धाय विचित्रेषु चचार गिरिसानुषु   ॥03-146-062॥</td></tr>
<tr><td>स भीमसेनस्तं श्रुत्वा संप्रहृष्टतनूरुहः। <br>शब्दप्रभवमन्विच्छंश्चचार कदलीवनम्   ॥03-146-063॥</td></tr>
<tr><td>कदलीवनमध्यस्थमथ पीने शिलातले। <br>स ददर्श महाबाहुर्वानराधिपतिं स्थितम्   ॥03-146-064॥</td></tr>
<tr><td>विद्युत्संघातदुष्प्रेक्ष्यं विद्युत्संघातपिङ्गलम्। <br>विद्युत्संघातसदृशं विद्युत्संघातचञ्चलम्   ॥03-146-065॥</td></tr>
<tr><td>बाहुस्वस्तिकविन्यस्तपीनह्रस्वशिरोधरम्। <br>स्कन्धभूयिष्ठकायत्वात्तनुमध्यकटीतटम्   ॥03-146-066॥</td></tr>
<tr><td>किंचिच्चाभुग्नशीर्षेण दीर्घरोमाञ्चितेन च। <br>लाङ्गूलेनोर्ध्वगतिना ध्वजेनेव विराजितम्   ॥03-146-067॥</td></tr>
<tr><td>रक्तोष्ठं ताम्रजिह्वास्यं रक्तकर्णं चलद्भ्रुवम्। <br>वदनं वृत्तदंष्ट्राग्रं रश्मिवन्तमिवोडुपम्   ॥03-146-068॥</td></tr>
<tr><td>वदनाभ्यन्तरगतैः शुक्लभासैरलंकृतम्। <br>केसरोत्करसंमिश्रमशोकानामिवोत्करम्   ॥03-146-069॥</td></tr>
<tr><td>हिरण्मयीनां मध्यस्थं कदलीनां महाद्युतिम्। <br>दीप्यमानं स्ववपुषा अर्चिष्मन्तमिवानलम्   ॥03-146-070॥</td></tr>
<tr><td>निरीक्षन्तमवित्रस्तं लोचनैर्मधुपिङ्गलैः। <br>तं वानरवरं वीरमतिकायं महाबलम्   ॥03-146-071॥</td></tr>
<tr><td>अथोपसृत्य तरसा भीमो भीमपराक्रमः। <br>सिंहनादं समकरोद्बोधयिष्यन्कपिं तदा   ॥03-146-072॥</td></tr>
<tr><td>तेन शब्देन भीमस्य वित्रेसुर्मृगपक्षिणः। <br>हनूमांश्च महासत्त्व ईषदुन्मील्य लोचने। <br>अवैक्षदथ सावज्ञं लोचनैर्मधुपिङ्गलैः   ॥03-146-073॥</td></tr>
<tr><td>स्मितेनाभाष्य कौन्तेयं वानरो नरमब्रवीत्। <br>किमर्थं सरुजस्तेऽहं सुखसुप्तः प्रबोधितः   ॥03-146-074॥</td></tr>
<tr><td>ननु नाम त्वया कार्या दया भूतेषु जानता। <br>वयं धर्मं न जानीमस्तिर्यग्योनिं समाश्रिताः   ॥03-146-075॥</td></tr>
<tr><td>मनुष्या बुद्धिसंपन्ना दयां कुर्वन्ति जन्तुषु। <br>क्रूरेषु कर्मसु कथं देहवाक्चित्तदूषिषु। <br>धर्मघातिषु सज्जन्ते बुद्धिमन्तो भवद्विधाः   ॥03-146-076॥</td></tr>
<tr><td>न त्वं धर्मं विजानासि वृद्धा नोपासितास्त्वया। <br>अल्पबुद्धितया वन्यानुत्सादयसि यन्मृगान्   ॥03-146-077॥</td></tr>
<tr><td>ब्रूहि कस्त्वं किमर्थं वा वनं त्वमिदमागतः। <br>वर्जितं मानुषैर्भावैस्तथैव पुरुषैरपि   ॥03-146-078॥</td></tr>
<tr><td>अतः परमगम्योऽयं पर्वतः सुदुरारुहः। <br>विना सिद्धगतिं वीर गतिरत्र न विद्यते   ॥03-146-079॥</td></tr>
<tr><td>कारुण्यात्सौहृदाच्चैव वारये त्वां महाबल। <br>नातः परं त्वया शक्यं गन्तुमाश्वसिहि प्रभो   ॥03-146-080॥</td></tr>
<tr><td>इमान्यमृतकल्पानि मूलानि च फलानि च। <br>भक्षयित्वा निवर्तस्व ग्राह्यं यदि वचो मम   ॥03-146-081॥</td></tr>
</table>
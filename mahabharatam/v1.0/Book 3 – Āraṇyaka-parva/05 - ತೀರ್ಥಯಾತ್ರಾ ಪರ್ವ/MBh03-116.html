<table border = "1"><tr><td>Verse</td></tr>
<tr><td> अकृतव्रण उवाच। <br>स वेदाध्ययने युक्तो जमदग्निर्महातपाः। <br>तपस्तेपे ततो देवान्नियमाद्वशमानयत्   ॥03-116-001॥</td></tr>
<tr><td>स प्रसेनजितं राजन्नधिगम्य नराधिपम्। <br>रेणुकां वरयामास स च तस्मै ददौ नृपः   ॥03-116-002॥</td></tr>
<tr><td>रेणुकां त्वथ संप्राप्य भार्यां भार्गवनन्दनः। <br>आश्रमस्थस्तया सार्धं तपस्तेपेऽनुकूलया   ॥03-116-003॥</td></tr>
<tr><td>तस्याः कुमाराश्चत्वारो जज्ञिरे रामपञ्चमाः। <br>सर्वेषामजघन्यस्तु राम आसीज्जघन्यजः   ॥03-116-004॥</td></tr>
<tr><td>फलाहारेषु सर्वेषु गतेष्वथ सुतेषु वै। <br>रेणुका स्नातुमगमत्कदाचिन्नियतव्रता   ॥03-116-005॥</td></tr>
<tr><td>सा तु चित्ररथं नाम मार्त्तिकावतकं नृपम्। <br>ददर्श रेणुका राजन्नागच्छन्ती यदृच्छया   ॥03-116-006॥</td></tr>
<tr><td>क्रीडन्तं सलिले दृष्ट्वा सभार्यं पद्ममालिनम्। <br>ऋद्धिमन्तं ततस्तस्य स्पृहयामास रेणुका   ॥03-116-007॥</td></tr>
<tr><td>व्यभिचारात्तु सा तस्मात्क्लिन्नाम्भसि विचेतना। <br>प्रविवेशाश्रमं त्रस्ता तां वै भर्तान्वबुध्यत   ॥03-116-008॥</td></tr>
<tr><td>स तां दृष्ट्वा च्युतां धैर्याद्ब्राह्म्या लक्ष्म्या विवर्जिताम्। <br>धिक्शब्देन महातेजा गर्हयामास वीर्यवान्   ॥03-116-009॥</td></tr>
<tr><td>ततो ज्येष्ठो जामदग्न्यो रुमण्वान्नाम नामतः। <br>आजगाम सुषेणश्च वसुर्विश्वावसुस्तथा   ॥03-116-010॥</td></tr>
<tr><td>तानानुपूर्व्याद्भगवान्वधे मातुरचोदयत्। <br>न च ते जातसंमोहाः किंचिदूचुर्विचेतसः   ॥03-116-011॥</td></tr>
<tr><td>ततः शशाप तान्कोपात्ते शप्ताश्चेतनां जहुः। <br>मृगपक्षिसधर्माणः क्षिप्रमासञ्जडोपमाः   ॥03-116-012॥</td></tr>
<tr><td>ततो रामोऽभ्यगात्पश्चादाश्रमं परवीरहा। <br>तमुवाच महामन्युर्जमदग्निर्महातपाः   ॥03-116-013॥</td></tr>
<tr><td>जहीमां मातरं पापां मा च पुत्र व्यथां कृथाः। <br>तत आदाय परशुं रामो मातुः शिरोऽहरत्   ॥03-116-014॥</td></tr>
<tr><td>ततस्तस्य महाराज जमदग्नेर्महात्मनः। <br>कोपो अगच्छत्सहसा प्रसन्नश्चाब्रवीदिदम्   ॥03-116-015॥</td></tr>
<tr><td>ममेदं वचनात्तात कृतं ते कर्म दुष्करम्। <br>वृणीष्व कामान्धर्मज्ञ यावतो वाञ्छसे हृदा   ॥03-116-016॥</td></tr>
<tr><td>स वव्रे मातुरुत्थानमस्मृतिं च वधस्य वै। <br>पापेन तेन चास्पर्शं भ्रातॄणां प्रकृतिं तथा   ॥03-116-017॥</td></tr>
<tr><td>अप्रतिद्वन्द्वतां युद्धे दीर्घमायुश्च भारत। <br>ददौ च सर्वान्कामांस्ताञ्जमदग्निर्महातपाः   ॥03-116-018॥</td></tr>
<tr><td>कदाचित्तु तथैवास्य विनिष्क्रान्ताः सुताः प्रभो। <br>अथानूपपतिर्वीरः कार्तवीर्योऽभ्यवर्तत   ॥03-116-019॥</td></tr>
<tr><td>तमाश्रमपदं प्राप्तमृषेर्भार्या समर्चयत्। <br>स युद्धमदसंमत्तो नाभ्यनन्दत्तथार्चनम्   ॥03-116-020॥</td></tr>
<tr><td>प्रमथ्य चाश्रमात्तस्माद्धोमधेन्वास्तदा बलात्। <br>जहार वत्सं क्रोशन्त्या बभञ्ज च महाद्रुमान्   ॥03-116-021॥</td></tr>
<tr><td>आगताय च रामाय तदाचष्ट पिता स्वयम्। <br>गां च रोरूयतीं दृष्ट्वा कोपो रामं समाविशत्   ॥03-116-022॥</td></tr>
<tr><td>स मन्युवशमापन्नः कार्तवीर्यमुपाद्रवत्। <br>तस्याथ युधि विक्रम्य भार्गवः परवीरहा   ॥03-116-023॥</td></tr>
<tr><td>चिच्छेद निशितैर्भल्लैर्बाहून्परिघसंनिभान्। <br>सहस्रसंमितान्राजन्प्रगृह्य रुचिरं धनुः   ॥03-116-024॥</td></tr>
<tr><td>अर्जुनस्याथ दायादा रामेण कृतमन्यवः। <br>आश्रमस्थं विना रामं जमदग्निमुपाद्रवन्   ॥03-116-025॥</td></tr>
<tr><td>ते तं जघ्नुर्महावीर्यमयुध्यन्तं तपस्विनम्। <br>असकृद्राम रामेति विक्रोशन्तमनाथवत्   ॥03-116-026॥</td></tr>
<tr><td>कार्तवीर्यस्य पुत्रास्तु जमदग्निं युधिष्ठिर। <br>घातयित्वा शरैर्जग्मुर्यथागतमरिंदमाः   ॥03-116-027॥</td></tr>
<tr><td>अपक्रान्तेषु चैतेषु जमदग्नौ तथागते। <br>समित्पाणिरुपागच्छदाश्रमं भृगुनन्दनः   ॥03-116-028॥</td></tr>
<tr><td>स दृष्ट्वा पितरं वीरस्तथा मृत्युवशं गतम्। <br>अनर्हन्तं तथाभूतं विललाप सुदुःखितः   ॥03-116-029॥</td></tr>
</table>
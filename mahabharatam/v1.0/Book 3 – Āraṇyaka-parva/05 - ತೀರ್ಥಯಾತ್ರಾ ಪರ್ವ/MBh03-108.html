<table border = "1"><tr><td>Verse</td></tr>
<tr><td> लोमश उवाच। <br>भगीरथवचः श्रुत्वा प्रियार्थं च दिवौकसाम्। <br>एवमस्त्विति राजानं भगवान्प्रत्यभाषत   ॥03-108-001॥</td></tr>
<tr><td>धारयिष्ये महाबाहो गगनात्प्रच्युतां शिवाम्। <br>दिव्यां देवनदीं पुण्यां त्वत्कृते नृपसत्तम   ॥03-108-002॥</td></tr>
<tr><td>एवमुक्त्वा महाबाहो हिमवन्तमुपागमत्। <br>संवृतः पार्षदैर्घोरैर्नानाप्रहरणोद्यतैः   ॥03-108-003॥</td></tr>
<tr><td>ततः स्थित्वा नरश्रेष्ठं भगीरथमुवाच ह। <br>प्रयाचस्व महाबाहो शैलराजसुतां नदीम्। <br>पतमानां सरिच्छ्रेष्ठां धारयिष्ये त्रिविष्टपात्   ॥03-108-004॥</td></tr>
<tr><td>एतच्छ्रुत्वा वचो राजा शर्वेण समुदाहृतम्। <br>प्रयतः प्रणतो भूत्वा गङ्गां समनुचिन्तयत्   ॥03-108-005॥</td></tr>
<tr><td>ततः पुण्यजला रम्या राज्ञा समनुचिन्तिता। <br>ईशानं च स्थितं दृष्ट्वा गगनात्सहसा च्युता   ॥03-108-006॥</td></tr>
<tr><td>तां प्रच्युतां ततो दृष्ट्वा देवाः सार्धं महर्षिभिः। <br>गन्धर्वोरगरक्षांसि समाजग्मुर्दिदृक्षया   ॥03-108-007॥</td></tr>
<tr><td>ततः पपात गगनाद्गङ्गा हिमवतः सुता। <br>समुद्भ्रान्तमहावर्ता मीनग्राहसमाकुला   ॥03-108-008॥</td></tr>
<tr><td>तां दधार हरो राजन्गङ्गां गगनमेखलाम्। <br>ललाटदेशे पतितां मालां मुक्तामयीमिव   ॥03-108-009॥</td></tr>
<tr><td>सा बभूव विसर्पन्ती त्रिधा राजन्समुद्रगा। <br>फेनपुञ्जाकुलजला हंसानामिव पङ्क्तयः   ॥03-108-010॥</td></tr>
<tr><td>क्वचिदाभोगकुटिला प्रस्खलन्ती क्वचित्क्वचित्। <br>स्वफेनपटसंवीता मत्तेव प्रमदाव्रजत्। <br>क्वचित्सा तोयनिनदैर्नदन्ती नादमुत्तमम्   ॥03-108-011॥</td></tr>
<tr><td>एवं प्रकारान्सुबहून्कुर्वन्ती गगनाच्च्युता। <br>पृथिवीतलमासाद्य भगीरथमथाब्रवीत्   ॥03-108-012॥</td></tr>
<tr><td>दर्शयस्व महाराज मार्गं केन व्रजाम्यहम्। <br>त्वदर्थमवतीर्णास्मि पृथिवीं पृथिवीपते   ॥03-108-013॥</td></tr>
<tr><td>एतच्छ्रुत्वा वचो राजा प्रातिष्ठत भगीरथः। <br>यत्र तानि शरीराणि सागराणां महात्मनाम्। <br>पावनार्थं नरश्रेष्ठ पुण्येन सलिलेन ह   ॥03-108-014॥</td></tr>
<tr><td>गङ्गाया धारणं कृत्वा हरो लोकनमस्कृतः। <br>कैलासं पर्वतश्रेष्ठं जगाम त्रिदशैः सह   ॥03-108-015॥</td></tr>
<tr><td>समुद्रं च समासाद्य गङ्गया सहितो नृपः। <br>पूरयामास वेगेन समुद्रं वरुणालयम्   ॥03-108-016॥</td></tr>
<tr><td>दुहितृत्वे च नृपतिर्गङ्गां समनुकल्पयत्। <br>पितॄणां चोदकं तत्र ददौ पूर्णमनोरथः   ॥03-108-017॥</td></tr>
<tr><td>एतत्ते सर्वमाख्यातं गङ्गा त्रिपथगा यथा। <br>पूरणार्थं समुद्रस्य पृथिवीमवतारिता   ॥03-108-018॥</td></tr>
<tr><td>समुद्रश्च यथा पीतः कारणार्थे महात्मना। <br>वातापिश्च यथा नीतः क्षयं स ब्रह्महा प्रभो। <br>अगस्त्येन महाराज यन्मां त्वं परिपृच्छसि   ॥03-108-019॥</td></tr>
</table>
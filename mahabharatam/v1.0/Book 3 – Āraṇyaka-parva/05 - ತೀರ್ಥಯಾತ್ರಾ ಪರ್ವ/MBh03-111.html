<table border = "1"><tr><td>Verse</td></tr>
<tr><td> लोमश उवाच। <br>सा तु नाव्याश्रमं चक्रे राजकार्यार्थसिद्धये। <br>संदेशाच्चैव नृपतेः स्वबुद्ध्या चैव भारत   ॥03-111-001॥</td></tr>
<tr><td>नानापुष्पफलैर्वृक्षैः कृत्रिमैरुपशोभितम्। <br>नानागुल्मलतोपेतैः स्वादुकामफलप्रदैः   ॥03-111-002॥</td></tr>
<tr><td>अतीव रमणीयं तदतीव च मनोहरम्। <br>चक्रे नाव्याश्रमं रम्यमद्भुतोपमदर्शनम्   ॥03-111-003॥</td></tr>
<tr><td>ततो निबध्य तां नावमदूरे काश्यपाश्रमात्। <br>चारयामास पुरुषैर्विहारं तस्य वै मुनेः   ॥03-111-004॥</td></tr>
<tr><td>ततो दुहितरं वेश्या समाधायेतिकृत्यताम्। <br>दृष्ट्वान्तरं काश्यपस्य प्राहिणोद्बुद्धिसंमताम्   ॥03-111-005॥</td></tr>
<tr><td>सा तत्र गत्वा कुशला तपोनित्यस्य संनिधौ। <br>आश्रमं तं समासाद्य ददर्श तमृषेः सुतम्   ॥03-111-006॥</td></tr>
<tr><td> वेश्योवाच। <br>कच्चिन्मुने कुशलं तापसानां; कच्चिच्च वो मूलफलं प्रभूतम्। <br>कच्चिद्भवान्रमते चाश्रमेऽस्मिं;स्त्वां वै द्रष्टुं सांप्रतमागतोऽस्मि   ॥03-111-007॥</td></tr>
<tr><td>कच्चित्तपो वर्धते तापसानां; पिता च ते कच्चिदहीनतेजाः। <br>कच्चित्त्वया प्रीयते चैव विप्र; कच्चित्स्वाध्यायः क्रियते ऋश्यशृङ्ग   ॥03-111-008॥</td></tr>
<tr><td> ऋश्यशृङ्ग उवाच। <br>ऋद्धो भवाञ्ज्योतिरिव प्रकाशते; मन्ये चाहं त्वामभिवादनीयम्। <br>पाद्यं वै ते संप्रदास्यामि कामा;द्यथाधर्मं फलमूलानि चैव   ॥03-111-009॥</td></tr>
<tr><td>कौश्यां बृस्यामास्स्व यथोपजोषं; कृष्णाजिनेनावृतायां सुखायाम्। <br>क्व चाश्रमस्तव किं नाम चेदं; व्रतं ब्रह्मंश्चरसि हि देववत्त्वम्   ॥03-111-010॥</td></tr>
<tr><td> वेश्योवाच। <br>ममाश्रमः काश्यपपुत्र रम्य;स्त्रियोजनं शैलमिमं परेण। <br>तत्र स्वधर्मोऽनभिवादनं नो; न चोदकं पाद्यमुपस्पृशामः   ॥03-111-011॥</td></tr>
<tr><td> ऋश्यशृङ्ग उवाच। <br>फलानि पक्वानि ददानि तेऽहं; भल्लातकान्यामलकानि चैव। <br>परूषकानीङ्गुदधन्वनानि; प्रियालानां कामकारं कुरुष्व   ॥03-111-012॥</td></tr>
<tr><td> लोमश उवाच। <br>सा तानि सर्वाणि विसर्जयित्वा; भक्षान्महार्हान्प्रददौ ततोऽस्मै। <br>तान्यृश्यशृङ्गस्य महारसानि; भृशं सुरूपाणि रुचिं ददुर्हि   ॥03-111-013॥</td></tr>
<tr><td>ददौ च माल्यानि सुगन्धवन्ति; चित्राणि वासांसि च भानुमन्ति। <br>पानानि चाग्र्याणि ततो मुमोद; चिक्रीड चैव प्रजहास चैव   ॥03-111-014॥</td></tr>
<tr><td>सा कन्दुकेनारमतास्य मूले; विभज्यमाना फलिता लतेव। <br>गात्रैश्च गात्राणि निषेवमाणा; समाश्लिषच्चासकृदृश्यशृङ्गम्   ॥03-111-015॥</td></tr>
<tr><td>सर्जानशोकांस्तिलकांश्च वृक्षा;न्प्रपुष्पितानवनाम्यावभज्य। <br>विलज्जमानेव मदाभिभूता; प्रलोभयामास सुतं महर्षेः   ॥03-111-016॥</td></tr>
<tr><td>अथर्श्यशृङ्गं विकृतं समीक्ष्य; पुनः पुनः पीड्य च कायमस्य। <br>अवेक्षमाणा शनकैर्जगाम; कृत्वाग्निहोत्रस्य तदापदेशम्   ॥03-111-017॥</td></tr>
<tr><td>तस्यां गतायां मदनेन मत्तो; विचेतनश्चाभवदृश्यशृङ्गः। <br>तामेव भावेन गतेन शून्यो; विनिःश्वसन्नार्तरूपो बभूव   ॥03-111-018॥</td></tr>
<tr><td>ततो मुहूर्ताद्धरिपिङ्गलाक्षः; प्रवेष्टितो रोमभिरा नखाग्रात्। <br>स्वाध्यायवान्वृत्तसमाधियुक्तो; विभाण्डकः काश्यपः प्रादुरासीत्   ॥03-111-019॥</td></tr>
<tr><td>सोऽपश्यदासीनमुपेत्य पुत्रं; ध्यायन्तमेकं विपरीतचित्तम्। <br>विनिःश्वसन्तं मुहुरूर्ध्वदृष्टिं; विभाण्डकः पुत्रमुवाच दीनम्   ॥03-111-020॥</td></tr>
<tr><td>न कल्प्यन्ते समिधः किं नु तात; कच्चिद्धुतं चाग्निहोत्रं त्वयाद्य। <br>सुनिर्णिक्तं स्रुक्स्रुवं होमधेनुः; कच्चित्सवत्सा च कृता त्वयाद्य   ॥03-111-021॥</td></tr>
<tr><td>न वै यथापूर्वमिवासि पुत्र; चिन्तापरश्चासि विचेतनश्च। <br>दीनोऽतिमात्रं त्वमिहाद्य किं नु; पृच्छामि त्वां क इहाद्यागतोऽभूत्   ॥03-111-022॥</td></tr>
</table>
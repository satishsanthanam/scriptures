<table border = "1"><tr><td>Verse</td></tr>
<tr><td> देवा ऊचुः। <br>इतः प्रदानाद्वर्तन्ते प्रजाः सर्वाश्चतुर्विधाः। <br>ता भाविता भावयन्ति हव्यकव्यैर्दिवौकसः   ॥03-101-001॥</td></tr>
<tr><td>लोका ह्येवं वर्तयन्ति अन्योन्यं समुपाश्रिताः। <br>त्वत्प्रसादान्निरुद्विग्नास्त्वयैव परिरक्षिताः   ॥03-101-002॥</td></tr>
<tr><td>इदं च समनुप्राप्तं लोकानां भयमुत्तमम्। <br>न च जानीम केनेमे रात्रौ वध्यन्ति ब्राह्मणाः   ॥03-101-003॥</td></tr>
<tr><td>क्षीणेषु च ब्राह्मणेषु पृथिवी क्षयमेष्यति। <br>ततः पृथिव्यां क्षीणायां त्रिदिवं क्षयमेष्यति   ॥03-101-004॥</td></tr>
<tr><td>त्वत्प्रसादान्महाबाहो लोकाः सर्वे जगत्पते। <br>विनाशं नाधिगच्छेयुस्त्वया वै परिरक्षिताः   ॥03-101-005॥</td></tr>
<tr><td> विष्णुरुवाच। <br>विदितं मे सुराः सर्वं प्रजानां क्षयकारणम्। <br>भवतां चापि वक्ष्यामि शृणुध्वं विगतज्वराः   ॥03-101-006॥</td></tr>
<tr><td>कालेय इति विख्यातो गणः परमदारुणः। <br>तैश्च वृत्रं समाश्रित्य जगत्सर्वं प्रबाधितम्   ॥03-101-007॥</td></tr>
<tr><td>ते वृत्रं निहतं दृष्ट्वा सहस्राक्षेण धीमता। <br>जीवितं परिरक्षन्तः प्रविष्टा वरुणालयम्   ॥03-101-008॥</td></tr>
<tr><td>ते प्रविश्योदधिं घोरं नक्रग्राहसमाकुलम्। <br>उत्सादनार्थं लोकानां रात्रौ घ्नन्ति मुनीनिह   ॥03-101-009॥</td></tr>
<tr><td>न तु शक्याः क्षयं नेतुं समुद्राश्रयगा हि ते। <br>समुद्रस्य क्षये बुद्धिर्भवद्भिः संप्रधार्यताम्। <br>अगस्त्येन विना को हि शक्तोऽन्योऽर्णवशोषणे   ॥03-101-010॥</td></tr>
<tr><td>एतच्छ्रुत्वा वचो देवा विष्णुना समुदाहृतम्। <br>परमेष्ठिनमाज्ञाप्य अगस्त्यस्याश्रमं ययुः   ॥03-101-011॥</td></tr>
<tr><td>तत्रापश्यन्महात्मानं वारुणिं दीप्ततेजसम्। <br>उपास्यमानमृषिभिर्देवैरिव पितामहम्   ॥03-101-012॥</td></tr>
<tr><td>तेऽभिगम्य महात्मानं मैत्रावरुणिमच्युतम्। <br>आश्रमस्थं तपोराशिं कर्मभिः स्वैरभिष्टुवन्   ॥03-101-013॥</td></tr>
<tr><td> देवा ऊचुः। <br>नहुषेणाभितप्तानां त्वं लोकानां गतिः पुरा। <br>भ्रंशितश्च सुरैश्वर्याल्लोकार्थं लोककण्टकः   ॥03-101-014॥</td></tr>
<tr><td>क्रोधात्प्रवृद्धः सहसा भास्करस्य नगोत्तमः। <br>वचस्तवानतिक्रामन्विन्ध्यः शैलो न वर्धते   ॥03-101-015॥</td></tr>
<tr><td>तमसा चावृते लोके मृत्युनाभ्यर्दिताः प्रजाः। <br>त्वामेव नाथमासाद्य निर्वृतिं परमां गताः   ॥03-101-016॥</td></tr>
<tr><td>अस्माकं भयभीतानां नित्यशो भगवान्गतिः। <br>ततस्त्वार्ताः प्रयाचामस्त्वां वरं वरदो ह्यसि   ॥03-101-017॥</td></tr>
</table>
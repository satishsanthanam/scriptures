<table border = "1"><tr><td>Verse</td></tr>
<tr><td> भीम उवाच। <br>पाण्डवो भीमसेनोऽहं धर्मपुत्रादनन्तरः। <br>विशालां बदरीं प्राप्तो भ्रातृभिः सह राक्षसाः   ॥03-152-001॥</td></tr>
<tr><td>अपश्यत्तत्र पाञ्चाली सौगन्धिकमनुत्तमम्। <br>अनिलोढमितो नूनं सा बहूनि परीप्सति   ॥03-152-002॥</td></tr>
<tr><td>तस्या मामनवद्याङ्ग्या धर्मपत्न्याः प्रिये स्थितम्। <br>पुष्पाहारमिह प्राप्तं निबोधत निशाचराः   ॥03-152-003॥</td></tr>
<tr><td> राक्षसा ऊचुः। <br>आक्रीडोऽयं कुबेरस्य दयितः पुरुषर्षभ। <br>नेह शक्यं मनुष्येण विहर्तुं मर्त्यधर्मिणा   ॥03-152-004॥</td></tr>
<tr><td>देवर्षयस्तथा यक्षा देवाश्चात्र वृकोदर। <br>आमन्त्र्य यक्षप्रवरं पिबन्ति विहरन्ति च। <br>गन्धर्वाप्सरसश्चैव विहरन्त्यत्र पाण्डव   ॥03-152-005॥</td></tr>
<tr><td>अन्यायेनेह यः कश्चिदवमन्य धनेश्वरम्। <br>विहर्तुमिच्छेद्दुर्वृत्तः स विनश्येदसंशयम्   ॥03-152-006॥</td></tr>
<tr><td>तमनादृत्य पद्मानि जिहीर्षसि बलादितः। <br>धर्मराजस्य चात्मानं ब्रवीषि भ्रातरं कथम्   ॥03-152-007॥</td></tr>
<tr><td> भीम उवाच। <br>राक्षसास्तं न पश्यामि धनेश्वरमिहान्तिके। <br>दृष्ट्वापि च महाराजं नाहं याचितुमुत्सहे   ॥03-152-008॥</td></tr>
<tr><td>न हि याचन्ति राजान एष धर्मः सनातनः। <br>न चाहं हातुमिच्छामि क्षात्रधर्मं कथंचन   ॥03-152-009॥</td></tr>
<tr><td>इयं च नलिनी रम्या जाता पर्वतनिर्झरे। <br>नेयं भवनमासाद्य कुबेरस्य महात्मनः   ॥03-152-010॥</td></tr>
<tr><td>तुल्या हि सर्वभूतानामियं वैश्रवणस्य च। <br>एवंगतेषु द्रव्येषु कः कं याचितुमर्हति   ॥03-152-011॥</td></tr>
<tr><td> वैशंपायन उवाच। <br>इत्युक्त्वा राक्षसान्सर्वान्भीमसेनो व्यगाहत। <br>ततः स राक्षसैर्वाचा प्रतिषिद्धः प्रतापवान्। <br>मा मैवमिति सक्रोधैर्भर्त्सयद्भिः समन्ततः   ॥03-152-012॥</td></tr>
<tr><td>कदर्थीकृत्य तु स तान्राक्षसान्भीमविक्रमः। <br>व्यगाहत महातेजास्ते तं सर्वे न्यवारयन्   ॥03-152-013॥</td></tr>
<tr><td>गृह्णीत बध्नीत निकृन्ततेमं; पचाम खादाम च भीमसेनम्। <br>क्रुद्धा ब्रुवन्तोऽनुययुर्द्रुतं ते; शस्त्राणि चोद्यम्य विवृत्तनेत्राः   ॥03-152-014॥</td></tr>
<tr><td>ततः स गुर्वीं यमदण्डकल्पां; महागदां काञ्चनपट्टनद्धाम्। <br>प्रगृह्य तानभ्यपतत्तरस्वी; ततोऽब्रवीत्तिष्ठत तिष्ठतेति   ॥03-152-015॥</td></tr>
<tr><td>ते तं तदा तोमरपट्टिशाद्यै;र्व्याविध्य शस्त्रैः सहसाभिपेतुः। <br>जिघांसवः क्रोधवशाः सुभीमा; भीमं समन्तात्परिवव्रुरुग्राः   ॥03-152-016॥</td></tr>
<tr><td>वातेन कुन्त्यां बलवान्स जातः; शूरस्तरस्वी द्विषतां निहन्ता। <br>सत्ये च धर्मे च रतः सदैव; पराक्रमे शत्रुभिरप्रधृष्यः   ॥03-152-017॥</td></tr>
<tr><td>तेषां स मार्गान्विविधान्महात्मा; निहत्य शस्त्राणि च शात्रवाणाम्। <br>यथाप्रवीरान्निजघान वीरः; परःशतान्पुष्करिणीसमीपे   ॥03-152-018॥</td></tr>
<tr><td>ते तस्य वीर्यं च बलं च दृष्ट्वा; विद्याबलं बाहुबलं तथैव। <br>अशक्नुवन्तः सहिताः समन्ता;द्धतप्रवीराः सहसा निवृत्ताः   ॥03-152-019॥</td></tr>
<tr><td>विदीर्यमाणास्तत एव तूर्ण;माकाशमास्थाय विमूढसंज्ञाः। <br>कैलासशृङ्गाण्यभिदुद्रुवुस्ते; भीमार्दिताः क्रोधवशाः प्रभग्नाः   ॥03-152-020॥</td></tr>
<tr><td>स शक्रवद्दानवदैत्यसंघा;न्विक्रम्य जित्वा च रणेऽरिसंघान्। <br>विगाह्य तां पुष्करिणीं जितारिः; कामाय जग्राह ततोऽम्बुजानि   ॥03-152-021॥</td></tr>
<tr><td>ततः स पीत्वामृतकल्पमम्भो; भूयो बभूवोत्तमवीर्यतेजाः। <br>उत्पाट्य जग्राह ततोऽम्बुजानि; सौगन्धिकान्युत्तमगन्धवन्ति   ॥03-152-022॥</td></tr>
<tr><td>ततस्तु ते क्रोधवशाः समेत्य; धनेश्वरं भीमबलप्रणुन्नाः। <br>भीमस्य वीर्यं च बलं च संख्ये; यथावदाचख्युरतीव दीनाः   ॥03-152-023॥</td></tr>
<tr><td>तेषां वचस्तत्तु निशम्य देवः; प्रहस्य रक्षांशि ततोऽभ्युवाच। <br>गृह्णातु भीमो जलजानि कामं; कृष्णानिमित्तं विदितं ममैतत्   ॥03-152-024॥</td></tr>
<tr><td>ततोऽभ्यनुज्ञाय धनेश्वरं ते; जग्मुः कुरूणां प्रवरं विरोषाः। <br>भीमं च तस्यां ददृशुर्नलिन्यां; यथोपजोषं विहरन्तमेकम्   ॥03-152-025॥</td></tr>
</table>
<table border = "1"><tr><td>Verse</td></tr>
<tr><td> सोमक उवाच। <br>ब्रह्मन्यद्यद्यथा कार्यं तत्तत्कुरु तथा तथा। <br>पुत्रकामतया सर्वं करिष्यामि वचस्तव   ॥03-128-001॥</td></tr>
<tr><td> लोमश उवाच। <br>ततः स याजयामास सोमकं तेन जन्तुना। <br>मातरस्तु बलात्पुत्रमपाकर्षुः कृपान्विताः   ॥03-128-002॥</td></tr>
<tr><td>हा हताः स्मेति वाशन्त्यस्तीव्रशोकसमन्विताः। <br>तं मातरः प्रत्यकर्षन्गृहीत्वा दक्षिणे करे। <br>सव्ये पाणौ गृहीत्वा तु याजकोऽपि स्म कर्षति   ॥03-128-003॥</td></tr>
<tr><td>कुररीणामिवार्तानामपाकृष्य तु तं सुतम्। <br>विशस्य चैनं विधिना वपामस्य जुहाव सः   ॥03-128-004॥</td></tr>
<tr><td>वपायां हूयमानायां गन्धमाघ्राय मातरः। <br>आर्ता निपेतुः सहसा पृथिव्यां कुरुनन्दन। <br>सर्वाश्च गर्भानलभंस्ततस्ताः पार्थिवाङ्गनाः   ॥03-128-005॥</td></tr>
<tr><td>ततो दशसु मासेषु सोमकस्य विशां पते। <br>जज्ञे पुत्रशतं पूर्णं तासु सर्वासु भारत   ॥03-128-006॥</td></tr>
<tr><td>जन्तुर्ज्येष्ठः समभवज्जनित्र्यामेव भारत। <br>स तासामिष्ट एवासीन्न तथान्ये निजाः सुताः   ॥03-128-007॥</td></tr>
<tr><td>तच्च लक्षणमस्यासीत्सौवर्णं पार्श्व उत्तरे। <br>तस्मिन्पुत्रशते चाग्र्यः स बभूव गुणैर्युतः   ॥03-128-008॥</td></tr>
<tr><td>ततः स लोकमगमत्सोमकस्य गुरुः परम्। <br>अथ काले व्यतीते तु सोमकोऽप्यगमत्परम्   ॥03-128-009॥</td></tr>
<tr><td>अथ तं नरके घोरे पच्यमानं ददर्श सः। <br>तमपृच्छत्किमर्थं त्वं नरके पच्यसे द्विज   ॥03-128-010॥</td></tr>
<tr><td>तमब्रवीद्गुरुः सोऽथ पच्यमानोऽग्निना भृशम्। <br>त्वं मया याजितो राजंस्तस्येदं कर्मणः फलम्   ॥03-128-011॥</td></tr>
<tr><td>एतच्छ्रुत्वा स राजर्षिर्धर्मराजानमब्रवीत्। <br>अहमत्र प्रवेक्ष्यामि मुच्यतां मम याजकः। <br>मत्कृते हि महाभागः पच्यते नरकाग्निना   ॥03-128-012॥</td></tr>
<tr><td> धर्म उवाच। <br>नान्यः कर्तुः फलं राजन्नुपभुङ्क्ते कदाचन। <br>इमानि तव दृश्यन्ते फलानि ददतां वर   ॥03-128-013॥</td></tr>
<tr><td> सोमक उवाच। <br>पुण्यान्न कामये लोकानृतेऽहं ब्रह्मवादिनम्। <br>इच्छाम्यहमनेनैव सह वस्तुं सुरालये   ॥03-128-014॥</td></tr>
<tr><td>नरके वा धर्मराज कर्मणास्य समो ह्यहम्। <br>पुण्यापुण्यफलं देव सममस्त्वावयोरिदम्   ॥03-128-015॥</td></tr>
<tr><td> धर्म उवाच। <br>यद्येवमीप्सितं राजन्भुङ्क्ष्वास्य सहितः फलम्। <br>तुल्यकालं सहानेन पश्चात्प्राप्स्यसि सद्गतिम्   ॥03-128-016॥</td></tr>
<tr><td> लोमश उवाच। <br>स चकार तथा सर्वं राजा राजीवलोचनः। <br>पुनश्च लेभे लोकान्स्वान्कर्मणा निर्जिताञ्शुभान्। <br>सह तेनैव विप्रेण गुरुणा स गुरुप्रियः   ॥03-128-017॥</td></tr>
<tr><td>एष तस्याश्रमः पुण्यो य एषोऽग्रे विराजते। <br>क्षान्त उष्यात्र षड्रात्रं प्राप्नोति सुगतिं नरः   ॥03-128-018॥</td></tr>
<tr><td>एतस्मिन्नपि राजेन्द्र वत्स्यामो विगतज्वराः। <br>षड्रात्रं नियतात्मानः सज्जीभव कुरूद्वह   ॥03-128-019॥</td></tr>
</table>
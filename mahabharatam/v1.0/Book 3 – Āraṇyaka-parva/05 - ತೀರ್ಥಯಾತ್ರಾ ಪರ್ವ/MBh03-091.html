<table border = "1"><tr><td>Verse</td></tr>
<tr><td> वैशंपायन उवाच। <br>ततः प्रयान्तं कौन्तेयं ब्राह्मणा वनवासिनः। <br>अभिगम्य तदा राजन्निदं वचनमब्रुवन्   ॥03-091-001॥</td></tr>
<tr><td>राजंस्तीर्थानि गन्तासि पुण्यानि भ्रातृभिः सह। <br>देवर्षिणा च सहितो लोमशेन महात्मना   ॥03-091-002॥</td></tr>
<tr><td>अस्मानपि महाराज नेतुमर्हसि पाण्डव। <br>अस्माभिर्हि न शक्यानि त्वदृते तानि कौरव   ॥03-091-003॥</td></tr>
<tr><td>श्वापदैरुपसृष्टानि दुर्गाणि विषमाणि च। <br>अगम्यानि नरैरल्पैस्तीर्थानि मनुजेश्वर   ॥03-091-004॥</td></tr>
<tr><td>भवन्तो भ्रातरः शूरा धनुर्धरवराः सदा। <br>भवद्भिः पालिताः शूरैर्गच्छेम वयमप्युत   ॥03-091-005॥</td></tr>
<tr><td>भवत्प्रसादाद्धि वयं प्राप्नुयाम फलं शुभम्। <br>तीर्थानां पृथिवीपाल व्रतानां च विशां पते   ॥03-091-006॥</td></tr>
<tr><td>तव वीर्यपरित्राताः शुद्धास्तीर्थपरिप्लुताः। <br>भवेम धूतपाप्मानस्तीर्थसंदर्शनान्नृप   ॥03-091-007॥</td></tr>
<tr><td>भवानपि नरेन्द्रस्य कार्तवीर्यस्य भारत। <br>अष्टकस्य च राजर्षेर्लोमपादस्य चैव ह   ॥03-091-008॥</td></tr>
<tr><td>भरतस्य च वीरस्य सार्वभौमस्य पार्थिव। <br>ध्रुवं प्राप्स्यसि दुष्प्रापाँल्लोकांस्तीर्थपरिप्लुतः   ॥03-091-009॥</td></tr>
<tr><td>प्रभासादीनि तीर्थानि महेन्द्रादींश्च पर्वतान्। <br>गङ्गाद्याः सरितश्चैव प्लक्षादींश्च वनस्पतीन्। <br>त्वया सह महीपाल द्रष्टुमिच्छामहे वयम्   ॥03-091-010॥</td></tr>
<tr><td>यदि ते ब्राह्मणेष्वस्ति काचित्प्रीतिर्जनाधिप। <br>कुरु क्षिप्रं वचोऽस्माकं ततः श्रेयोऽभिपत्स्यसे   ॥03-091-011॥</td></tr>
<tr><td>तीर्थानि हि महाबाहो तपोविघ्नकरैः सदा। <br>अनुकीर्णानि रक्षोभिस्तेभ्यो नस्त्रातुमर्हसि   ॥03-091-012॥</td></tr>
<tr><td>तीर्थान्युक्तानि धौम्येन नारदेन च धीमता। <br>यान्युवाच च देवर्षिर्लोमशः सुमहातपाः   ॥03-091-013॥</td></tr>
<tr><td>विधिवत्तानि सर्वाणि पर्यटस्व नराधिप। <br>धूतपाप्मा सहास्माभिर्लोमशेन च पालितः   ॥03-091-014॥</td></tr>
<tr><td>स तथा पूज्यमानस्तैर्हर्षादश्रुपरिप्लुतः। <br>भीमसेनादिभिर्वीरैर्भ्रातृभिः परिवारितः। <br>बाढमित्यब्रवीत्सर्वांस्तानृषीन्पाण्डवर्षभः   ॥03-091-015॥</td></tr>
<tr><td>लोमशं समनुज्ञाप्य धौम्यं चैव पुरोहितम्। <br>ततः स पाण्डवश्रेष्ठो भ्रातृभिः सहितो वशी। <br>द्रौपद्या चानवद्याङ्ग्या गमनाय मनो दधे   ॥03-091-016॥</td></tr>
<tr><td>अथ व्यासो महाभागस्तथा नारदपर्वतौ। <br>काम्यके पाण्डवं द्रष्टुं समाजग्मुर्मनीषिणः   ॥03-091-017॥</td></tr>
<tr><td>तेषां युधिष्ठिरो राजा पूजां चक्रे यथाविधि। <br>सत्कृतास्ते महाभागा युधिष्ठिरमथाब्रुवन्   ॥03-091-018॥</td></tr>
<tr><td>युधिष्ठिर यमौ भीम मनसा कुरुतार्जवम्। <br>मनसा कृतशौचा वै शुद्धास्तीर्थानि गच्छत   ॥03-091-019॥</td></tr>
<tr><td>शरीरनियमं ह्याहुर्ब्राह्मणा मानुषं व्रतम्। <br>मनोविशुद्धां बुद्धिं च दैवमाहुर्व्रतं द्विजाः   ॥03-091-020॥</td></tr>
<tr><td>मनो ह्यदुष्टं शूराणां पर्याप्तं वै नराधिप। <br>मैत्रीं बुद्धिं समास्थाय शुद्धास्तीर्थानि गच्छत   ॥03-091-021॥</td></tr>
<tr><td>ते यूयं मानसैः शुद्धाः शरीरनियमव्रतैः। <br>दैवं व्रतं समास्थाय यथोक्तं फलमाप्स्यथ   ॥03-091-022॥</td></tr>
<tr><td>ते तथेति प्रतिज्ञाय कृष्णया सह पाण्डवाः। <br>कृतस्वस्त्ययनाः सर्वे मुनिभिर्दिव्यमानुषैः   ॥03-091-023॥</td></tr>
<tr><td>लोमशस्योपसंगृह्य पादौ द्वैपायनस्य च। <br>नारदस्य च राजेन्द्र देवर्षेः पर्वतस्य च   ॥03-091-024॥</td></tr>
<tr><td>धौम्येन सहिता वीरास्तथान्यैर्वनवासिभिः। <br>मार्गशीर्ष्यामतीतायां पुष्येण प्रययुस्ततः   ॥03-091-025॥</td></tr>
<tr><td>कठिनानि समादाय चीराजिनजटाधराः। <br>अभेद्यैः कवचैर्युक्तास्तीर्थान्यन्वचरंस्तदा   ॥03-091-026॥</td></tr>
<tr><td>इन्द्रसेनादिभिर्भृत्यै रथैः परिचतुर्दशैः। <br>महानसव्यापृतैश्च तथान्यैः परिचारकैः   ॥03-091-027॥</td></tr>
<tr><td>सायुधा बद्धनिस्त्रिंशास्तूणवन्तः समार्गणाः। <br>प्राङ्मुखाः प्रययुर्वीराः पाण्डवा जनमेजय   ॥03-091-028॥</td></tr>
</table>
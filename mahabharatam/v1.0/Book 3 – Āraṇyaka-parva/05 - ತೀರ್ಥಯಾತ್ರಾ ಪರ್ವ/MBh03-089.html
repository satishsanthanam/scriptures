<table border = "1"><tr><td>Verse</td></tr>
<tr><td> वैशंपायन उवाच। <br>एवं संभाषमाणे तु धौम्ये कौरवनन्दन। <br>लोमशः सुमहातेजा ऋषिस्तत्राजगाम ह   ॥03-089-001॥</td></tr>
<tr><td>तं पाण्डवाग्रजो राजा सगणो ब्राह्मणाश्च ते। <br>उदतिष्ठन्महाभागं दिवि शक्रमिवामराः   ॥03-089-002॥</td></tr>
<tr><td>तमभ्यर्च्य यथान्यायं धर्मराजो युधिष्ठिरः। <br>पप्रच्छागमने हेतुमटने च प्रयोजनम्   ॥03-089-003॥</td></tr>
<tr><td>स पृष्टः पाण्डुपुत्रेण प्रीयमाणो महामनाः। <br>उवाच श्लक्ष्णया वाचा हर्षयन्निव पाण्डवान्   ॥03-089-004॥</td></tr>
<tr><td>संचरन्नस्मि कौन्तेय सर्वलोकान्यदृच्छया। <br>गतः शक्रस्य सदनं तत्रापश्यं सुरेश्वरम्   ॥03-089-005॥</td></tr>
<tr><td>तव च भ्रातरं वीरमपश्यं सव्यसाचिनम्। <br>शक्रस्यार्धासनगतं तत्र मे विस्मयो महान्। <br>आसीत्पुरुषशार्दूल दृष्ट्वा पार्थं तथागतम्   ॥03-089-006॥</td></tr>
<tr><td>आह मां तत्र देवेशो गच्छ पाण्डुसुतानिति। <br>सोऽहमभ्यागतः क्षिप्रं दिदृक्षुस्त्वां सहानुजम्   ॥03-089-007॥</td></tr>
<tr><td>वचनात्पुरुहूतस्य पार्थस्य च महात्मनः। <br>आख्यास्ये ते प्रियं तात महत्पाण्डवनन्दन   ॥03-089-008॥</td></tr>
<tr><td>भ्रातृभिः सहितो राजन्कृष्णया चैव तच्छृणु। <br>यत्त्वयोक्तो महाबाहुरस्त्रार्थं पाण्डवर्षभ   ॥03-089-009॥</td></tr>
<tr><td>तदस्त्रमाप्तं पार्थेन रुद्रादप्रतिमं महत्। <br>यत्तद्ब्रह्मशिरो नाम तपसा रुद्रमागतम्   ॥03-089-010॥</td></tr>
<tr><td>अमृतादुत्थितं रौद्रं तल्लब्धं सव्यसाचिना। <br>तत्समन्त्रं ससंहारं सप्रायश्चित्तमङ्गलम्   ॥03-089-011॥</td></tr>
<tr><td>वज्रं चान्यानि चास्त्राणि दण्डादीनि युधिष्ठिर। <br>यमात्कुबेराद्वरुणादिन्द्राच्च कुरुनन्दन। <br>अस्त्राण्यधीतवान्पार्थो दिव्यान्यमितविक्रमः   ॥03-089-012॥</td></tr>
<tr><td>विश्वावसोश्च तनयाद्गीतं नृत्तं च साम च। <br>वादित्रं च यथान्यायं प्रत्यविन्दद्यथाविधि   ॥03-089-013॥</td></tr>
<tr><td>एवं कृतास्त्रः कौन्तेयो गान्धर्वं वेदमाप्तवान्। <br>सुखं वसति बीभत्सुरनुजस्यानुजस्तव   ॥03-089-014॥</td></tr>
<tr><td>यदर्थं मां सुरश्रेष्ठ इदं वचनमब्रवीत्। <br>तच्च ते कथयिष्यामि युधिष्ठिर निबोध मे   ॥03-089-015॥</td></tr>
<tr><td>भवान्मनुष्यलोकाय गमिष्यति न संशयः। <br>ब्रूयाद्युधिष्ठिरं तत्र वचनान्मे द्विजोत्तम   ॥03-089-016॥</td></tr>
<tr><td>आगमिष्यति ते भ्राता कृतास्त्रः क्षिप्रमर्जुनः। <br>सुरकार्यं महत्कृत्वा यदाशक्यं दिवौकसैः   ॥03-089-017॥</td></tr>
<tr><td>तपसा तु त्वमात्मानं भ्रातृभिः सह योजय। <br>तपसो हि परं नास्ति तपसा विन्दते महत्   ॥03-089-018॥</td></tr>
<tr><td>अहं च कर्णं जानामि यथावद्भरतर्षभ। <br>न स पार्थस्य संग्रामे कलामर्हति षोडशीम्   ॥03-089-019॥</td></tr>
<tr><td>यच्चापि ते भयं तस्मान्मनसिस्थमरिंदम। <br>तच्चाप्यपहरिष्यामि सव्यसाचाविहागते   ॥03-089-020॥</td></tr>
<tr><td>यच्च ते मानसं वीर तीर्थयात्रामिमां प्रति। <br>तच्च ते लोमशः सर्वं कथयिष्यत्यसंशयम्   ॥03-089-021॥</td></tr>
<tr><td>यच्च किंचित्तपोयुक्तं फलं तीर्थेषु भारत। <br>महर्षिरेष यद्ब्रूयात्तच्छ्रद्धेयमनन्यथा   ॥03-089-022॥</td></tr>
</table>
<table border = "1"><tr><td>Verse</td></tr>
<tr><td> पुलस्त्य उवाच। <br>ततो गच्छेत राजेन्द्र कुरुक्षेत्रमभिष्टुतम्। <br>पापेभ्यो विप्रमुच्यन्ते तद्गताः सर्वजन्तवः   ॥03-081-001॥</td></tr>
<tr><td>कुरुक्षेत्रं गमिष्यामि कुरुक्षेत्रे वसाम्यहम्। <br>य एवं सततं ब्रूयात्सोऽपि पापैः प्रमुच्यते   ॥03-081-002॥</td></tr>
<tr><td>तत्र मासं वसेद्वीर सरस्वत्यां युधिष्ठिर। <br>यत्र ब्रह्मादयो देवा ऋषयः सिद्धचारणाः   ॥03-081-003॥</td></tr>
<tr><td>गन्धर्वाप्सरसो यक्षाः पन्नगाश्च महीपते। <br>ब्रह्मक्षेत्रं महापुण्यमभिगच्छन्ति भारत   ॥03-081-004॥</td></tr>
<tr><td>मनसाप्यभिकामस्य कुरुक्षेत्रं युधिष्ठिर। <br>पापानि विप्रणश्यन्ति ब्रह्मलोकं च गच्छति   ॥03-081-005॥</td></tr>
<tr><td>गत्वा हि श्रद्धया युक्तः कुरुक्षेत्रं कुरूद्वह। <br>राजसूयाश्वमेधाभ्यां फलं प्राप्नोति मानवः   ॥03-081-006॥</td></tr>
<tr><td>ततो मचक्रुकं राजन्द्वारपालं महाबलम्। <br>यक्षं समभिवाद्यैव गोसहस्रफलं लभेत्   ॥03-081-007॥</td></tr>
<tr><td>ततो गच्छेत धर्मज्ञ विष्णोः स्थानमनुत्तमम्। <br>सततं नाम राजेन्द्र यत्र संनिहितो हरिः   ॥03-081-008॥</td></tr>
<tr><td>तत्र स्नात्वार्चयित्वा च त्रिलोकप्रभवं हरिम्। <br>अश्वमेधमवाप्नोति विष्णुलोकं च गच्छति   ॥03-081-009॥</td></tr>
<tr><td>ततः पारिप्लवं गच्छेत्तीर्थं त्रैलोक्यविश्रुतम्। <br>अग्निष्टोमातिरात्राभ्यां फलं प्राप्नोति मानवः   ॥03-081-010॥</td></tr>
<tr><td>पृथिव्यास्तीर्थमासाद्य गोसहस्रफलं लभेत्। <br>ततः शालूकिनीं गत्वा तीर्थसेवी नराधिप। <br>दशाश्वमेधिके स्नात्वा तदेव लभते फलम्   ॥03-081-011॥</td></tr>
<tr><td>सर्पदर्वीं समासाद्य नागानां तीर्थमुत्तमम्। <br>अग्निष्टोममवाप्नोति नागलोकं च विन्दति   ॥03-081-012॥</td></tr>
<tr><td>ततो गच्छेत धर्मज्ञ द्वारपालं तरन्तुकम्। <br>तत्रोष्य रजनीमेकां गोसहस्रफलं लभेत्   ॥03-081-013॥</td></tr>
<tr><td>ततः पञ्चनदं गत्वा नियतो नियताशनः। <br>कोटितीर्थमुपस्पृश्य हयमेधफलं लभेत्। <br>अश्विनोस्तीर्थमासाद्य रूपवानभिजायते   ॥03-081-014॥</td></tr>
<tr><td>ततो गच्छेत धर्मज्ञ वाराहं तीर्थमुत्तमम्। <br>विष्णुर्वाराहरूपेण पूर्वं यत्र स्थितोऽभवत्। <br>तत्र स्नात्वा नरव्याघ्र अग्निष्टोमफलं लभेत्   ॥03-081-015॥</td></tr>
<tr><td>ततो जयन्त्या राजेन्द्र सोमतीर्थं समाविशेत्। <br>स्नात्वा फलमवाप्नोति राजसूयस्य मानवः   ॥03-081-016॥</td></tr>
<tr><td>एकहंसे नरः स्नात्वा गोसहस्रफलं लभेत्। <br>कृतशौचं समासाद्य तीर्थसेवी कुरूद्वह। <br>पुण्डरीकमवाप्नोति कृतशौचो भवेन्नरः   ॥03-081-017॥</td></tr>
<tr><td>ततो मुञ्जवटं नाम महादेवस्य धीमतः। <br>तत्रोष्य रजनीमेकां गाणपत्यमवाप्नुयात्   ॥03-081-018॥</td></tr>
<tr><td>तत्रैव च महाराज यक्षी लोकपरिश्रुता। <br>तां चाभिगम्य राजेन्द्र पुण्याँल्लोकानवाप्नुयात्   ॥03-081-019॥</td></tr>
<tr><td>कुरुक्षेत्रस्य तद्द्वारं विश्रुतं भरतर्षभ। <br>प्रदक्षिणमुपावृत्य तीर्थसेवी समाहितः   ॥03-081-020॥</td></tr>
<tr><td>संमिते पुष्कराणां च स्नात्वार्च्य पितृदेवताः। <br>जामदग्न्येन रामेण आहृते वै महात्मना। <br>कृतकृत्यो भवेद्राजन्नश्वमेधं च विन्दति   ॥03-081-021॥</td></tr>
<tr><td>ततो रामह्रदान्गच्छेत्तीर्थसेवी नराधिप। <br>यत्र रामेण राजेन्द्र तरसा दीप्ततेजसा। <br>क्षत्रमुत्साद्य वीर्येण ह्रदाः पञ्च निवेशिताः   ॥03-081-022॥</td></tr>
<tr><td>पूरयित्वा नरव्याघ्र रुधिरेणेति नः श्रुतम्। <br>पितरस्तर्पिताः सर्वे तथैव च पितामहाः। <br>ततस्ते पितरः प्रीता राममूचुर्महीपते   ॥03-081-023॥</td></tr>
<tr><td>राम राम महाभाग प्रीताः स्म तव भार्गव। <br>अनया पितृभक्त्या च विक्रमेण च ते विभो। <br>वरं वृणीष्व भद्रं ते किमिच्छसि महाद्युते   ॥03-081-024॥</td></tr>
<tr><td>एवमुक्तः स राजेन्द्र रामः प्रहरतां वरः। <br>अब्रवीत्प्राञ्जलिर्वाक्यं पितॄन्स गगने स्थितान्   ॥03-081-025॥</td></tr>
<tr><td>भवन्तो यदि मे प्रीता यद्यनुग्राह्यता मयि। <br>पितृप्रसादादिच्छेयं तपसाप्यायनं पुनः   ॥03-081-026॥</td></tr>
<tr><td>यच्च रोषाभिभूतेन क्षत्रमुत्सादितं मया। <br>ततश्च पापान्मुच्येयं युष्माकं तेजसा ह्यहम्। <br>ह्रदाश्च तीर्थभूता मे भवेयुर्भुवि विश्रुताः   ॥03-081-027॥</td></tr>
<tr><td>एतच्छ्रुत्वा शुभं वाक्यं रामस्य पितरस्तदा। <br>प्रत्यूचुः परमप्रीता रामं हर्षसमन्विताः   ॥03-081-028॥</td></tr>
<tr><td>तपस्ते वर्धतां भूयः पितृभक्त्या विशेषतः। <br>यच्च रोषाभिभूतेन क्षत्रमुत्सादितं त्वया   ॥03-081-029॥</td></tr>
<tr><td>ततश्च पापान्मुक्तस्त्वं कर्मभिस्ते च पातिताः। <br>ह्रदाश्च तव तीर्थत्वं गमिष्यन्ति न संशयः   ॥03-081-030॥</td></tr>
<tr><td>ह्रदेष्वेतेषु यः स्नात्वा पितॄन्संतर्पयिष्यति। <br>पितरस्तस्य वै प्रीता दास्यन्ति भुवि दुर्लभम्। <br>ईप्सितं मनसः कामं स्वर्गलोकं च शाश्वतम्   ॥03-081-031॥</td></tr>
<tr><td>एवं दत्त्वा वरान्राजन्रामस्य पितरस्तदा। <br>आमन्त्र्य भार्गवं प्रीतास्तत्रैवान्तर्दधुस्तदा   ॥03-081-032॥</td></tr>
<tr><td>एवं रामह्रदाः पुण्या भार्गवस्य महात्मनः। <br>स्नात्वा ह्रदेषु रामस्य ब्रह्मचारी शुभव्रतः। <br>राममभ्यर्च्य राजेन्द्र लभेद्बहु सुवर्णकम्   ॥03-081-033॥</td></tr>
<tr><td>वंशमूलकमासाद्य तीर्थसेवी कुरूद्वह। <br>स्ववंशमुद्धरेद्राजन्स्नात्वा वै वंशमूलके   ॥03-081-034॥</td></tr>
<tr><td>कायशोधनमासाद्य तीर्थं भरतसत्तम। <br>शरीरशुद्धिः स्नातस्य तस्मिंस्तीर्थे न संशयः। <br>शुद्धदेहश्च संयाति शुभाँल्लोकाननुत्तमान्   ॥03-081-035॥</td></tr>
<tr><td>ततो गच्छेत राजेन्द्र तीर्थं त्रैलोक्यविश्रुतम्। <br>लोका यत्रोद्धृताः पूर्वं विष्णुना प्रभविष्णुना   ॥03-081-036॥</td></tr>
<tr><td>लोकोद्धारं समासाद्य तीर्थं त्रैलोक्यविश्रुतम्। <br>स्नात्वा तीर्थवरे राजँल्लोकानुद्धरते स्वकान्। <br>श्रीतीर्थं च समासाद्य विन्दते श्रियमुत्तमाम्   ॥03-081-037॥</td></tr>
<tr><td>कपिलातीर्थमासाद्य ब्रह्मचारी समाहितः। <br>तत्र स्नात्वार्चयित्वा च दैवतानि पितॄंस्तथा। <br>कपिलानां सहस्रस्य फलं विन्दति मानवः   ॥03-081-038॥</td></tr>
<tr><td>सूर्यतीर्थं समासाद्य स्नात्वा नियतमानसः। <br>अर्चयित्वा पितॄन्देवानुपवासपरायणः। <br>अग्निष्टोममवाप्नोति सूर्यलोकं च गच्छति   ॥03-081-039॥</td></tr>
<tr><td>गवांभवनमासाद्य तीर्थसेवी यथाक्रमम्। <br>तत्राभिषेकं कुर्वाणो गोसहस्रफलं लभेत्   ॥03-081-040॥</td></tr>
<tr><td>शङ्खिनीं तत्र आसाद्य तीर्थसेवी कुरूद्वह। <br>देव्यास्तीर्थे नरः स्नात्वा लभते रूपमुत्तमम्   ॥03-081-041॥</td></tr>
<tr><td>ततो गच्छेत राजेन्द्र द्वारपालमरन्तुकम्। <br>तस्य तीर्थं सरस्वत्यां यक्षेन्द्रस्य महात्मनः। <br>तत्र स्नात्वा नरो राजन्नग्निष्टोमफलं लभेत्   ॥03-081-042॥</td></tr>
<tr><td>ततो गच्छेत धर्मज्ञ ब्रह्मावर्तं नराधिप। <br>ब्रह्मावर्ते नरः स्नात्वा ब्रह्मलोकमवाप्नुयात्   ॥03-081-043॥</td></tr>
<tr><td>ततो गच्छेत धर्मज्ञ सुतीर्थकमनुत्तमम्। <br>यत्र संनिहिता नित्यं पितरो दैवतैः सह   ॥03-081-044॥</td></tr>
<tr><td>तत्राभिषेकं कुर्वीत पितृदेवार्चने रतः। <br>अश्वमेधमवाप्नोति पितृलोकं च गच्छति   ॥03-081-045॥</td></tr>
<tr><td>ततोऽम्बुवश्यं धर्मज्ञ समासाद्य यथाक्रमम्। <br>कोशेश्वरस्य तीर्थेषु स्नात्वा भरतसत्तम। <br>सर्वव्याधिविनिर्मुक्तो ब्रह्मलोके महीयते   ॥03-081-046॥</td></tr>
<tr><td>मातृतीर्थं च तत्रैव यत्र स्नातस्य भारत। <br>प्रजा विवर्धते राजन्ननन्तां चाश्नुते श्रियम्   ॥03-081-047॥</td></tr>
<tr><td>ततः शीतवनं गच्छेन्नियतो नियताशनः। <br>तीर्थं तत्र महाराज महदन्यत्र दुर्लभम्   ॥03-081-048॥</td></tr>
<tr><td>पुनाति दर्शनादेव दण्डेनैकं नराधिप। <br>केशानभ्युक्ष्य वै तस्मिन्पूतो भवति भारत   ॥03-081-049॥</td></tr>
<tr><td>तीर्थं तत्र महाराज श्वानलोमापहं स्मृतम्। <br>यत्र विप्रा नरव्याघ्र विद्वांसस्तीर्थतत्पराः   ॥03-081-050॥</td></tr>
<tr><td>श्वानलोमापनयने तीर्थे भरतसत्तम। <br>प्राणायामैर्निर्हरन्ति श्वलोमानि द्विजोत्तमाः   ॥03-081-051॥</td></tr>
<tr><td>पूतात्मानश्च राजेन्द्र प्रयान्ति परमां गतिम्। <br>दशाश्वमेधिकं चैव तस्मिंस्तीर्थे महीपते। <br>तत्र स्नात्वा नरव्याघ्र गच्छेत परमां गतिम्   ॥03-081-052॥</td></tr>
<tr><td>ततो गच्छेत राजेन्द्र मानुषं लोकविश्रुतम्। <br>यत्र कृष्णमृगा राजन्व्याधेन परिपीडिताः। <br>अवगाह्य तस्मिन्सरसि मानुषत्वमुपागताः   ॥03-081-053॥</td></tr>
<tr><td>तस्मिंस्तीर्थे नरः स्नात्वा ब्रह्मचारी जितेन्द्रियः। <br>सर्वपापविशुद्धात्मा स्वर्गलोके महीयते   ॥03-081-054॥</td></tr>
<tr><td>मानुषस्य तु पूर्वेण क्रोशमात्रे महीपते। <br>आपगा नाम विख्याता नदी सिद्धनिषेविता   ॥03-081-055॥</td></tr>
<tr><td>श्यामाकभोजनं तत्र यः प्रयच्छति मानवः। <br>देवान्पितॄंश्च उद्दिश्य तस्य धर्मफलं महत्। <br>एकस्मिन्भोजिते विप्रे कोटिर्भवति भोजिता   ॥03-081-056॥</td></tr>
<tr><td>तत्र स्नात्वार्चयित्वा च दैवतानि पितॄंस्तथा। <br>उषित्वा रजनीमेकामग्निष्टोमफलं लभेत्   ॥03-081-057॥</td></tr>
<tr><td>ततो गच्छेत राजेन्द्र ब्रह्मणः स्थानमुत्तमम्। <br>ब्रह्मोदुम्बरमित्येव प्रकाशं भुवि भारत   ॥03-081-058॥</td></tr>
<tr><td>तत्र सप्तर्षिकुण्डेषु स्नातस्य कुरुपुंगव। <br>केदारे चैव राजेन्द्र कपिष्ठलमहात्मनः   ॥03-081-059॥</td></tr>
<tr><td>ब्रह्माणमभिगम्याथ शुचिः प्रयतमानसः। <br>सर्वपापविशुद्धात्मा ब्रह्मलोकं प्रपद्यते   ॥03-081-060॥</td></tr>
<tr><td>कपिष्ठलस्य केदारं समासाद्य सुदुर्लभम्। <br>अन्तर्धानमवाप्नोति तपसा दग्धकिल्बिषः   ॥03-081-061॥</td></tr>
<tr><td>ततो गच्छेत राजेन्द्र सरकं लोकविश्रुतम्। <br>कृष्णपक्षे चतुर्दश्यामभिगम्य वृषध्वजम्। <br>लभते सर्वकामान्हि स्वर्गलोकं च गच्छति   ॥03-081-062॥</td></tr>
<tr><td>तिस्रः कोट्यस्तु तीर्थानां सरके कुरुनन्दन। <br>रुद्रकोटिस्तथा कूपे ह्रदेषु च महीपते। <br>इलास्पदं च तत्रैव तीर्थं भरतसत्तम   ॥03-081-063॥</td></tr>
<tr><td>तत्र स्नात्वार्चयित्वा च पितॄन्देवांश्च भारत। <br>न दुर्गतिमवाप्नोति वाजपेयं च विन्दति   ॥03-081-064॥</td></tr>
<tr><td>किंदाने च नरः स्नात्वा किंजप्ये च महीपते। <br>अप्रमेयमवाप्नोति दानं जप्यं च भारत   ॥03-081-065॥</td></tr>
<tr><td>कलश्यां चाप्युपस्पृश्य श्रद्दधानो जितेन्द्रियः। <br>अग्निष्टोमस्य यज्ञस्य फलं प्राप्नोति मानवः   ॥03-081-066॥</td></tr>
<tr><td>सरकस्य तु पूर्वेण नारदस्य महात्मनः। <br>तीर्थं कुरुवरश्रेष्ठ अनाजन्मेति विश्रुतम्   ॥03-081-067॥</td></tr>
<tr><td>तत्र तीर्थे नरः स्नात्वा प्राणांश्चोत्सृज्य भारत। <br>नारदेनाभ्यनुज्ञातो लोकान्प्राप्नोति दुर्लभान्   ॥03-081-068॥</td></tr>
<tr><td>शुक्लपक्षे दशम्यां तु पुण्डरीकं समाविशेत्। <br>तत्र स्नात्वा नरो राजन्पुण्डरीकफलं लभेत्   ॥03-081-069॥</td></tr>
<tr><td>ततस्त्रिविष्टपं गच्छेत्त्रिषु लोकेषु विश्रुतम्। <br>तत्र वैतरणी पुण्या नदी पापप्रमोचनी   ॥03-081-070॥</td></tr>
<tr><td>तत्र स्नात्वार्चयित्वा च शूलपाणिं वृषध्वजम्। <br>सर्वपापविशुद्धात्मा गच्छेत परमां गतिम्   ॥03-081-071॥</td></tr>
<tr><td>ततो गच्छेत राजेन्द्र फलकीवनमुत्तमम्। <br>यत्र देवाः सदा राजन्फलकीवनमाश्रिताः। <br>तपश्चरन्ति विपुलं बहुवर्षसहस्रकम्   ॥03-081-072॥</td></tr>
<tr><td>दृषद्वत्यां नरः स्नात्वा तर्पयित्वा च देवताः। <br>अग्निष्टोमातिरात्राभ्यां फलं विन्दति भारत   ॥03-081-073॥</td></tr>
<tr><td>तीर्थे च सर्वदेवानां स्नात्वा भरतसत्तम। <br>गोसहस्रस्य राजेन्द्र फलं प्राप्नोति मानवः   ॥03-081-074॥</td></tr>
<tr><td>पाणिखाते नरः स्नात्वा तर्पयित्वा च देवताः। <br>राजसूयमवाप्नोति ऋषिलोकं च गच्छति   ॥03-081-075॥</td></tr>
<tr><td>ततो गच्छेत राजेन्द्र मिश्रकं तीर्थमुत्तमम्। <br>तत्र तीर्थानि राजेन्द्र मिश्रितानि महात्मना   ॥03-081-076॥</td></tr>
<tr><td>व्यासेन नृपशार्दूल द्विजार्थमिति नः श्रुतम्। <br>सर्वतीर्थेषु स स्नाति मिश्रके स्नाति यो नरः   ॥03-081-077॥</td></tr>
<tr><td>ततो व्यासवनं गच्छेन्नियतो नियताशनः। <br>मनोजवे नरः स्नात्वा गोसहस्रफलं लभेत्   ॥03-081-078॥</td></tr>
<tr><td>गत्वा मधुवटीं चापि देव्यास्तीर्थं नरः शुचिः। <br>तत्र स्नात्वार्चयेद्देवान्पितॄंश्च प्रयतः शुचिः। <br>स देव्या समनुज्ञातो गोसहस्रफलं लभेत्   ॥03-081-079॥</td></tr>
<tr><td>कौशिक्याः संगमे यस्तु दृषद्वत्याश्च भारत। <br>स्नाति वै नियताहारः सर्वपापैः प्रमुच्यते   ॥03-081-080॥</td></tr>
<tr><td>ततो व्यासस्थली नाम यत्र व्यासेन धीमता। <br>पुत्रशोकाभितप्तेन देहत्यागार्थनिश्चयः   ॥03-081-081॥</td></tr>
<tr><td>कृतो देवैश्च राजेन्द्र पुनरुत्थापितस्तदा। <br>अभिगम्य स्थलीं तस्य गोसहस्रफलं लभेत्   ॥03-081-082॥</td></tr>
<tr><td>किंदत्तं कूपमासाद्य तिलप्रस्थं प्रदाय च। <br>गच्छेत परमां सिद्धिमृणैर्मुक्तः कुरूद्वह   ॥03-081-083॥</td></tr>
<tr><td>अहश्च सुदिनं चैव द्वे तीर्थे च सुदुर्लभे। <br>तयोः स्नात्वा नरव्याघ्र सूर्यलोकमवाप्नुयात्   ॥03-081-084॥</td></tr>
<tr><td>मृगधूमं ततो गच्छेत्त्रिषु लोकेषु विश्रुतम्। <br>तत्र गङ्गाह्रदे स्नात्वा समभ्यर्च्य च मानवः। <br>शूलपाणिं महादेवमश्वमेधफलं लभेत्   ॥03-081-085॥</td></tr>
<tr><td>देवतीर्थे नरः स्नात्वा गोसहस्रफलं लभेत्। <br>अथ वामनकं गच्छेत्त्रिषु लोकेषु विश्रुतम्   ॥03-081-086॥</td></tr>
<tr><td>तत्र विष्णुपदे स्नात्वा अर्चयित्वा च वामनम्। <br>सर्वपापविशुद्धात्मा विष्णुलोकमवाप्नुयात्   ॥03-081-087॥</td></tr>
<tr><td>कुलंपुने नरः स्नात्वा पुनाति स्वकुलं नरः। <br>पवनस्य ह्रदं गत्वा मरुतां तीर्थमुत्तमम्। <br>तत्र स्नात्वा नरव्याघ्र वायुलोके महीयते   ॥03-081-088॥</td></tr>
<tr><td>अमराणां ह्रदे स्नात्वा अमरेषु नराधिप। <br>अमराणां प्रभावेन स्वर्गलोके महीयते   ॥03-081-089॥</td></tr>
<tr><td>शालिहोत्रस्य राजेन्द्र शालिशूर्पे यथाविधि। <br>स्नात्वा नरवरश्रेष्ठ गोसहस्रफलं लभेत्   ॥03-081-090॥</td></tr>
<tr><td>श्रीकुञ्जं च सरस्वत्यां तीर्थं भरतसत्तम। <br>तत्र स्नात्वा नरो राजन्नग्निष्टोमफलं लभेत्   ॥03-081-091॥</td></tr>
<tr><td>ततो नैमिषकुञ्जं च समासाद्य कुरूद्वह। <br>ऋषयः किल राजेन्द्र नैमिषेयास्तपोधनाः। <br>तीर्थयात्रां पुरस्कृत्य कुरुक्षेत्रं गताः पुरा   ॥03-081-092॥</td></tr>
<tr><td>ततः कुञ्जः सरस्वत्यां कृतो भरतसत्तम। <br>ऋषीणामवकाशः स्याद्यथा तुष्टिकरो महान्   ॥03-081-093॥</td></tr>
<tr><td>तस्मिन्कुञ्जे नरः स्नात्वा गोसहस्रफलं लभेत्। <br>कन्यातीर्थे नरः स्नात्वा अग्निष्टोमफलं लभेत्   ॥03-081-094॥</td></tr>
<tr><td>ततो गच्छेन्नरव्याघ्र ब्रह्मणः स्थानमुत्तमम्। <br>तत्र वर्णावरः स्नात्वा ब्राह्मण्यं लभते नरः। <br>ब्राह्मणश्च विशुद्धात्मा गच्छेत परमां गतिम्   ॥03-081-095॥</td></tr>
<tr><td>ततो गच्छेन्नरश्रेष्ठ सोमतीर्थमनुत्तमम्। <br>तत्र स्नात्वा नरो राजन्सोमलोकमवाप्नुयात्   ॥03-081-096॥</td></tr>
<tr><td>सप्तसारस्वतं तीर्थं ततो गच्छेन्नराधिप। <br>यत्र मङ्कणकः सिद्धो महर्षिर्लोकविश्रुतः   ॥03-081-097॥</td></tr>
<tr><td>पुरा मङ्कणको राजन्कुशाग्रेणेति नः श्रुतम्। <br>क्षतः किल करे राजंस्तस्य शाकरसोऽस्रवत्   ॥03-081-098॥</td></tr>
<tr><td>स वै शाकरसं दृष्ट्वा हर्षाविष्टो महातपाः। <br>प्रनृत्तः किल विप्रर्षिर्विस्मयोत्फुल्ललोचनः   ॥03-081-099॥</td></tr>
<tr><td>ततस्तस्मिन्प्रनृत्ते वै स्थावरं जङ्गमं च यत्। <br>प्रनृत्तमुभयं वीर तेजसा तस्य मोहितम्   ॥03-081-100॥</td></tr>
<tr><td>ब्रह्मादिभिः सुरै राजन्नृषिभिश्च तपोधनैः। <br>विज्ञप्तो वै महादेव ऋषेरर्थे नराधिप। <br>नायं नृत्येद्यथा देव तथा त्वं कर्तुमर्हसि   ॥03-081-101॥</td></tr>
<tr><td>ततः प्रनृत्तमासाद्य हर्षाविष्टेन चेतसा। <br>सुराणां हितकामार्थमृषिं देवोऽभ्यभाषत   ॥03-081-102॥</td></tr>
<tr><td>अहो महर्षे धर्मज्ञ किमर्थं नृत्यते भवान्। <br>हर्षस्थानं किमर्थं वा तवाद्य मुनिपुंगव   ॥03-081-103॥</td></tr>
<tr><td> ऋषिरुवाच। <br>किं न पश्यसि मे देव कराच्छाकरसं स्रुतम्। <br>यं दृष्ट्वाहं प्रनृत्तो वै हर्षेण महतान्वितः   ॥03-081-104॥</td></tr>
<tr><td> पुलस्त्य उवाच। <br>तं प्रहस्याब्रवीद्देवो मुनिं रागेण मोहितम्। <br>अहं वै विस्मयं विप्र न गच्छामीति पश्य माम्   ॥03-081-105॥</td></tr>
<tr><td>एवमुक्त्वा नरश्रेष्ठ महादेवेन धीमता। <br>अङ्गुल्यग्रेण राजेन्द्र स्वाङ्गुष्ठस्ताडितोऽनघ   ॥03-081-106॥</td></tr>
<tr><td>ततो भस्म क्षताद्राजन्निर्गतं हिमसंनिभम्। <br>तद्दृष्ट्वा व्रीडितो राजन्स मुनिः पादयोर्गतः   ॥03-081-107॥</td></tr>
<tr><td>नान्यं देवमहं मन्ये रुद्रात्परतरं महत्। <br>सुरासुरस्य जगतो गतिस्त्वमसि शूलधृक्   ॥03-081-108॥</td></tr>
<tr><td>त्वया सृष्टमिदं विश्वं त्रैलोक्यं सचराचरम्। <br>त्वामेव भगवन्सर्वे प्रविशन्ति युगक्षये   ॥03-081-109॥</td></tr>
<tr><td>देवैरपि न शक्यस्त्वं परिज्ञातुं कुतो मया। <br>त्वयि सर्वे च दृश्यन्ते सुरा ब्रह्मादयोऽनघ   ॥03-081-110॥</td></tr>
<tr><td>सर्वस्त्वमसि लोकानां कर्ता कारयिता च ह। <br>त्वत्प्रसादात्सुराः सर्वे मोदन्तीहाकुतोभयाः। <br>एवं स्तुत्वा महादेवं स ऋषिः प्रणतोऽभवत्   ॥03-081-111॥</td></tr>
<tr><td> ऋषिरुवाच। <br>त्वत्प्रसादान्महादेव तपो मे न क्षरेत वै   ॥03-081-112॥</td></tr>
<tr><td> पुलस्त्य उवाच। <br>ततो देवः प्रहृष्टात्मा ब्रह्मर्षिमिदमब्रवीत्। <br>तपस्ते वर्धतां विप्र मत्प्रसादात्सहस्रधा   ॥03-081-113॥</td></tr>
<tr><td>आश्रमे चेह वत्स्यामि त्वया सार्धं महामुने। <br>सप्तसारस्वते स्नात्वा अर्चयिष्यन्ति ये तु माम्   ॥03-081-114॥</td></tr>
<tr><td>न तेषां दुर्लभं किंचिदिह लोके परत्र च। <br>सारस्वतं च ते लोकं गमिष्यन्ति न संशयः   ॥03-081-115॥</td></tr>
<tr><td>ततस्त्वौशनसं गच्छेत्त्रिषु लोकेषु विश्रुतम्। <br>यत्र ब्रह्मादयो देवा ऋषयश्च तपोधनाः   ॥03-081-116॥</td></tr>
<tr><td>कार्त्तिकेयश्च भगवांस्त्रिसंध्यं किल भारत। <br>सांनिध्यमकरोत्तत्र भार्गवप्रियकाम्यया   ॥03-081-117॥</td></tr>
<tr><td>कपालमोचनं तीर्थं सर्वपापप्रमोचनम्। <br>तत्र स्नात्वा नरव्याघ्र सर्वपापैः प्रमुच्यते   ॥03-081-118॥</td></tr>
<tr><td>अग्नितीर्थं ततो गच्छेत्तत्र स्नात्वा नरर्षभ। <br>अग्निलोकमवाप्नोति कुलं चैव समुद्धरेत्   ॥03-081-119॥</td></tr>
<tr><td>विश्वामित्रस्य तत्रैव तीर्थं भरतसत्तम। <br>तत्र स्नात्वा महाराज ब्राह्मण्यमभिजायते   ॥03-081-120॥</td></tr>
<tr><td>ब्रह्मयोनिं समासाद्य शुचिः प्रयतमानसः। <br>तत्र स्नात्वा नरव्याघ्र ब्रह्मलोकं प्रपद्यते। <br>पुनात्यासप्तमं चैव कुलं नास्त्यत्र संशयः   ॥03-081-121॥</td></tr>
<tr><td>ततो गच्छेत राजेन्द्र तीर्थं त्रैलोक्यविश्रुतम्। <br>पृथूदकमिति ख्यातं कार्त्तिकेयस्य वै नृप। <br>तत्राभिषेकं कुर्वीत पितृदेवार्चने रतः   ॥03-081-122॥</td></tr>
<tr><td>अज्ञानाज्ज्ञानतो वापि स्त्रिया वा पुरुषेण वा। <br>यत्किंचिदशुभं कर्म कृतं मानुषबुद्धिना   ॥03-081-123॥</td></tr>
<tr><td>तत्सर्वं नश्यते तस्य स्नातमात्रस्य भारत। <br>अश्वमेधफलं चापि स्वर्गलोकं च गच्छति   ॥03-081-124॥</td></tr>
<tr><td>पुण्यमाहुः कुरुक्षेत्रं कुरुक्षेत्रात्सरस्वतीम्। <br>सरस्वत्याश्च तीर्थानि तीर्थेभ्यश्च पृथूदकम्   ॥03-081-125॥</td></tr>
<tr><td>उत्तमे सर्वतीर्थानां यस्त्यजेदात्मनस्तनुम्। <br>पृथूदके जप्यपरो नैनं श्वोमरणं तपेत्   ॥03-081-126॥</td></tr>
<tr><td>गीतं सनत्कुमारेण व्यासेन च महात्मना। <br>वेदे च नियतं राजनभिगच्छेत्पृथूदकम्   ॥03-081-127॥</td></tr>
<tr><td>पृथूदकात्पुण्यतमं नान्यत्तीर्थं नरोत्तम। <br>एतन्मेध्यं पवित्रं च पावनं च न संशयः   ॥03-081-128॥</td></tr>
<tr><td>तत्र स्नात्वा दिवं यान्ति अपि पापकृतो जनाः। <br>पृथूदके नरश्रेष्ठ प्राहुरेवं मनीषिणः   ॥03-081-129॥</td></tr>
<tr><td>मधुस्रवं च तत्रैव तीर्थं भरतसत्तम। <br>तत्र स्नात्वा नरो राजन्गोसहस्रफलं लभेत्   ॥03-081-130॥</td></tr>
<tr><td>ततो गच्छेन्नरश्रेष्ठ तीर्थं देव्या यथाक्रमम्। <br>सरस्वत्यारुणायाश्च संगमं लोकविश्रुतम्   ॥03-081-131॥</td></tr>
<tr><td>त्रिरात्रोपोषितः स्नात्वा मुच्यते ब्रह्महत्यया। <br>अग्निष्टोमातिरात्राभ्यां फलं विन्दति मानवः   ॥03-081-132॥</td></tr>
<tr><td>आसप्तमं कुलं चैव पुनाति भरतर्षभ। <br>अवतीर्णं च तत्रैव तीर्थं कुरुकुलोद्वह। <br>विप्राणामनुकम्पार्थं दर्भिणा निर्मितं पुरा   ॥03-081-133॥</td></tr>
<tr><td>व्रतोपनयनाभ्यां वा उपवासेन वा द्विजः। <br>क्रियामन्त्रैश्च संयुक्तो ब्राह्मणः स्यान्न संशयः   ॥03-081-134॥</td></tr>
<tr><td>क्रियामन्त्रविहीनोऽपि तत्र स्नात्वा नरर्षभ। <br>चीर्णव्रतो भवेद्विप्रो दृष्टमेतत्पुरातने   ॥03-081-135॥</td></tr>
<tr><td>समुद्राश्चापि चत्वारः समानीताश्च दर्भिणा। <br>येषु स्नातो नरव्याघ्र न दुर्गतिमवाप्नुयात्। <br>फलानि गोसहस्राणां चतुर्णां विन्दते च सः   ॥03-081-136॥</td></tr>
<tr><td>ततो गच्छेत राजेन्द्र तीर्थं शतसहस्रकम्। <br>साहस्रकं च तत्रैव द्वे तीर्थे लोकविश्रुते   ॥03-081-137॥</td></tr>
<tr><td>उभयोर्हि नरः स्नात्वा गोसहस्रफलं लभेत्। <br>दानं वाप्युपवासो वा सहस्रगुणितं भवेत्   ॥03-081-138॥</td></tr>
<tr><td>ततो गच्छेत राजेन्द्र रेणुकातीर्थमुत्तमम्। <br>तत्राभिषेकं कुर्वीत पितृदेवार्चने रतः। <br>सर्वपापविशुद्धात्मा अग्निष्टोमफलं लभेत्   ॥03-081-139॥</td></tr>
<tr><td>विमोचनमुपस्पृश्य जितमन्युर्जितेन्द्रियः। <br>प्रतिग्रहकृतैर्दोषैः सर्वैः स परिमुच्यते   ॥03-081-140॥</td></tr>
<tr><td>ततः पञ्चवटं गत्वा ब्रह्मचारी जितेन्द्रियः। <br>पुण्येन महता युक्तः सतां लोके महीयते   ॥03-081-141॥</td></tr>
<tr><td>यत्र योगेश्वरः स्थाणुः स्वयमेव वृषध्वजः। <br>तमर्चयित्वा देवेशं गमनादेव सिध्यति   ॥03-081-142॥</td></tr>
<tr><td>औजसं वरुणं तीर्थं दीप्यते स्वेन तेजसा। <br>यत्र ब्रह्मादिभिर्देवैरृषिभिश्च तपोधनैः। <br>सेनापत्येन देवानामभिषिक्तो गुहस्तदा   ॥03-081-143॥</td></tr>
<tr><td>औजसस्य तु पूर्वेण कुरुतीर्थं कुरूद्वह। <br>कुरुतीर्थे नरः स्नात्वा ब्रह्मचारी जितेन्द्रियः। <br>सर्वपापविशुद्धात्मा कुरुलोकं प्रपद्यते   ॥03-081-144॥</td></tr>
<tr><td>स्वर्गद्वारं ततो गच्छेन्नियतो नियताशनः। <br>स्वर्गलोकमवाप्नोति ब्रह्मलोकं च गच्छति   ॥03-081-145॥</td></tr>
<tr><td>ततो गच्छेदनरकं तीर्थसेवी नराधिप। <br>तत्र स्नात्वा नरो राजन्न दुर्गतिमवाप्नुयात्   ॥03-081-146॥</td></tr>
<tr><td>तत्र ब्रह्मा स्वयं नित्यं देवैः सह महीपते। <br>अन्वास्यते नरश्रेष्ठ नारायणपुरोगमैः   ॥03-081-147॥</td></tr>
<tr><td>सांनिध्यं चैव राजेन्द्र रुद्रपत्न्याः कुरूद्वह। <br>अभिगम्य च तां देवीं न दुर्गतिमवाप्नुयात्   ॥03-081-148॥</td></tr>
<tr><td>तत्रैव च महाराज विश्वेश्वरमुमापतिम्। <br>अभिगम्य महादेवं मुच्यते सर्वकिल्बिषैः   ॥03-081-149॥</td></tr>
<tr><td>नारायणं चाभिगम्य पद्मनाभमरिंदमम्। <br>शोभमानो महाराज विष्णुलोकं प्रपद्यते   ॥03-081-150॥</td></tr>
<tr><td>तीर्थे तु सर्वदेवानां स्नातः स पुरुषर्षभ। <br>सर्वदुःखैः परित्यक्तो द्योतते शशिवत्सदा   ॥03-081-151॥</td></tr>
<tr><td>ततः स्वस्तिपुरं गच्छेत्तीर्थसेवी नराधिप। <br>पावनं तीर्थमासाद्य तर्पयेत्पितृदेवताः। <br>अग्निष्टोमस्य यज्ञस्य फलं प्राप्नोति मानवः   ॥03-081-152॥</td></tr>
<tr><td>गङ्गाह्रदश्च तत्रैव कूपश्च भरतर्षभ। <br>तिस्रः कोट्यस्तु तीर्थानां तस्मिन्कूपे महीपते। <br>तत्र स्नात्वा नरो राजन्स्वर्गलोकं प्रपद्यते   ॥03-081-153॥</td></tr>
<tr><td>आपगायां नरः स्नात्वा अर्चयित्वा महेश्वरम्। <br>गाणपत्यमवाप्नोति कुलं चोद्धरते स्वकम्   ॥03-081-154॥</td></tr>
<tr><td>ततः स्थाणुवटं गच्छेत्त्रिषु लोकेषु विश्रुतम्। <br>तत्र स्नात्वा स्थितो रात्रिं रुद्रलोकमवाप्नुयात्   ॥03-081-155॥</td></tr>
<tr><td>बदरीपाचनं गच्छेद्वसिष्ठस्याश्रमं ततः। <br>बदरं भक्षयेत्तत्र त्रिरात्रोपोषितो नरः   ॥03-081-156॥</td></tr>
<tr><td>सम्यग्द्वादश वर्षाणि बदरान्भक्षयेत्तु यः। <br>त्रिरात्रोपोषितश्चैव भवेत्तुल्यो नराधिप   ॥03-081-157॥</td></tr>
<tr><td>इन्द्रमार्गं समासाद्य तीर्थसेवी नराधिप। <br>अहोरात्रोपवासेन शक्रलोके महीयते   ॥03-081-158॥</td></tr>
<tr><td>एकरात्रं समासाद्य एकरात्रोषितो नरः। <br>नियतः सत्यवादी च ब्रह्मलोके महीयते   ॥03-081-159॥</td></tr>
<tr><td>ततो गच्छेत धर्मज्ञ तीर्थं त्रैलोक्यविश्रुतम्। <br>आदित्यस्याश्रमो यत्र तेजोराशेर्महात्मनः   ॥03-081-160॥</td></tr>
<tr><td>तस्मिंस्तीर्थे नरः स्नात्वा पूजयित्वा विभावसुम्। <br>आदित्यलोकं व्रजति कुलं चैव समुद्धरेत्   ॥03-081-161॥</td></tr>
<tr><td>सोमतीर्थे नरः स्नात्वा तीर्थसेवी कुरूद्वह। <br>सोमलोकमवाप्नोति नरो नास्त्यत्र संशयः   ॥03-081-162॥</td></tr>
<tr><td>ततो गच्छेत धर्मज्ञ दधीचस्य महात्मनः। <br>तीर्थं पुण्यतमं राजन्पावनं लोकविश्रुतम्   ॥03-081-163॥</td></tr>
<tr><td>यत्र सारस्वतो राजन्सोऽङ्गिरास्तपसो निधिः। <br>तस्मिंस्तीर्थे नरः स्नात्वा वाजपेयफलं लभेत्। <br>सारस्वतीं गतिं चैव लभते नात्र संशयः   ॥03-081-164॥</td></tr>
<tr><td>ततः कन्याश्रमं गच्छेन्नियतो ब्रह्मचर्यवान्। <br>त्रिरात्रोपोषितो राजन्नुपवासपरायणः। <br>लभेत्कन्याशतं दिव्यं ब्रह्मलोकं च गच्छति   ॥03-081-165॥</td></tr>
<tr><td>ततो गच्छेत धर्मज्ञ तीर्थं संनिहितीमपि। <br>यत्र ब्रह्मादयो देवा ऋषयश्च तपोधनाः। <br>मासि मासि समायान्ति पुण्येन महतान्विताः   ॥03-081-166॥</td></tr>
<tr><td>संनिहित्यामुपस्पृश्य राहुग्रस्ते दिवाकरे। <br>अश्वमेधशतं तेन इष्टं भवति शाश्वतम्   ॥03-081-167॥</td></tr>
<tr><td>पृथिव्यां यानि तीर्थानि अन्तरिक्षचराणि च। <br>नद्यो नदास्तडागाश्च सर्वप्रस्रवणानि च   ॥03-081-168॥</td></tr>
<tr><td>उदपानाश्च वप्राश्च पुण्यान्यायतनानि च। <br>मासि मासि समायान्ति संनिहित्यां न संशयः   ॥03-081-169॥</td></tr>
<tr><td>यत्किंचिद्दुष्कृतं कर्म स्त्रिया वा पुरुषस्य वा। <br>स्नातमात्रस्य तत्सर्वं नश्यते नात्र संशयः। <br>पद्मवर्णेन यानेन ब्रह्मलोकं स गच्छति   ॥03-081-170॥</td></tr>
<tr><td>अभिवाद्य ततो यक्षं द्वारपालमरन्तुकम्। <br>कोटिरूपमुपस्पृश्य लभेद्बहु सुवर्णकम्   ॥03-081-171॥</td></tr>
<tr><td>गङ्गाह्रदश्च तत्रैव तीर्थं भरतसत्तम। <br>तत्र स्नातस्तु धर्मज्ञ ब्रह्मचारी समाहितः। <br>राजसूयाश्वमेधाभ्यां फलं विन्दति शाश्वतम्   ॥03-081-172॥</td></tr>
<tr><td>पृथिव्यां नैमिषं पुण्यमन्तरिक्षे च पुष्करम्। <br>त्रयाणामपि लोकानां कुरुक्षेत्रं विशिष्यते   ॥03-081-173॥</td></tr>
<tr><td>पांसवोऽपि कुरुक्षेत्रे वायुना समुदीरिताः। <br>अपि दुष्कृतकर्माणं नयन्ति परमां गतिम्   ॥03-081-174॥</td></tr>
<tr><td>दक्षिणेन सरस्वत्या उत्तरेण दृषद्वतीम्। <br>ये वसन्ति कुरुक्षेत्रे ते वसन्ति त्रिविष्टपे   ॥03-081-175॥</td></tr>
<tr><td>कुरुक्षेत्रं गमिष्यामि कुरुक्षेत्रे वसाम्यहम्। <br>अप्येकां वाचमुत्सृज्य सर्वपापैः प्रमुच्यते   ॥03-081-176॥</td></tr>
<tr><td>ब्रह्मवेदी कुरुक्षेत्रं पुण्यं ब्रह्मर्षिसेवितम्। <br>तदावसन्ति ये राजन्न ते शोच्याः कथंचन   ॥03-081-177॥</td></tr>
<tr><td>तरन्तुकारन्तुकयोर्यदन्तरं; रामह्रदानां च मचक्रुकस्य। <br>एतत्कुरुक्षेत्रसमन्तपञ्चकं; पितामहस्योत्तरवेदिरुच्यते   ॥03-081-178॥</td></tr>
</table>
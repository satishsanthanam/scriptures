<table border = "1"><tr><td>Verse</td></tr>
<tr><td> लोमश उवाच। <br>समुद्रं स समासाद्य वारुणिर्भगवानृषिः। <br>उवाच सहितान्देवानृषींश्चैव समागतान्   ॥03-103-001॥</td></tr>
<tr><td>एष लोकहितार्थं वै पिबामि वरुणालयम्। <br>भवद्भिर्यदनुष्ठेयं तच्छीघ्रं संविधीयताम्   ॥03-103-002॥</td></tr>
<tr><td>एतावदुक्त्वा वचनं मैत्रावरुणिरच्युतः। <br>समुद्रमपिबत्क्रुद्धः सर्वलोकस्य पश्यतः   ॥03-103-003॥</td></tr>
<tr><td>पीयमानं समुद्रं तु दृष्ट्वा देवाः सवासवाः। <br>विस्मयं परमं जग्मुः स्तुतिभिश्चाप्यपूजयन्   ॥03-103-004॥</td></tr>
<tr><td>त्वं नस्त्राता विधाता च लोकानां लोकभावनः। <br>त्वत्प्रसादात्समुच्छेदं न गच्छेत्सामरं जगत्   ॥03-103-005॥</td></tr>
<tr><td>संपूज्यमानस्त्रिदशैर्महात्मा; गन्धर्वतूर्येषु नदत्सु सर्वशः। <br>दिव्यैश्च पुष्पैरवकीर्यमाणो; महार्णवं निःसलिलं चकार   ॥03-103-006॥</td></tr>
<tr><td>दृष्ट्वा कृतं निःसलिलं महार्णवं; सुराः समस्ताः परमप्रहृष्टाः। <br>प्रगृह्य दिव्यानि वरायुधानि; तान्दानवाञ्जघ्नुरदीनसत्त्वाः   ॥03-103-007॥</td></tr>
<tr><td>ते वध्यमानास्त्रिदशैर्महात्मभि;र्महाबलैर्वेगिभिरुन्नदद्भिः। <br>न सेहिरे वेगवतां महात्मनां; वेगं तदा धारयितुं दिवौकसाम्   ॥03-103-008॥</td></tr>
<tr><td>ते वध्यमानास्त्रिदशैर्दानवा भीमनिस्वनाः। <br>चक्रुः सुतुमुलं युद्धं मुहूर्तमिव भारत   ॥03-103-009॥</td></tr>
<tr><td>ते पूर्वं तपसा दग्धा मुनिभिर्भावितात्मभिः। <br>यतमानाः परं शक्त्या त्रिदशैर्विनिषूदिताः   ॥03-103-010॥</td></tr>
<tr><td>ते हेमनिष्काभरणाः कुण्डलाङ्गदधारिणः। <br>निहत्य बह्वशोभन्त पुष्पिता इव किंशुकाः   ॥03-103-011॥</td></tr>
<tr><td>हतशेषास्ततः केचित्कालेया मनुजोत्तम। <br>विदार्य वसुधां देवीं पातालतलमाश्रिताः   ॥03-103-012॥</td></tr>
<tr><td>निहतान्दानवान्दृष्ट्वा त्रिदशा मुनिपुंगवम्। <br>तुष्टुवुर्विविधैर्वाक्यैरिदं चैवाब्रुवन्वचः   ॥03-103-013॥</td></tr>
<tr><td>त्वत्प्रसादान्महाभाग लोकैः प्राप्तं महत्सुखम्। <br>त्वत्तेजसा च निहताः कालेयाः क्रूरविक्रमाः   ॥03-103-014॥</td></tr>
<tr><td>पूरयस्व महाबाहो समुद्रं लोकभावन। <br>यत्त्वया सलिलं पीतं तदस्मिन्पुनरुत्सृज   ॥03-103-015॥</td></tr>
<tr><td>एवमुक्तः प्रत्युवाच भगवान्मुनिपुंगवः। <br>जीर्णं तद्धि मया तोयमुपायोऽन्यः प्रचिन्त्यताम्। <br>पूरणार्थं समुद्रस्य भवद्भिर्यत्नमास्थितैः   ॥03-103-016॥</td></tr>
<tr><td>एतच्छ्रुत्वा तु वचनं महर्षेर्भावितात्मनः। <br>विस्मिताश्च विषण्णाश्च बभूवुः सहिताः सुराः   ॥03-103-017॥</td></tr>
<tr><td>परस्परमनुज्ञाप्य प्रणम्य मुनिपुंगवम्। <br>प्रजाः सर्वा महाराज विप्रजग्मुर्यथागतम्   ॥03-103-018॥</td></tr>
<tr><td>त्रिदशा विष्णुना सार्धमुपजग्मुः पितामहम्। <br>पूरणार्थं समुद्रस्य मन्त्रयित्वा पुनः पुनः। <br>ऊचुः प्राञ्जलयः सर्वे सागरस्याभिपूरणम्   ॥03-103-019॥</td></tr>
</table>
<table border = "1"><tr><td>Verse</td></tr>
<tr><td> विभाण्डक उवाच। <br>रक्षांसि चैतानि चरन्ति पुत्र; रूपेण तेनाद्भुतदर्शनेन। <br>अतुल्यरूपाण्यतिघोरवन्ति; विघ्नं सदा तपसश्चिन्तयन्ति   ॥03-113-001॥</td></tr>
<tr><td>सुरूपरूपाणि च तानि तात; प्रलोभयन्ते विविधैरुपायैः। <br>सुखाच्च लोकाच्च निपातयन्ति; तान्युग्रकर्माणि मुनीन्वनेषु   ॥03-113-002॥</td></tr>
<tr><td>न तानि सेवेत मुनिर्यतात्मा; सतां लोकान्प्रार्थयानः कथंचित्। <br>कृत्वा विघ्नं तापसानां रमन्ते; पापाचारास्तपसस्तान्यपाप   ॥03-113-003॥</td></tr>
<tr><td>असज्जनेनाचरितानि पुत्र; पापान्यपेयानि मधूनि तानि। <br>माल्यानि चैतानि न वै मुनीनां; स्मृतानि चित्रोज्ज्वलगन्धवन्ति   ॥03-113-004॥</td></tr>
<tr><td> लोमश उवाच। <br>रक्षांसि तानीति निवार्य पुत्रं; विभाण्डकस्तां मृगयां बभूव। <br>नासादयामास यदा त्र्यहेण; तदा स पर्याववृतेऽऽश्रमाय   ॥03-113-005॥</td></tr>
<tr><td>यदा पुनः काश्यपो वै जगाम; फलान्याहर्तुं विधिना श्रामणेन। <br>तदा पुनर्लोभयितुं जगाम; सा वेशयोषा मुनिमृश्यशृङ्गम्   ॥03-113-006॥</td></tr>
<tr><td>दृष्ट्वैव तामृश्यशृङ्गः प्रहृष्टः; संभ्रान्तरूपोऽभ्यपतत्तदानीम्। <br>प्रोवाच चैनां भवतोऽऽश्रमाय; गच्छाव यावन्न पिता ममैति   ॥03-113-007॥</td></tr>
<tr><td>ततो राजन्काश्यपस्यैकपुत्रं; प्रवेश्य योगेन विमुच्य नावम्। <br>प्रलोभयन्त्यो विविधैरुपायै;राजग्मुरङ्गाधिपतेः समीपम्   ॥03-113-008॥</td></tr>
<tr><td>संस्थाप्य तामाश्रमदर्शने तु; संतारितां नावमतीव शुभ्राम्। <br>तीरादुपादाय तथैव चक्रे; राजाश्रमं नाम वनं विचित्रम्   ॥03-113-009॥</td></tr>
<tr><td>अन्तःपुरे तं तु निवेश्य राजा; विभाण्डकस्यात्मजमेकपुत्रम्। <br>ददर्श देवं सहसा प्रवृष्ट;मापूर्यमाणं च जगज्जलेन   ॥03-113-010॥</td></tr>
<tr><td>स लोमपादः परिपूर्णकामः; सुतां ददावृश्यशृङ्गाय शान्ताम्। <br>क्रोधप्रतीकारकरं च चक्रे; गोभिश्च मार्गेष्वभिकर्षणं च   ॥03-113-011॥</td></tr>
<tr><td>विभाण्डकस्याव्रजतः स राजा; पशून्प्रभूतान्पशुपांश्च वीरान्। <br>समादिशत्पुत्रगृद्धी महर्षि;र्विभाण्डकः परिपृच्छेद्यदा वः   ॥03-113-012॥</td></tr>
<tr><td>स वक्तव्यः प्राञ्जलिभिर्भवद्भिः; पुत्रस्य ते पशवः कर्षणं च। <br>किं ते प्रियं वै क्रियतां महर्षे; दासाः स्म सर्वे तव वाचि बद्धाः   ॥03-113-013॥</td></tr>
<tr><td>अथोपायात्स मुनिश्चण्डकोपः; स्वमाश्रमं मूलफलानि गृह्य। <br>अन्वेषमाणश्च न तत्र पुत्रं; ददर्श चुक्रोध ततो भृशं सः   ॥03-113-014॥</td></tr>
<tr><td>ततः स कोपेन विदीर्यमाण; आशङ्कमानो नृपतेर्विधानम्। <br>जगाम चम्पां प्रदिधक्षमाण;स्तमङ्गराजं विषयं च तस्य   ॥03-113-015॥</td></tr>
<tr><td>स वै श्रान्तः क्षुधितः काश्यपस्ता;न्घोषान्समासादितवान्समृद्धान्। <br>गोपैश्च तैर्विधिवत्पूज्यमानो; राजेव तां रात्रिमुवास तत्र   ॥03-113-016॥</td></tr>
<tr><td>संप्राप्य सत्कारमतीव तेभ्यः; प्रोवाच कस्य प्रथिताः स्थ सौम्याः। <br>ऊचुस्ततस्तेऽभ्युपगम्य सर्वे; धनं तवेदं विहितं सुतस्य   ॥03-113-017॥</td></tr>
<tr><td>देशे तु देशे तु स पूज्यमान;स्तांश्चैव शृण्वन्मधुरान्प्रलापान्। <br>प्रशान्तभूयिष्ठरजाः प्रहृष्टः; समाससादाङ्गपतिं पुरस्थम्   ॥03-113-018॥</td></tr>
<tr><td>संपूजितस्तेन नरर्षभेण; ददर्श पुत्रं दिवि देवं यथेन्द्रम्। <br>शान्तां स्नुषां चैव ददर्श तत्र; सौदामिनीमुच्चरन्तीं यथैव   ॥03-113-019॥</td></tr>
<tr><td>ग्रामांश्च घोषांश्च सुतं च दृष्ट्वा; शान्तां च शान्तोऽस्य परः स कोपः। <br>चकार तस्मै परमं प्रसादं; विभाण्डको भूमिपतेर्नरेन्द्र   ॥03-113-020॥</td></tr>
<tr><td>स तत्र निक्षिप्य सुतं महर्षि;रुवाच सूर्याग्निसमप्रभावम्। <br>जाते पुत्रे वनमेवाव्रजेथा; राज्ञः प्रियाण्यस्य सर्वाणि कृत्वा   ॥03-113-021॥</td></tr>
<tr><td>स तद्वचः कृतवानृश्यशृङ्गो; ययौ च यत्रास्य पिता बभूव। <br>शान्ता चैनं पर्यचरद्यथाव;त्खे रोहिणी सोममिवानुकूला   ॥03-113-022॥</td></tr>
<tr><td>अरुन्धती वा सुभगा वसिष्ठं; लोपामुद्रा वापि यथा ह्यगस्त्यम्। <br>नलस्य वा दमयन्ती यथाभू;द्यथा शची वज्रधरस्य चैव   ॥03-113-023॥</td></tr>
<tr><td>नाडायनी चेन्द्रसेना यथैव; वश्या नित्यं मुद्गलस्याजमीढ। <br>तथा शान्ता ऋश्यशृङ्गं वनस्थं; प्रीत्या युक्ता पर्यचरन्नरेन्द्र   ॥03-113-024॥</td></tr>
<tr><td>तस्याश्रमः पुण्य एषो विभाति; महाह्रदं शोभयन्पुण्यकीर्तेः। <br>अत्र स्नातः कृतकृत्यो विशुद्ध;स्तीर्थान्यन्यान्यनुसंयाहि राजन्   ॥03-113-025॥</td></tr>
</table>
<table border = "1"><tr><td>Verse</td></tr>
<tr><td> लोमश उवाच। <br>कस्यचित्त्वथ कालस्य सुराणामश्विनौ नृप। <br>कृताभिषेकां विवृतां सुकन्यां तामपश्यताम्   ॥03-123-001॥</td></tr>
<tr><td>तां दृष्ट्वा दर्शनीयाङ्गीं देवराजसुतामिव। <br>ऊचतुः समभिद्रुत्य नासत्यावश्विनाविदम्   ॥03-123-002॥</td></tr>
<tr><td>कस्य त्वमसि वामोरु किं वने वै करोषि च। <br>इच्छाव भद्रे ज्ञातुं त्वां तत्त्वमाख्याहि शोभने   ॥03-123-003॥</td></tr>
<tr><td>ततः सुकन्या संवीता तावुवाच सुरोत्तमौ। <br>शर्यातितनयां वित्तं भार्यां च च्यवनस्य माम्   ॥03-123-004॥</td></tr>
<tr><td>अथाश्विनौ प्रहस्यैतामब्रूतां पुनरेव तु। <br>कथं त्वमसि कल्याणि पित्रा दत्ता गताध्वने   ॥03-123-005॥</td></tr>
<tr><td>भ्राजसे वनमध्ये त्वं विद्युत्सौदामिनी यथा। <br>न देवेष्वपि तुल्यां हि त्वया पश्याव भामिनि   ॥03-123-006॥</td></tr>
<tr><td>सर्वाभरणसंपन्ना परमाम्बरधारिणी। <br>शोभेथास्त्वनवद्याङ्गि न त्वेवं मलपङ्किनी   ॥03-123-007॥</td></tr>
<tr><td>कस्मादेवंविधा भूत्वा जराजर्जरितं पतिम्। <br>त्वमुपास्से ह कल्याणि कामभोगबहिष्कृतम्   ॥03-123-008॥</td></tr>
<tr><td>असमर्थं परित्राणे पोषणे च शुचिस्मिते। <br>साधु च्यवनमुत्सृज्य वरयस्वैकमावयोः। <br>पत्यर्थं देवगर्भाभे मा वृथा यौवनं कृथाः   ॥03-123-009॥</td></tr>
<tr><td>एवमुक्ता सुकन्या तु सुरौ ताविदमब्रवीत्। <br>रताहं च्यवने पत्यौ मैवं मा पर्यशङ्किथाः   ॥03-123-010॥</td></tr>
<tr><td>तावब्रूतां पुनस्त्वेनामावां देवभिषग्वरौ। <br>युवानं रूपसंपन्नं करिष्यावः पतिं तव   ॥03-123-011॥</td></tr>
<tr><td>ततस्तस्यावयोश्चैव पतिमेकतमं वृणु। <br>एतेन समयेनैनमामन्त्रय वरानने   ॥03-123-012॥</td></tr>
<tr><td>सा तयोर्वचनाद्राजन्नुपसंगम्य भार्गवम्। <br>उवाच वाक्यं यत्ताभ्यामुक्तं भृगुसुतं प्रति   ॥03-123-013॥</td></tr>
<tr><td>तच्छ्रुत्वा च्यवनो भार्यामुवाच क्रियतामिति। <br>भर्त्रा सा समनुज्ञाता क्रियतामित्यथाब्रवीत्   ॥03-123-014॥</td></tr>
<tr><td>श्रुत्वा तदश्विनौ वाक्यं तत्तस्याः क्रियतामिति। <br>ऊचतू राजपुत्रीं तां पतिस्तव विशत्वपः   ॥03-123-015॥</td></tr>
<tr><td>ततोऽम्भश्च्यवनः शीघ्रं रूपार्थी प्रविवेश ह। <br>अश्विनावपि तद्राजन्सरः प्रविशतां प्रभो   ॥03-123-016॥</td></tr>
<tr><td>ततो मुहूर्तादुत्तीर्णाः सर्वे ते सरसस्ततः। <br>दिव्यरूपधराः सर्वे युवानो मृष्टकुण्डलाः। <br>तुल्यरूपधराश्चैव मनसः प्रीतिवर्धनाः   ॥03-123-017॥</td></tr>
<tr><td>तेऽब्रुवन्सहिताः सर्वे वृणीष्वान्यतमं शुभे। <br>अस्माकमीप्सितं भद्रे पतित्वे वरवर्णिनि। <br>यत्र वाप्यभिकामासि तं वृणीष्व सुशोभने   ॥03-123-018॥</td></tr>
<tr><td>सा समीक्ष्य तु तान्सर्वांस्तुल्यरूपधरान्स्थितान्। <br>निश्चित्य मनसा बुद्ध्या देवी वव्रे स्वकं पतिम्   ॥03-123-019॥</td></tr>
<tr><td>लब्ध्वा तु च्यवनो भार्यां वयोरूपं च वाञ्छितम्। <br>हृष्टोऽब्रवीन्महातेजास्तौ नासत्याविदं वचः   ॥03-123-020॥</td></tr>
<tr><td>यथाहं रूपसंपन्नो वयसा च समन्वितः। <br>कृतो भवद्भ्यां वृद्धः सन्भार्यां च प्राप्तवानिमाम्   ॥03-123-021॥</td></tr>
<tr><td>तस्माद्युवां करिष्यामि प्रीत्याहं सोमपीथिनौ। <br>मिषतो देवराजस्य सत्यमेतद्ब्रवीमि वाम्   ॥03-123-022॥</td></tr>
<tr><td>तच्छ्रुत्वा हृष्टमनसौ दिवं तौ प्रतिजग्मतुः। <br>च्यवनोऽपि सुकन्या च सुराविव विजह्रतुः   ॥03-123-023॥</td></tr>
</table>
<table border = "1"><tr><td>Verse</td></tr>
<tr><td> लोमश उवाच। <br>स तु राजा महेष्वासश्चक्रवर्ती महारथः। <br>बभूव सर्वलोकस्य मनोनयननन्दनः   ॥03-107-001॥</td></tr>
<tr><td>स शुश्राव महाबाहुः कपिलेन महात्मना। <br>पितॄणां निधनं घोरमप्राप्तिं त्रिदिवस्य च   ॥03-107-002॥</td></tr>
<tr><td>स राज्यं सचिवे न्यस्य हृदयेन विदूयता। <br>जगाम हिमवत्पार्श्वं तपस्तप्तुं नरेश्वरः   ॥03-107-003॥</td></tr>
<tr><td>आरिराधयिषुर्गङ्गां तपसा दग्धकिल्बिषः। <br>सोऽपश्यत नरश्रेष्ठ हिमवन्तं नगोत्तमम्   ॥03-107-004॥</td></tr>
<tr><td>शृङ्गैर्बहुविधाकारैर्धातुमद्भिरलंकृतम्। <br>पवनालम्बिभिर्मेघैः परिष्वक्तं समन्ततः   ॥03-107-005॥</td></tr>
<tr><td>नदीकुञ्जनितम्बैश्च सोदकैरुपशोभितम्। <br>गुहाकन्दरसंलीनैः सिंहव्याघ्रैर्निषेवितम्   ॥03-107-006॥</td></tr>
<tr><td>शकुनैश्च विचित्राङ्गैः कूजद्भिर्विविधा गिरः। <br>भृङ्गराजैस्तथा हंसैर्दात्यूहैर्जलकुक्कुटैः   ॥03-107-007॥</td></tr>
<tr><td>मयूरैः शतपत्रैश्च कोकिलैर्जीवजीवकैः। <br>चकोरैरसितापाङ्गैस्तथा पुत्रप्रियैरपि   ॥03-107-008॥</td></tr>
<tr><td>जलस्थानेषु रम्येषु पद्मिनीभिश्च संकुलम्। <br>सारसानां च मधुरैर्व्याहृतैः समलंकृतम्   ॥03-107-009॥</td></tr>
<tr><td>किंनरैरप्सरोभिश्च निषेवितशिलातलम्। <br>दिशागजविषाणाग्रैः समन्ताद्घृष्टपादपम्   ॥03-107-010॥</td></tr>
<tr><td>विद्याधरानुचरितं नानारत्नसमाकुलम्। <br>विषोल्बणैर्भुजंगैश्च दीप्तजिह्वैर्निषेवितम्   ॥03-107-011॥</td></tr>
<tr><td>क्वचित्कनकसंकाशं क्वचिद्रजतसंनिभम्। <br>क्वचिदञ्जनपुञ्जाभं हिमवन्तमुपागमत्   ॥03-107-012॥</td></tr>
<tr><td>स तु तत्र नरश्रेष्ठस्तपो घोरं समाश्रितः। <br>फलमूलाम्बुभक्षोऽभूत्सहस्रं परिवत्सरान्   ॥03-107-013॥</td></tr>
<tr><td>संवत्सरसहस्रे तु गते दिव्ये महानदी। <br>दर्शयामास तं गङ्गा तदा मूर्तिमती स्वयम्   ॥03-107-014॥</td></tr>
<tr><td> गङ्गोवाच। <br>किमिच्छसि महाराज मत्तः किं च ददानि ते। <br>तद्ब्रवीहि नरश्रेष्ठ करिष्यामि वचस्तव   ॥03-107-015॥</td></tr>
<tr><td> लोमश उवाच। <br>एवमुक्तः प्रत्युवाच राजा हैमवतीं तदा। <br>पितामहा मे वरदे कपिलेन महानदि। <br>अन्वेषमाणास्तुरगं नीता वैवस्वतक्षयम्   ॥03-107-016॥</td></tr>
<tr><td>षष्टिस्तानि सहस्राणि सागराणां महात्मनाम्। <br>कापिलं तेज आसाद्य क्षणेन निधनं गताः   ॥03-107-017॥</td></tr>
<tr><td>तेषामेवं विनष्टानां स्वर्गे वासो न विद्यते। <br>यावत्तानि शरीराणि त्वं जलैर्नाभिषिञ्चसि   ॥03-107-018॥</td></tr>
<tr><td>स्वर्गं नय महाभागे मत्पितॄन्सगरात्मजान्। <br>तेषामर्थेऽभियाचामि त्वामहं वै महानदि   ॥03-107-019॥</td></tr>
<tr><td>एतच्छ्रुत्वा वचो राज्ञो गङ्गा लोकनमस्कृता। <br>भगीरथमिदं वाक्यं सुप्रीता समभाषत   ॥03-107-020॥</td></tr>
<tr><td>करिष्यामि महाराज वचस्ते नात्र संशयः। <br>वेगं तु मम दुर्धार्यं पतन्त्या गगनाच्च्युतम्   ॥03-107-021॥</td></tr>
<tr><td>न शक्तस्त्रिषु लोकेषु कश्चिद्धारयितुं नृप। <br>अन्यत्र विबुधश्रेष्ठान्नीलकण्ठान्महेश्वरात्   ॥03-107-022॥</td></tr>
<tr><td>तं तोषय महाबाहो तपसा वरदं हरम्। <br>स तु मां प्रच्युतां देवः शिरसा धारयिष्यति। <br>करिष्यति च ते कामं पितॄणां हितकाम्यया   ॥03-107-023॥</td></tr>
<tr><td>एतच्छ्रुत्वा वचो राजन्महाराजो भगीरथः। <br>कैलासं पर्वतं गत्वा तोषयामास शंकरम्   ॥03-107-024॥</td></tr>
<tr><td>ततस्तेन समागम्य कालयोगेन केनचित्। <br>अगृह्णाच्च वरं तस्माद्गङ्गाया धारणं नृप। <br>स्वर्गवासं समुद्दिश्य पितॄणां स नरोत्तमः   ॥03-107-025॥</td></tr>
</table>
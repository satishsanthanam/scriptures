<table border = "1"><tr><td>Verse</td></tr>
<tr><td> राम उवाच। <br>ममापराधात्तैः क्षुद्रैर्हतस्त्वं तात बालिशैः। <br>कार्तवीर्यस्य दायादैर्वने मृग इवेषुभिः   ॥03-117-001॥</td></tr>
<tr><td>धर्मज्ञस्य कथं तात वर्तमानस्य सत्पथे। <br>मृत्युरेवंविधो युक्तः सर्वभूतेष्वनागसः   ॥03-117-002॥</td></tr>
<tr><td>किं नु तैर्न कृतं पापं यैर्भवांस्तपसि स्थितः। <br>अयुध्यमानो वृद्धः सन्हतः शरशतैः शितैः   ॥03-117-003॥</td></tr>
<tr><td>किं नु ते तत्र वक्ष्यन्ति सचिवेषु सुहृत्सु च। <br>अयुध्यमानं धर्मज्ञमेकं हत्वानपत्रपाः   ॥03-117-004॥</td></tr>
<tr><td> अकृतव्रण उवाच। <br>विलप्यैवं स करुणं बहु नानाविधं नृप। <br>प्रेतकार्याणि सर्वाणि पितुश्चक्रे महातपाः   ॥03-117-005॥</td></tr>
<tr><td>ददाह पितरं चाग्नौ रामः परपुरंजयः। <br>प्रतिजज्ञे वधं चापि सर्वक्षत्रस्य भारत   ॥03-117-006॥</td></tr>
<tr><td>संक्रुद्धोऽतिबलः शूरः शस्त्रमादाय वीर्यवान्। <br>जघ्निवान्कार्तवीर्यस्य सुतानेकोऽन्तकोपमः   ॥03-117-007॥</td></tr>
<tr><td>तेषां चानुगता ये च क्षत्रियाः क्षत्रियर्षभ। <br>तांश्च सर्वानवामृद्नाद्रामः प्रहरतां वरः   ॥03-117-008॥</td></tr>
<tr><td>त्रिःसप्तकृत्वः पृथिवीं कृत्वा निःक्षत्रियां प्रभुः। <br>समन्तपञ्चके पञ्च चकार रुधिरह्रदान्   ॥03-117-009॥</td></tr>
<tr><td>स तेषु तर्पयामास पितॄन्भृगुकुलोद्वहः। <br>साक्षाद्ददर्श चर्चीकं स च रामं न्यवारयत्   ॥03-117-010॥</td></tr>
<tr><td>ततो यज्ञेन महता जामदग्न्यः प्रतापवान्। <br>तर्पयामास देवेन्द्रमृत्विग्भ्यश्च महीं ददौ   ॥03-117-011॥</td></tr>
<tr><td>वेदीं चाप्यददद्धैमीं कश्यपाय महात्मने। <br>दशव्यामायतां कृत्वा नवोत्सेधां विशां पते   ॥03-117-012॥</td></tr>
<tr><td>तां कश्यपस्यानुमते ब्राह्मणाः खण्डशस्तदा। <br>व्यभजंस्तेन ते राजन्प्रख्याताः खाण्डवायनाः   ॥03-117-013॥</td></tr>
<tr><td>स प्रदाय महीं तस्मै कश्यपाय महात्मने। <br>अस्मिन्महेन्द्रे शैलेन्द्रे वसत्यमितविक्रमः   ॥03-117-014॥</td></tr>
<tr><td>एवं वैरमभूत्तस्य क्षत्रियैर्लोकवासिभिः। <br>पृथिवी चापि विजिता रामेणामिततेजसा   ॥03-117-015॥</td></tr>
<tr><td> वैशंपायन उवाच। <br>ततश्चतुर्दशीं रामः समयेन महामनाः। <br>दर्शयामास तान्विप्रान्धर्मराजं च सानुजम्   ॥03-117-016॥</td></tr>
<tr><td>स तमानर्च राजेन्द्रो भ्रातृभिः सहितः प्रभुः। <br>द्विजानां च परां पूजां चक्रे नृपतिसत्तमः   ॥03-117-017॥</td></tr>
<tr><td>अर्चयित्वा जामदग्न्यं पूजितस्तेन चाभिभूः। <br>महेन्द्र उष्य तां रात्रिं प्रययौ दक्षिणामुखः   ॥03-117-018॥</td></tr>
</table>
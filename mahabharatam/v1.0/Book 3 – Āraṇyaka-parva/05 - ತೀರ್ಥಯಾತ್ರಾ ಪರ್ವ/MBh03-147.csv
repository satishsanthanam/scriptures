Verse
 वैशंपायन उवाच। <br>एतच्छ्रुत्वा वचस्तस्य वानरेन्द्रस्य धीमतः। <br>भीमसेनस्तदा वीरः प्रोवाचामित्रकर्शनः   ॥03-147-001॥
को भवान्किंनिमित्तं वा वानरं वपुराश्रितः। <br>ब्राह्मणानन्तरो वर्णः क्षत्रियस्त्वानुपृच्छति   ॥03-147-002॥
कौरवः सोमवंशीयः कुन्त्या गर्भेण धारितः। <br>पाण्डवो वायुतनयो भीमसेन इति श्रुतः   ॥03-147-003॥
स वाक्यं भीमसेनस्य स्मितेन प्रतिगृह्य तत्। <br>हनूमान्वायुतनयो वायुपुत्रमभाषत   ॥03-147-004॥
वानरोऽहं न ते मार्गं प्रदास्यामि यथेप्सितम्। <br>साधु गच्छ निवर्तस्व मा त्वं प्राप्स्यसि वैशसम्   ॥03-147-005॥
 भीम उवाच। <br>वैशसं वास्तु यद्वान्यन्न त्वा पृच्छामि वानर। <br>प्रयच्छोत्तिष्ठ मार्गं मे मा त्वं प्राप्स्यसि वैशसम्   ॥03-147-006॥
 हनूमानुवाच। <br>नास्ति शक्तिर्ममोत्थातुं व्याधिना क्लेशितो ह्यहम्। <br>यद्यवश्यं प्रयातव्यं लङ्घयित्वा प्रयाहि माम्   ॥03-147-007॥
 भीम उवाच। <br>निर्गुणः परमात्मेति देहं ते व्याप्य तिष्ठति। <br>तमहं ज्ञानविज्ञेयं नावमन्ये न लङ्घये   ॥03-147-008॥
यद्यागमैर्न विन्देयं तमहं भूतभावनम्। <br>क्रमेयं त्वां गिरिं चेमं हनूमानिव सागरम्   ॥03-147-009॥
 हनूमानुवाच। <br>क एष हनुमान्नाम सागरो येन लङ्घितः। <br>पृच्छामि त्वा कुरुश्रेष्ठ कथ्यतां यदि शक्यते   ॥03-147-010॥
 भीम उवाच। <br>भ्राता मम गुणश्लाघ्यो बुद्धिसत्त्वबलान्वितः। <br>रामायणेऽतिविख्यातः शूरो वानरपुंगवः   ॥03-147-011॥
रामपत्नीकृते येन शतयोजनमायतः। <br>सागरः प्लवगेन्द्रेण क्रमेणैकेन लङ्घितः   ॥03-147-012॥
स मे भ्राता महावीर्यस्तुल्योऽहं तस्य तेजसा। <br>बले पराक्रमे युद्धे शक्तोऽहं तव निग्रहे   ॥03-147-013॥
उत्तिष्ठ देहि मे मार्गं पश्य वा मेऽद्य पौरुषम्। <br>मच्छासनमकुर्वाणं मा त्वा नेष्ये यमक्षयम्   ॥03-147-014॥
 वैशंपायन उवाच। <br>विज्ञाय तं बलोन्मत्तं बाहुवीर्येण गर्वितम्। <br>हृदयेनावहस्यैनं हनूमान्वाक्यमब्रवीत्   ॥03-147-015॥
प्रसीद नास्ति मे शक्तिरुत्थातुं जरयानघ। <br>ममानुकम्पया त्वेतत्पुच्छमुत्सार्य गम्यताम्   ॥03-147-016॥
सावज्ञमथ वामेन स्मयञ्जग्राह पाणिना। <br>न चाशकच्चालयितुं भीमः पुच्छं महाकपेः   ॥03-147-017॥
उच्चिक्षेप पुनर्दोर्भ्यामिन्द्रायुधमिवोच्छ्रितम्। <br>नोद्धर्तुमशकद्भीमो दोर्भ्यामपि महाबलः   ॥03-147-018॥
उत्क्षिप्तभ्रूर्विवृत्ताक्षः संहतभ्रुकुटीमुखः। <br>स्विन्नगात्रोऽभवद्भीमो न चोद्धर्तुं शशाक ह   ॥03-147-019॥
यत्नवानपि तु श्रीमाँल्लाङ्गूलोद्धरणोद्धुतः। <br>कपेः पार्श्वगतो भीमस्तस्थौ व्रीडादधोमुखः   ॥03-147-020॥
प्रणिपत्य च कौन्तेयः प्राञ्जलिर्वाक्यमब्रवीत्। <br>प्रसीद कपिशार्दूल दुरुक्तं क्षम्यतां मम   ॥03-147-021॥
सिद्धो वा यदि वा देवो गन्धर्वो वाथ गुह्यकः। <br>पृष्टः सन्कामया ब्रूहि कस्त्वं वानररूपधृक्   ॥03-147-022॥
 हनूमानुवाच। <br>यत्ते मम परिज्ञाने कौतूहलमरिंदम। <br>तत्सर्वमखिलेन त्वं शृणु पाण्डवनन्दन   ॥03-147-023॥
अहं केसरिणः क्षेत्रे वायुना जगदायुषा। <br>जातः कमलपत्राक्ष हनूमान्नाम वानरः   ॥03-147-024॥
सूर्यपुत्रं च सुग्रीवं शक्रपुत्रं च वालिनम्। <br>सर्ववानरराजानौ सर्ववानरयूथपाः   ॥03-147-025॥
उपतस्थुर्महावीर्या मम चामित्रकर्शन। <br>सुग्रीवेणाभवत्प्रीतिरनिलस्याग्निना यथा   ॥03-147-026॥
निकृतः स ततो भ्रात्रा कस्मिंश्चित्कारणान्तरे। <br>ऋश्यमूके मया सार्धं सुग्रीवो न्यवसच्चिरम्   ॥03-147-027॥
अथ दाशरथिर्वीरो रामो नाम महाबलः। <br>विष्णुर्मानुषरूपेण चचार वसुधामिमाम्   ॥03-147-028॥
स पितुः प्रियमन्विच्छन्सहभार्यः सहानुजः। <br>सधनुर्धन्विनां श्रेष्ठो दण्डकारण्यमाश्रितः   ॥03-147-029॥
तस्य भार्या जनस्थानाद्रावणेन हृता बलात्। <br>वञ्चयित्वा महाबुद्धिं मृगरूपेण राघवम्   ॥03-147-030॥
हृतदारः सह भ्रात्रा पत्नीं मार्गन्स राघवः। <br>दृष्टवाञ्शैलशिखरे सुग्रीवं वानरर्षभम्   ॥03-147-031॥
तेन तस्याभवत्सख्यं राघवस्य महात्मनः। <br>स हत्वा वालिनं राज्ये सुग्रीवं प्रत्यपादयत्। <br>स हरीन्प्रेषयामास सीतायाः परिमार्गणे   ॥03-147-032॥
ततो वानरकोटीभिर्यां वयं प्रस्थिता दिशम्। <br>तत्र प्रवृत्तिः सीताया गृध्रेण प्रतिपादिता   ॥03-147-033॥
ततोऽहं कार्यसिद्ध्यर्थं रामस्याक्लिष्टकर्मणः। <br>शतयोजनविस्तीर्णमर्णवं सहसाप्लुतः   ॥03-147-034॥
दृष्टा सा च मया देवी रावणस्य निवेशने। <br>प्रत्यागतश्चापि पुनर्नाम तत्र प्रकाश्य वै   ॥03-147-035॥
ततो रामेण वीरेण हत्वा तान्सर्वराक्षसान्। <br>पुनः प्रत्याहृता भार्या नष्टा वेदश्रुतिर्यथा   ॥03-147-036॥
ततः प्रतिष्ठिते रामे वीरोऽयं याचितो मया। <br>यावद्रामकथा वीर भवेल्लोकेषु शत्रुहन्। <br>तावज्जीवेयमित्येवं तथास्त्विति च सोऽब्रवीत्   ॥03-147-037॥
दश वर्षसहस्राणि दश वर्षशतानि च। <br>राज्यं कारितवान्रामस्ततस्तु त्रिदिवं गतः   ॥03-147-038॥
तदिहाप्सरसस्तात गन्धर्वाश्च सदानघ। <br>तस्य वीरस्य चरितं गायन्त्यो रमयन्ति माम्   ॥03-147-039॥
अयं च मार्गो मर्त्यानामगम्यः कुरुनन्दन। <br>ततोऽहं रुद्धवान्मार्गं तवेमं देवसेवितम्। <br>धर्षयेद्वा शपेद्वापि मा कश्चिदिति भारत   ॥03-147-040॥
दिव्यो देवपथो ह्येष नात्र गच्छन्ति मानुषाः। <br>यदर्थमागतश्चासि तत्सरोऽभ्यर्ण एव हि   ॥03-147-041॥

<table border = "1"><tr><td>Verse</td></tr>
<tr><td> लोमश उवाच। <br>उशीरबीजं मैनाकं गिरिं श्वेतं च भारत। <br>समतीतोऽसि कौन्तेय कालशैलं च पार्थिव   ॥03-140-001॥</td></tr>
<tr><td>एषा गङ्गा सप्तविधा राजते भरतर्षभ। <br>स्थानं विरजसं रम्यं यत्राग्निर्नित्यमिध्यते   ॥03-140-002॥</td></tr>
<tr><td>एतद्वै मानुषेणाद्य न शक्यं द्रष्टुमप्युत। <br>समाधिं कुरुताव्यग्रास्तीर्थान्येतानि द्रक्ष्यथ   ॥03-140-003॥</td></tr>
<tr><td>श्वेतं गिरिं प्रवेक्ष्यामो मन्दरं चैव पर्वतम्। <br>यत्र माणिचरो यक्षः कुबेरश्चापि यक्षराट्   ॥03-140-004॥</td></tr>
<tr><td>अष्टाशीतिसहस्राणि गन्धर्वाः शीघ्रचारिणः। <br>तथा किंपुरुषा राजन्यक्षाश्चैव चतुर्गुणाः   ॥03-140-005॥</td></tr>
<tr><td>अनेकरूपसंस्थाना नानाप्रहरणाश्च ते। <br>यक्षेन्द्रं मनुजश्रेष्ठ माणिभद्रमुपासते   ॥03-140-006॥</td></tr>
<tr><td>तेषामृद्धिरतीवाग्र्या गतौ वायुसमाश्च ते। <br>स्थानात्प्रच्यावयेयुर्ये देवराजमपि ध्रुवम्   ॥03-140-007॥</td></tr>
<tr><td>तैस्तात बलिभिर्गुप्ता यातुधानैश्च रक्षिताः। <br>दुर्गमाः पर्वताः पार्थ समाधिं परमं कुरु   ॥03-140-008॥</td></tr>
<tr><td>कुबेरसचिवाश्चान्ये रौद्रा मैत्राश्च राक्षसाः। <br>तैः समेष्याम कौन्तेय यत्तो विक्रमणे भव   ॥03-140-009॥</td></tr>
<tr><td>कैलासः पर्वतो राजन्षड्योजनशतान्युत। <br>यत्र देवाः समायान्ति विशाला यत्र भारत   ॥03-140-010॥</td></tr>
<tr><td>असंख्येयास्तु कौन्तेय यक्षराक्षसकिंनराः। <br>नागाः सुपर्णा गन्धर्वाः कुबेरसदनं प्रति   ॥03-140-011॥</td></tr>
<tr><td>तान्विगाहस्व पार्थाद्य तपसा च दमेन च। <br>रक्ष्यमाणो मया राजन्भीमसेनबलेन च   ॥03-140-012॥</td></tr>
<tr><td>स्वस्ति ते वरुणो राजा यमश्च समितिंजयः। <br>गङ्गा च यमुना चैव पर्वतश्च दधातु ते   ॥03-140-013॥</td></tr>
<tr><td>इन्द्रस्य जाम्बूनदपर्वताग्रे; शृणोमि घोषं तव देवि गङ्गे। <br>गोपाययेमं सुभगे गिरिभ्यः; सर्वाजमीढापचितं नरेन्द्रम्। <br>भवस्व शर्म प्रविविक्षतोऽस्य; शैलानिमाञ्शैलसुते नृपस्य   ॥03-140-014॥</td></tr>
<tr><td> युधिष्ठिर उवाच। <br>अपूर्वोऽयं संभ्रमो लोमशस्य; कृष्णां सर्वे रक्षत मा प्रमादम्। <br>देशो ह्ययं दुर्गतमो मतोऽस्य; तस्मात्परं शौचमिहाचरध्वम्   ॥03-140-015॥</td></tr>
<tr><td> वैशंपायन उवाच। <br>ततोऽब्रवीद्भीममुदारवीर्यं; कृष्णां यत्तः पालय भीमसेन। <br>शून्येऽर्जुनेऽसंनिहिते च तात; त्वमेव कृष्णां भजसेऽसुखेषु   ॥03-140-016॥</td></tr>
<tr><td>ततो महात्मा यमजौ समेत्य; मूर्धन्युपाघ्राय विमृज्य गात्रे। <br>उवाच तौ बाष्पकलं स राजा; मा भैष्टमागच्छतमप्रमत्तौ   ॥03-140-017॥</td></tr>
</table>
<table border = "1"><tr><td>Verse</td></tr>
<tr><td> पुलस्त्य उवाच। <br>अथ संध्यां समासाद्य संवेद्यं तीर्थमुत्तमम्। <br>उपस्पृश्य नरो विद्वान्भवेन्नास्त्यत्र संशयः   ॥03-083-001॥</td></tr>
<tr><td>रामस्य च प्रसादेन तीर्थं राजन्कृतं पुरा। <br>तल्लोहित्यं समासाद्य विन्द्याद्बहु सुवर्णकम्   ॥03-083-002॥</td></tr>
<tr><td>करतोयां समासाद्य त्रिरात्रोपोषितो नरः। <br>अश्वमेधमवाप्नोति कृते पैतामहे विधौ   ॥03-083-003॥</td></tr>
<tr><td>गङ्गायास्त्वथ राजेन्द्र सागरस्य च संगमे। <br>अश्वमेधं दशगुणं प्रवदन्ति मनीषिणः   ॥03-083-004॥</td></tr>
<tr><td>गङ्गायास्त्वपरं द्वीपं प्राप्य यः स्नाति भारत। <br>त्रिरात्रोपोषितो राजन्सर्वकामानवाप्नुयात्   ॥03-083-005॥</td></tr>
<tr><td>ततो वैतरणीं गत्वा नदीं पापप्रमोचनीम्। <br>विरजं तीर्थमासाद्य विराजति यथा शशी   ॥03-083-006॥</td></tr>
<tr><td>प्रभवेच्च कुले पुण्ये सर्वपापं व्यपोहति। <br>गोसहस्रफलं लब्ध्वा पुनाति च कुलं नरः   ॥03-083-007॥</td></tr>
<tr><td>शोणस्य ज्योतिरथ्याश्च संगमे निवसञ्शुचिः। <br>तर्पयित्वा पितॄन्देवानग्निष्टोमफलं लभेत्   ॥03-083-008॥</td></tr>
<tr><td>शोणस्य नर्मदायाश्च प्रभवे कुरुनन्दन। <br>वंशगुल्म उपस्पृश्य वाजिमेधफलं लभेत्   ॥03-083-009॥</td></tr>
<tr><td>ऋषभं तीर्थमासाद्य कोशलायां नराधिप। <br>वाजपेयमवाप्नोति त्रिरात्रोपोषितो नरः   ॥03-083-010॥</td></tr>
<tr><td>कोशलायां समासाद्य कालतीर्थ उपस्पृशेत्। <br>वृषभैकादशफलं लभते नात्र संशयः   ॥03-083-011॥</td></tr>
<tr><td>पुष्पवत्यामुपस्पृश्य त्रिरात्रोपोषितो नरः। <br>गोसहस्रफलं विन्द्यात्कुलं चैव समुद्धरेत्   ॥03-083-012॥</td></tr>
<tr><td>ततो बदरिकातीर्थे स्नात्वा प्रयतमानसः। <br>दीर्घमायुरवाप्नोति स्वर्गलोकं च गच्छति   ॥03-083-013॥</td></tr>
<tr><td>ततो महेन्द्रमासाद्य जामदग्न्यनिषेवितम्। <br>रामतीर्थे नरः स्नात्वा वाजिमेधफलं लभेत्   ॥03-083-014॥</td></tr>
<tr><td>मतङ्गस्य तु केदारस्तत्रैव कुरुनन्दन। <br>तत्र स्नात्वा नरो राजन्गोसहस्रफलं लभेत्   ॥03-083-015॥</td></tr>
<tr><td>श्रीपर्वतं समासाद्य नदीतीर उपस्पृशेत्। <br>अश्वमेधमवाप्नोति स्वर्गलोकं च गच्छति   ॥03-083-016॥</td></tr>
<tr><td>श्रीपर्वते महादेवो देव्या सह महाद्युतिः। <br>न्यवसत्परमप्रीतो ब्रह्मा च त्रिदशैर्वृतः   ॥03-083-017॥</td></tr>
<tr><td>तत्र देवह्रदे स्नात्वा शुचिः प्रयतमानसः। <br>अश्वमेधमवाप्नोति परां सिद्धिं च गच्छति   ॥03-083-018॥</td></tr>
<tr><td>ऋषभं पर्वतं गत्वा पाण्ड्येषु सुरपूजितम्। <br>वाजपेयमवाप्नोति नाकपृष्ठे च मोदते   ॥03-083-019॥</td></tr>
<tr><td>ततो गच्छेत कावेरीं वृतामप्सरसां गणैः। <br>तत्र स्नात्वा नरो राजन्गोसहस्रफलं लभेत्   ॥03-083-020॥</td></tr>
<tr><td>ततस्तीरे समुद्रस्य कन्यातीर्थ उपस्पृशेत्। <br>तत्रोपस्पृश्य राजेन्द्र सर्वपापैः प्रमुच्यते   ॥03-083-021॥</td></tr>
<tr><td>अथ गोकर्णमासाद्य त्रिषु लोकेषु विश्रुतम्। <br>समुद्रमध्ये राजेन्द्र सर्वलोकनमस्कृतम्   ॥03-083-022॥</td></tr>
<tr><td>यत्र ब्रह्मादयो देवा ऋषयश्च तपोधनाः। <br>भूतयक्षपिशाचाश्च किंनराः समहोरगाः   ॥03-083-023॥</td></tr>
<tr><td>सिद्धचारणगन्धर्वा मानुषाः पन्नगास्तथा। <br>सरितः सागराः शैला उपासन्त उमापतिम्   ॥03-083-024॥</td></tr>
<tr><td>तत्रेशानं समभ्यर्च्य त्रिरात्रोपोषितो नरः। <br>दशाश्वमेधमाप्नोति गाणपत्यं च विन्दति। <br>उष्य द्वादशरात्रं तु कृतात्मा भवते नरः   ॥03-083-025॥</td></tr>
<tr><td>तत एव तु गायत्र्याः स्थानं त्रैलोक्यविश्रुतम्। <br>त्रिरात्रमुषितस्तत्र गोसहस्रफलं लभेत्   ॥03-083-026॥</td></tr>
<tr><td>निदर्शनं च प्रत्यक्षं ब्राह्मणानां नराधिप। <br>गायत्रीं पठते यस्तु योनिसंकरजस्तथा। <br>गाथा वा गीतिका वापि तस्य संपद्यते नृप   ॥03-083-027॥</td></tr>
<tr><td>संवर्तस्य तु विप्रर्षेर्वापीमासाद्य दुर्लभाम्। <br>रूपस्य भागी भवति सुभगश्चैव जायते   ॥03-083-028॥</td></tr>
<tr><td>ततो वेण्णां समासाद्य तर्पयेत्पितृदेवताः। <br>मयूरहंससंयुक्तं विमानं लभते नरः   ॥03-083-029॥</td></tr>
<tr><td>ततो गोदावरीं प्राप्य नित्यं सिद्धनिषेविताम्। <br>गवामयमवाप्नोति वासुकेर्लोकमाप्नुयात्   ॥03-083-030॥</td></tr>
<tr><td>वेण्णायाः संगमे स्नात्वा वाजपेयफलं लभेत्। <br>वरदासंगमे स्नात्वा गोसहस्रफलं लभेत्   ॥03-083-031॥</td></tr>
<tr><td>ब्रह्मस्थानं समासाद्य त्रिरात्रमुषितो नरः। <br>गोसहस्रफलं विन्देत्स्वर्गलोकं च गच्छति   ॥03-083-032॥</td></tr>
<tr><td>कुशप्लवनमासाद्य ब्रह्मचारी समाहितः। <br>त्रिरात्रमुषितः स्नात्वा अश्वमेधफलं लभेत्   ॥03-083-033॥</td></tr>
<tr><td>ततो देवह्रदे रम्ये कृष्णवेण्णाजलोद्भवे। <br>जातिमात्रह्रदे चैव तथा कन्याश्रमे नृप   ॥03-083-034॥</td></tr>
<tr><td>यत्र क्रतुशतैरिष्ट्वा देवराजो दिवं गतः। <br>अग्निष्टोमशतं विन्देद्गमनादेव भारत   ॥03-083-035॥</td></tr>
<tr><td>सर्वदेवह्रदे स्नात्वा गोसहस्रफलं लभेत्। <br>जातिमात्रह्रदे स्नात्वा भवेज्जातिस्मरो नरः   ॥03-083-036॥</td></tr>
<tr><td>ततोऽवाप्य महापुण्यां पयोष्णीं सरितां वराम्। <br>पितृदेवार्चनरतो गोसहस्रफलं लभेत्   ॥03-083-037॥</td></tr>
<tr><td>दण्डकारण्यमासाद्य महाराज उपस्पृशेत्। <br>गोसहस्रफलं तत्र स्नातमात्रस्य भारत   ॥03-083-038॥</td></tr>
<tr><td>शरभङ्गाश्रमं गत्वा शुकस्य च महात्मनः। <br>न दुर्गतिमवाप्नोति पुनाति च कुलं नरः   ॥03-083-039॥</td></tr>
<tr><td>ततः शूर्पारकं गच्छेज्जामदग्न्यनिषेवितम्। <br>रामतीर्थे नरः स्नात्वा विन्द्याद्बहु सुवर्णकम्   ॥03-083-040॥</td></tr>
<tr><td>सप्तगोदावरे स्नात्वा नियतो नियताशनः। <br>महत्पुण्यमवाप्नोति देवलोकं च गच्छति   ॥03-083-041॥</td></tr>
<tr><td>ततो देवपथं गच्छेन्नियतो नियताशनः। <br>देवसत्रस्य यत्पुण्यं तदवाप्नोति मानवः   ॥03-083-042॥</td></tr>
<tr><td>तुङ्गकारण्यमासाद्य ब्रह्मचारी जितेन्द्रियः। <br>वेदानध्यापयत्तत्र ऋषिः सारस्वतः पुरा   ॥03-083-043॥</td></tr>
<tr><td>तत्र वेदान्प्रनष्टांस्तु मुनेरङ्गिरसः सुतः। <br>उपविष्टो महर्षीणामुत्तरीयेषु भारत   ॥03-083-044॥</td></tr>
<tr><td>ओंकारेण यथान्यायं सम्यगुच्चारितेन च। <br>येन यत्पूर्वमभ्यस्तं तत्तस्य समुपस्थितम्   ॥03-083-045॥</td></tr>
<tr><td>ऋषयस्तत्र देवाश्च वरुणोऽग्निः प्रजापतिः। <br>हरिर्नारायणो देवो महादेवस्तथैव च   ॥03-083-046॥</td></tr>
<tr><td>पितामहश्च भगवान्देवैः सह महाद्युतिः। <br>भृगुं नियोजयामास याजनार्थे महाद्युतिम्   ॥03-083-047॥</td></tr>
<tr><td>ततः स चक्रे भगवानृषीणां विधिवत्तदा। <br>सर्वेषां पुनराधानं विधिदृष्टेन कर्मणा   ॥03-083-048॥</td></tr>
<tr><td>आज्यभागेन वै तत्र तर्पितास्तु यथाविधि। <br>देवास्त्रिभुवणं याता ऋषयश्च यथासुखम्   ॥03-083-049॥</td></tr>
<tr><td>तदरण्यं प्रविष्टस्य तुङ्गकं राजसत्तम। <br>पापं प्रणश्यते सर्वं स्त्रियो वा पुरुषस्य वा   ॥03-083-050॥</td></tr>
<tr><td>तत्र मासं वसेद्धीरो नियतो नियताशनः। <br>ब्रह्मलोकं व्रजेद्राजन्पुनीते च कुलं नरः   ॥03-083-051॥</td></tr>
<tr><td>मेधाविकं समासाद्य पितॄन्देवांश्च तर्पयेत्। <br>अग्निष्टोममवाप्नोति स्मृतिं मेधां च विन्दति   ॥03-083-052॥</td></tr>
<tr><td>ततः कालंजरं गत्वा पर्वतं लोकविश्रुतम्। <br>तत्र देवह्रदे स्नात्वा गोसहस्रफलं लभेत्   ॥03-083-053॥</td></tr>
<tr><td>आत्मानं साधयेत्तत्र गिरौ कालंजरे नृप। <br>स्वर्गलोके महीयेत नरो नास्त्यत्र संशयः   ॥03-083-054॥</td></tr>
<tr><td>ततो गिरिवरश्रेष्ठे चित्रकूटे विशां पते। <br>मन्दाकिनीं समासाद्य नदीं पापप्रमोचनीम्   ॥03-083-055॥</td></tr>
<tr><td>तत्राभिषेकं कुर्वाणः पितृदेवार्चने रतः। <br>अश्वमेधमवाप्नोति गतिं च परमां व्रजेत्   ॥03-083-056॥</td></tr>
<tr><td>ततो गच्छेत राजेन्द्र भर्तृस्थानमनुत्तमम्। <br>यत्र देवो महासेनो नित्यं संनिहितो नृपः   ॥03-083-057॥</td></tr>
<tr><td>पुमांस्तत्र नरश्रेष्ठ गमनादेव सिध्यति। <br>कोटितीर्थे नरः स्नात्वा गोसहस्रफलं लभेत्   ॥03-083-058॥</td></tr>
<tr><td>प्रदक्षिणमुपावृत्य ज्येष्ठस्थानं व्रजेन्नरः। <br>अभिगम्य महादेवं विराजति यथा शशी   ॥03-083-059॥</td></tr>
<tr><td>तत्र कूपो महाराज विश्रुतो भरतर्षभ। <br>समुद्रास्तत्र चत्वारो निवसन्ति युधिष्ठिर   ॥03-083-060॥</td></tr>
<tr><td>तत्रोपस्पृश्य राजेन्द्र कृत्वा चापि प्रदक्षिणम्। <br>नियतात्मा नरः पूतो गच्छेत परमां गतिम्   ॥03-083-061॥</td></tr>
<tr><td>ततो गच्छेत्कुरुश्रेष्ठ शृङ्गवेरपुरं महत्। <br>यत्र तीर्णो महाराज रामो दाशरथिः पुरा   ॥03-083-062॥</td></tr>
<tr><td>गङ्गायां तु नरः स्नात्वा ब्रह्मचारी समाहितः। <br>विधूतपाप्मा भवति वाजपेयं च विन्दति   ॥03-083-063॥</td></tr>
<tr><td>अभिगम्य महादेवमभ्यर्च्य च नराधिप। <br>प्रदक्षिणमुपावृत्य गाणपत्यमवाप्नुयात्   ॥03-083-064॥</td></tr>
<tr><td>ततो गच्छेत राजेन्द्र प्रयागमृषिसंस्तुतम्। <br>यत्र ब्रह्मादयो देवा दिशश्च सदिगीश्वराः   ॥03-083-065॥</td></tr>
<tr><td>लोकपालाश्च साध्याश्च नैरृताः पितरस्तथा। <br>सनत्कुमारप्रमुखास्तथैव परमर्षयः   ॥03-083-066॥</td></tr>
<tr><td>अङ्गिरःप्रमुखाश्चैव तथा ब्रह्मर्षयोऽपरे। <br>तथा नागाः सुपर्णाश्च सिद्धाश्चक्रचरास्तथा   ॥03-083-067॥</td></tr>
<tr><td>सरितः सागराश्चैव गन्धर्वाप्सरसस्तथा। <br>हरिश्च भगवानास्ते प्रजापतिपुरस्कृतः   ॥03-083-068॥</td></tr>
<tr><td>तत्र त्रीण्यग्निकुण्डानि येषां मध्ये च जाह्नवी। <br>प्रयागादभिनिष्क्रान्ता सर्वतीर्थपुरस्कृता   ॥03-083-069॥</td></tr>
<tr><td>तपनस्य सुता तत्र त्रिषु लोकेषु विश्रुता। <br>यमुना गङ्गया सार्धं संगता लोकपावनी   ॥03-083-070॥</td></tr>
<tr><td>गङ्गायमुनयोर्मध्यं पृथिव्या जघनं स्मृतम्। <br>प्रयागं जघनस्यान्तमुपस्थमृषयो विदुः   ॥03-083-071॥</td></tr>
<tr><td>प्रयागं सप्रतिष्ठानं कम्बलाश्वतरौ तथा। <br>तीर्थं भोगवती चैव वेदी प्रोक्ता प्रजापतेः   ॥03-083-072॥</td></tr>
<tr><td>तत्र वेदाश्च यज्ञाश्च मूर्तिमन्तो युधिष्ठिर। <br>प्रजापतिमुपासन्ते ऋषयश्च महाव्रताः। <br>यजन्ते क्रतुभिर्देवास्तथा चक्रचरा नृप   ॥03-083-073॥</td></tr>
<tr><td>ततः पुण्यतमं नास्ति त्रिषु लोकेषु भारत। <br>प्रयागः सर्वतीर्थेभ्यः प्रभवत्यधिकं विभो   ॥03-083-074॥</td></tr>
<tr><td>श्रवणात्तस्य तीर्थस्य नामसंकीर्तनादपि। <br>मृत्तिकालम्भनाद्वापि नरः पापात्प्रमुच्यते   ॥03-083-075॥</td></tr>
<tr><td>तत्राभिषेकं यः कुर्यात्संगमे संशितव्रतः। <br>पुण्यं स फलमाप्नोति राजसूयाश्वमेधयोः   ॥03-083-076॥</td></tr>
<tr><td>एषा यजनभूमिर्हि देवानामपि सत्कृता। <br>तत्र दत्तं सूक्ष्ममपि महद्भवति भारत   ॥03-083-077॥</td></tr>
<tr><td>न वेदवचनात्तात न लोकवचनादपि। <br>मतिरुत्क्रमणीया ते प्रयागमरणं प्रति   ॥03-083-078॥</td></tr>
<tr><td>दश तीर्थसहस्राणि षष्टिकोट्यस्तथापराः। <br>येषां सांनिध्यमत्रैव कीर्तितं कुरुनन्दन   ॥03-083-079॥</td></tr>
<tr><td>चातुर्वेदे च यत्पुण्यं सत्यवादिषु चैव यत्। <br>स्नात एव तदाप्नोति गङ्गायमुनसंगमे   ॥03-083-080॥</td></tr>
<tr><td>तत्र भोगवती नाम वासुकेस्तीर्थमुत्तमम्। <br>तत्राभिषेकं यः कुर्यात्सोऽश्वमेधमवाप्नुयात्   ॥03-083-081॥</td></tr>
<tr><td>तत्र हंसप्रपतनं तीर्थं त्रैलोक्यविश्रुतम्। <br>दशाश्वमेधिकं चैव गङ्गायां कुरुनन्दन   ॥03-083-082॥</td></tr>
<tr><td>यत्र गङ्गा महाराज स देशस्तत्तपोवनम्। <br>सिद्धक्षेत्रं तु तज्ज्ञेयं गङ्गातीरसमाश्रितम्   ॥03-083-083॥</td></tr>
<tr><td>इदं सत्यं द्विजातीनां साधूनामात्मजस्य च। <br>सुहृदां च जपेत्कर्णे शिष्यस्यानुगतस्य च   ॥03-083-084॥</td></tr>
<tr><td>इदं धर्म्यमिदं पुण्यमिदं मेध्यमिदं सुखम्। <br>इदं स्वर्ग्यमिदं रम्यमिदं पावनमुत्तमम्   ॥03-083-085॥</td></tr>
<tr><td>महर्षीणामिदं गुह्यं सर्वपापप्रमोचनम्। <br>अधीत्य द्विजमध्ये च निर्मलत्वमवाप्नुयात्   ॥03-083-086॥</td></tr>
<tr><td>यश्चेदं शृणुयान्नित्यं तीर्थपुण्यं सदा शुचिः। <br>जातीः स स्मरते बह्वीर्नाकपृष्ठे च मोदते   ॥03-083-087॥</td></tr>
<tr><td>गम्यान्यपि च तीर्थानि कीर्तितान्यगमानि च। <br>मनसा तानि गच्छेत सर्वतीर्थसमीक्षया   ॥03-083-088॥</td></tr>
<tr><td>एतानि वसुभिः साध्यैरादित्यैर्मरुदश्विभिः। <br>ऋषिभिर्देवकल्पैश्च श्रितानि सुकृतैषिभिः   ॥03-083-089॥</td></tr>
<tr><td>एवं त्वमपि कौरव्य विधिनानेन सुव्रत। <br>व्रज तीर्थानि नियतः पुण्यं पुण्येन वर्धते   ॥03-083-090॥</td></tr>
<tr><td>भावितैः कारणैः पूर्वमास्तिक्याच्छ्रुतिदर्शनात्। <br>प्राप्यन्ते तानि तीर्थानि सद्भिः शिष्टानुदर्शिभिः   ॥03-083-091॥</td></tr>
<tr><td>नाव्रतो नाकृतात्मा च नाशुचिर्न च तस्करः। <br>स्नाति तीर्थेषु कौरव्य न च वक्रमतिर्नरः   ॥03-083-092॥</td></tr>
<tr><td>त्वया तु सम्यग्वृत्तेन नित्यं धर्मार्थदर्शिना। <br>पितरस्तारितास्तात सर्वे च प्रपितामहाः   ॥03-083-093॥</td></tr>
<tr><td>पितामहपुरोगाश्च देवाः सर्षिगणा नृप। <br>तव धर्मेण धर्मज्ञ नित्यमेवाभितोषिताः   ॥03-083-094॥</td></tr>
<tr><td>अवाप्स्यसि च लोकान्वै वसूनां वासवोपम। <br>कीर्तिं च महतीं भीष्म प्राप्स्यसे भुवि शाश्वतीम्   ॥03-083-095॥</td></tr>
<tr><td> नारद उवाच। <br>एवमुक्त्वाभ्यनुज्ञाप्य पुलस्त्यो भगवानृषिः। <br>प्रीतः प्रीतेन मनसा तत्रैवान्तरधीयत   ॥03-083-096॥</td></tr>
<tr><td>भीष्मश्च कुरुशार्दूल शास्त्रतत्त्वार्थदर्शिवान्। <br>पुलस्त्यवचनाच्चैव पृथिवीमनुचक्रमे   ॥03-083-097॥</td></tr>
<tr><td>अनेन विधिना यस्तु पृथिवीं संचरिष्यति। <br>अश्वमेधशतस्याग्र्यं फलं प्रेत्य स भोक्ष्यते   ॥03-083-098॥</td></tr>
<tr><td>अतश्चाष्टगुणं पार्थ प्राप्स्यसे धर्ममुत्तमम्। <br>नेता च त्वमृषीन्यस्मात्तेन तेऽष्टगुणं फलम्   ॥03-083-099॥</td></tr>
<tr><td>रक्षोगणावकीर्णानि तीर्थान्येतानि भारत। <br>न गतिर्विद्यतेऽन्यस्य त्वामृते कुरुनन्दन   ॥03-083-100॥</td></tr>
<tr><td>इदं देवर्षिचरितं सर्वतीर्थार्थसंश्रितम्। <br>यः पठेत्कल्यमुत्थाय सर्वपापैः प्रमुच्यते   ॥03-083-101॥</td></tr>
<tr><td>ऋषिमुख्याः सदा यत्र वाल्मीकिस्त्वथ काश्यपः। <br>आत्रेयस्त्वथ कौण्डिन्यो विश्वामित्रोऽथ गौतमः   ॥03-083-102॥</td></tr>
<tr><td>असितो देवलश्चैव मार्कण्डेयोऽथ गालवः। <br>भरद्वाजो वसिष्ठश्च मुनिरुद्दालकस्तथा   ॥03-083-103॥</td></tr>
<tr><td>शौनकः सह पुत्रेण व्यासश्च जपतां वरः। <br>दुर्वासाश्च मुनिश्रेष्ठो गालवश्च महातपाः   ॥03-083-104॥</td></tr>
<tr><td>एते ऋषिवराः सर्वे त्वत्प्रतीक्षास्तपोधनाः। <br>एभिः सह महाराज तीर्थान्येतान्यनुव्रज   ॥03-083-105॥</td></tr>
<tr><td>एष वै लोमशो नाम देवर्षिरमितद्युतिः। <br>समेष्यति त्वया चैव तेन सार्धमनुव्रज   ॥03-083-106॥</td></tr>
<tr><td>मया च सह धर्मज्ञ तीर्थान्येतान्यनुव्रज। <br>प्राप्स्यसे महतीं कीर्तिं यथा राजा महाभिषः   ॥03-083-107॥</td></tr>
<tr><td>यथा ययातिर्धर्मात्मा यथा राजा पुरूरवाः। <br>तथा त्वं कुरुशार्दूल स्वेन धर्मेण शोभसे   ॥03-083-108॥</td></tr>
<tr><td>यथा भगीरथो राजा यथा रामश्च विश्रुतः। <br>तथा त्वं सर्वराजभ्यो भ्राजसे रश्मिवानिव   ॥03-083-109॥</td></tr>
<tr><td>यथा मनुर्यथेक्ष्वाकुर्यथा पूरुर्महायशाः। <br>यथा वैन्यो महातेजास्तथा त्वमपि विश्रुतः   ॥03-083-110॥</td></tr>
<tr><td>यथा च वृत्रहा सर्वान्सपत्नान्निर्दहत्पुरा। <br>तथा शत्रुक्षयं कृत्वा प्रजास्त्वं पालयिष्यसि   ॥03-083-111॥</td></tr>
<tr><td>स्वधर्मविजितामुर्वीं प्राप्य राजीवलोचन। <br>ख्यातिं यास्यसि धर्मेण कार्तवीर्यार्जुनो यथा   ॥03-083-112॥</td></tr>
<tr><td> वैशंपायन उवाच। <br>एवमाश्वास्य राजानं नारदो भगवानृषिः। <br>अनुज्ञाप्य महात्मानं तत्रैवान्तरधीयत   ॥03-083-113॥</td></tr>
<tr><td>युधिष्ठिरोऽपि धर्मात्मा तमेवार्थं विचिन्तयन्। <br>तीर्थयात्राश्रयं पुण्यमृषीणां प्रत्यवेदयत्   ॥03-083-114॥</td></tr>
</table>
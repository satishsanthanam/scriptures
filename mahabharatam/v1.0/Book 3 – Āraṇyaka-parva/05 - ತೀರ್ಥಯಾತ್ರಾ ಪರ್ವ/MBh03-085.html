<table border = "1"><tr><td>Verse</td></tr>
<tr><td> वैशंपायन उवाच। <br>तान्सर्वानुत्सुकान्दृष्ट्वा पाण्डवान्दीनचेतसः। <br>आश्वासयंस्तदा धौम्यो बृहस्पतिसमोऽब्रवीत्   ॥03-085-001॥</td></tr>
<tr><td>ब्राह्मणानुमतान्पुण्यानाश्रमान्भरतर्षभ। <br>दिशस्तीर्थानि शैलांश्च शृणु मे गदतो नृप   ॥03-085-002॥</td></tr>
<tr><td>पूर्वं प्राचीं दिशं राजन्राजर्षिगणसेविताम्। <br>रम्यां ते कीर्तयिष्यामि युधिष्ठिर यथास्मृति   ॥03-085-003॥</td></tr>
<tr><td>तस्यां देवर्षिजुष्टायां नैमिषं नाम भारत। <br>यत्र तीर्थानि देवानां सुपुण्यानि पृथक्पृथक्   ॥03-085-004॥</td></tr>
<tr><td>यत्र सा गोमती पुण्या रम्या देवर्षिसेविता। <br>यज्ञभूमिश्च देवानां शामित्रं च विवस्वतः   ॥03-085-005॥</td></tr>
<tr><td>तस्यां गिरिवरः पुण्यो गयो राजर्षिसत्कृतः। <br>शिवं ब्रह्मसरो यत्र सेवितं त्रिदशर्षिभिः   ॥03-085-006॥</td></tr>
<tr><td>यदर्थं पुरुषव्याघ्र कीर्तयन्ति पुरातनाः। <br>एष्टव्या बहवः पुत्रा यद्येकोऽपि गयां व्रजेत्   ॥03-085-007॥</td></tr>
<tr><td>महानदी च तत्रैव तथा गयशिरोऽनघ। <br>यत्रासौ कीर्त्यते विप्रैरक्षय्यकरणो वटः। <br>यत्र दत्तं पितृभ्योऽन्नमक्षय्यं भवति प्रभो   ॥03-085-008॥</td></tr>
<tr><td>सा च पुण्यजला यत्र फल्गुनामा महानदी। <br>बहुमूलफला चापि कौशिकी भरतर्षभ। <br>विश्वामित्रोऽभ्यगाद्यत्र ब्राह्मणत्वं तपोधनः   ॥03-085-009॥</td></tr>
<tr><td>गङ्गा यत्र नदी पुण्या यस्यास्तीरे भगीरथः। <br>अयजत्तात बहुभिः क्रतुभिर्भूरिदक्षिणैः   ॥03-085-010॥</td></tr>
<tr><td>पाञ्चालेषु च कौरव्य कथयन्त्युत्पलावतम्। <br>विश्वामित्रोऽयजद्यत्र शक्रेण सह कौशिकः। <br>यत्रानुवंशं भगवाञ्जामदग्न्यस्तथा जगौ   ॥03-085-011॥</td></tr>
<tr><td>विश्वामित्रस्य तां दृष्ट्वा विभूतिमतिमानुषीम्। <br>कन्यकुब्जेऽपिबत्सोममिन्द्रेण सह कौशिकः। <br>ततः क्षत्रादपाक्रामद्ब्राह्मणोऽस्मीति चाब्रवीत्   ॥03-085-012॥</td></tr>
<tr><td>पवित्रमृषिभिर्जुष्टं पुण्यं पावनमुत्तमम्। <br>गङ्गायमुनयोर्वीर संगमं लोकविश्रुतम्   ॥03-085-013॥</td></tr>
<tr><td>यत्रायजत भूतात्मा पूर्वमेव पितामहः। <br>प्रयागमिति विख्यातं तस्माद्भरतसत्तम   ॥03-085-014॥</td></tr>
<tr><td>अगस्त्यस्य च राजेन्द्र तत्राश्रमवरो महान्। <br>हिरण्यबिन्दुः कथितो गिरौ कालंजरे नृप   ॥03-085-015॥</td></tr>
<tr><td>अत्यन्यान्पर्वतान्राजन्पुण्यो गिरिवरः शिवः। <br>महेन्द्रो नाम कौरव्य भार्गवस्य महात्मनः   ॥03-085-016॥</td></tr>
<tr><td>अयजद्यत्र कौन्तेय पूर्वमेव पितामहः। <br>यत्र भागीरथी पुण्या सदस्यासीद्युधिष्ठिर   ॥03-085-017॥</td></tr>
<tr><td>यत्रासौ ब्रह्मशालेति पुण्या ख्याता विशां पते। <br>धूतपाप्मभिराकीर्णा पुण्यं तस्याश्च दर्शनम्   ॥03-085-018॥</td></tr>
<tr><td>पवित्रो मङ्गलीयश्च ख्यातो लोके सनातनः। <br>केदारश्च मतङ्गस्य महानाश्रम उत्तमः   ॥03-085-019॥</td></tr>
<tr><td>कुण्डोदः पर्वतो रम्यो बहुमूलफलोदकः। <br>नैषधस्तृषितो यत्र जलं शर्म च लब्धवान्   ॥03-085-020॥</td></tr>
<tr><td>यत्र देववनं रम्यं तापसैरुपशोभितम्। <br>बाहुदा च नदी यत्र नन्दा च गिरिमूर्धनि   ॥03-085-021॥</td></tr>
<tr><td>तीर्थानि सरितः शैलाः पुण्यान्यायतनानि च। <br>प्राच्यां दिशि महाराज कीर्तितानि मया तव   ॥03-085-022॥</td></tr>
<tr><td>तिसृष्वन्यासु पुण्यानि दिक्षु तीर्थानि मे शृणु। <br>सरितः पर्वतांश्चैव पुण्यान्यायतनानि च   ॥03-085-023॥</td></tr>
</table>
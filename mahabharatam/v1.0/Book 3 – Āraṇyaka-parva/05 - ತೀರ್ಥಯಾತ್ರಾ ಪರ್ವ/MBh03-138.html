<table border = "1"><tr><td>Verse</td></tr>
<tr><td> लोमश उवाच। <br>भरद्वाजस्तु कौन्तेय कृत्वा स्वाध्यायमाह्निकम्। <br>समित्कलापमादाय प्रविवेश स्वमाश्रमम्   ॥03-138-001॥</td></tr>
<tr><td>तं स्म दृष्ट्वा पुरा सर्वे प्रत्युत्तिष्ठन्ति पावकाः। <br>न त्वेनमुपतिष्ठन्ति हतपुत्रं तदाग्नयः   ॥03-138-002॥</td></tr>
<tr><td>वैकृतं त्वग्निहोत्रे स लक्षयित्वा महातपाः। <br>तमन्धं शूद्रमासीनं गृहपालमथाब्रवीत्   ॥03-138-003॥</td></tr>
<tr><td>किं नु मे नाग्नयः शूद्र प्रतिनन्दन्ति दर्शनम्। <br>त्वं चापि न यथापूर्वं कच्चित्क्षेममिहाश्रमे   ॥03-138-004॥</td></tr>
<tr><td>कच्चिन्न रैभ्यं पुत्रो मे गतवानल्पचेतनः। <br>एतदाचक्ष्व मे शीघ्रं न हि मे शुध्यते मनः   ॥03-138-005॥</td></tr>
<tr><td> शूद्र उवाच। <br>रैभ्यं गतो नूनमसौ सुतस्ते मन्दचेतनः। <br>तथा हि निहतः शेते राक्षसेन बलीयसा   ॥03-138-006॥</td></tr>
<tr><td>प्रकाल्यमानस्तेनायं शूलहस्तेन रक्षसा। <br>अग्न्यागारं प्रति द्वारि मया दोर्भ्यां निवारितः   ॥03-138-007॥</td></tr>
<tr><td>ततः स निहतो ह्यत्र जलकामोऽशुचिर्ध्रुवम्। <br>संभावितो हि तूर्णेन शूलहस्तेन रक्षसा   ॥03-138-008॥</td></tr>
<tr><td> लोमश उवाच। <br>भरद्वाजस्तु शूद्रस्य तच्छ्रुत्वा विप्रियं वचः। <br>गतासुं पुत्रमादाय विललाप सुदुःखितः   ॥03-138-009॥</td></tr>
<tr><td>ब्राह्मणानां किलार्थाय ननु त्वं तप्तवांस्तपः। <br>द्विजानामनधीता वै वेदाः संप्रतिभान्त्विति   ॥03-138-010॥</td></tr>
<tr><td>तथा कल्याणशीलस्त्वं ब्राह्मणेषु महात्मसु। <br>अनागाः सर्वभूतेषु कर्कशत्वमुपेयिवान्   ॥03-138-011॥</td></tr>
<tr><td>प्रतिषिद्धो मया तात रैभ्यावसथदर्शनात्। <br>गतवानेव तं क्षुद्रं कालान्तकयमोपमम्   ॥03-138-012॥</td></tr>
<tr><td>यः स जानन्महातेजा वृद्धस्यैकं ममात्मजम्। <br>गतवानेव कोपस्य वशं परमदुर्मतिः   ॥03-138-013॥</td></tr>
<tr><td>पुत्रशोकमनुप्राप्य एष रैभ्यस्य कर्मणा। <br>त्यक्ष्यामि त्वामृते पुत्र प्राणानिष्टतमान्भुवि   ॥03-138-014॥</td></tr>
<tr><td>यथाहं पुत्रशोकेन देहं त्यक्ष्यामि किल्बिषी। <br>तथा ज्येष्ठः सुतो रैभ्यं हिंस्याच्छीघ्रमनागसम्   ॥03-138-015॥</td></tr>
<tr><td>सुखिनो वै नरा येषां जात्या पुत्रो न विद्यते। <br>ते पुत्रशोकमप्राप्य विचरन्ति यथासुखम्   ॥03-138-016॥</td></tr>
<tr><td>ये तु पुत्रकृताच्छोकाद्भृशं व्याकुलचेतसः। <br>शपन्तीष्टान्सखीनार्तास्तेभ्यः पापतरो नु कः   ॥03-138-017॥</td></tr>
<tr><td>परासुश्च सुतो दृष्टः शप्तश्चेष्टः सखा मया। <br>ईदृशीमापदं को नु द्वितीयोऽनुभविष्यति   ॥03-138-018॥</td></tr>
<tr><td>विलप्यैवं बहुविधं भरद्वाजोऽदहत्सुतम्। <br>सुसमिद्धं ततः पश्चात्प्रविवेश हुताशनम्   ॥03-138-019॥</td></tr>
</table>
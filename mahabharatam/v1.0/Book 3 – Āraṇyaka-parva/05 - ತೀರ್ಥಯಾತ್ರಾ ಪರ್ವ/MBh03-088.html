<table border = "1"><tr><td>Verse</td></tr>
<tr><td> धौम्य उवाच। <br>उदीच्यां राजशार्दूल दिशि पुण्यानि यानि वै। <br>तानि ते कीर्तयिष्यामि पुण्यान्यायतनानि च   ॥03-088-001॥</td></tr>
<tr><td>सरस्वती पुण्यवहा ह्रदिनी वनमालिनी। <br>समुद्रगा महावेगा यमुना यत्र पाण्डव   ॥03-088-002॥</td></tr>
<tr><td>तत्र पुण्यतमं तीर्थं प्लक्षावतरणं शिवम्। <br>यत्र सारस्वतैरिष्ट्वा गच्छन्त्यवभृथं द्विजाः   ॥03-088-003॥</td></tr>
<tr><td>पुण्यं चाख्यायते दिव्यं शिवमग्निशिरोऽनघ। <br>सहदेवोऽयजद्यत्र शम्याक्षेपेण भारत   ॥03-088-004॥</td></tr>
<tr><td>एतस्मिन्नेव चार्थेयमिन्द्रगीता युधिष्ठिर। <br>गाथा चरति लोकेऽस्मिन्गीयमाना द्विजातिभिः   ॥03-088-005॥</td></tr>
<tr><td>अग्नयः सहदेवेन ये चिता यमुनामनु। <br>शतं शतसहस्राणि सहस्रशतदक्षिणाः   ॥03-088-006॥</td></tr>
<tr><td>तत्रैव भरतो राजा चक्रवर्ती महायशाः। <br>विंशतिं सप्त चाष्टौ च हयमेधानुपाहरत्   ॥03-088-007॥</td></tr>
<tr><td>कामकृद्यो द्विजातीनां श्रुतस्तात मया पुरा। <br>अत्यन्तमाश्रमः पुण्यः सरकस्तस्य विश्रुतः   ॥03-088-008॥</td></tr>
<tr><td>सरस्वती नदी सद्भिः सततं पार्थ पूजिता। <br>वालखिल्यैर्महाराज यत्रेष्टमृषिभिः पुरा   ॥03-088-009॥</td></tr>
<tr><td>दृषद्वती पुण्यतमा तत्र ख्याता युधिष्ठिर। <br>तत्र वैवर्ण्यवर्णौ च सुपुण्यौ मनुजाधिप   ॥03-088-010॥</td></tr>
<tr><td>वेदज्ञौ वेदविदितौ विद्यावेदविदावुभौ। <br>यजन्तौ क्रतुभिर्नित्यं पुण्यैर्भरतसत्तम   ॥03-088-011॥</td></tr>
<tr><td>समेत्य बहुशो देवाः सेन्द्राः सवरुणाः पुरा। <br>विशाखयूपेऽतप्यन्त तस्मात्पुण्यतमः स वै   ॥03-088-012॥</td></tr>
<tr><td>ऋषिर्महान्महाभागो जमदग्निर्महायशाः। <br>पलाशकेषु पुण्येषु रम्येष्वयजताभिभूः   ॥03-088-013॥</td></tr>
<tr><td>यत्र सर्वाः सरिच्छ्रेष्ठाः साक्षात्तमृषिसत्तमम्। <br>स्वं स्वं तोयमुपादाय परिवार्योपतस्थिरे   ॥03-088-014॥</td></tr>
<tr><td>अपि चात्र महाराज स्वयं विश्वावसुर्जगौ। <br>इमं श्लोकं तदा वीर प्रेक्ष्य वीर्यं महात्मनः   ॥03-088-015॥</td></tr>
<tr><td>यजमानस्य वै देवाञ्जमदग्नेर्महात्मनः। <br>आगम्य सरितः सर्वा मधुना समतर्पयन्   ॥03-088-016॥</td></tr>
<tr><td>गन्धर्वयक्षरक्षोभिरप्सरोभिश्च शोभितम्। <br>किरातकिंनरावासं शैलं शिखरिणां वरम्   ॥03-088-017॥</td></tr>
<tr><td>बिभेद तरसा गङ्गा गङ्गाद्वारे युधिष्ठिर। <br>पुण्यं तत्ख्यायते राजन्ब्रह्मर्षिगणसेवितम्   ॥03-088-018॥</td></tr>
<tr><td>सनत्कुमारः कौरव्य पुण्यं कनखलं तथा। <br>पर्वतश्च पुरुर्नाम यत्र जातः पुरूरवाः   ॥03-088-019॥</td></tr>
<tr><td>भृगुर्यत्र तपस्तेपे महर्षिगणसेवितः। <br>स राजन्नाश्रमः ख्यातो भृगुतुङ्गो महागिरिः   ॥03-088-020॥</td></tr>
<tr><td>यच्च भूतं भविष्यच्च भवच्च पुरुषर्षभ। <br>नारायणः प्रभुर्विष्णुः शाश्वतः पुरुषोत्तमः   ॥03-088-021॥</td></tr>
<tr><td>तस्यातियशसः पुण्यां विशालां बदरीमनु। <br>आश्रमः ख्यायते पुण्यस्त्रिषु लोकेषु विश्रुतः   ॥03-088-022॥</td></tr>
<tr><td>उष्णतोयवहा गङ्गा शीततोयवहापरा। <br>सुवर्णसिकता राजन्विशालां बदरीमनु   ॥03-088-023॥</td></tr>
<tr><td>ऋषयो यत्र देवाश्च महाभागा महौजसः। <br>प्राप्य नित्यं नमस्यन्ति देवं नारायणं विभुम्   ॥03-088-024॥</td></tr>
<tr><td>यत्र नारायणो देवः परमात्मा सनातनः। <br>तत्र कृत्स्नं जगत्पार्थ तीर्थान्यायतनानि च   ॥03-088-025॥</td></tr>
<tr><td>तत्पुण्यं तत्परं ब्रह्म तत्तीर्थं तत्तपोवनम्। <br>तत्र देवर्षयः सिद्धाः सर्वे चैव तपोधनाः   ॥03-088-026॥</td></tr>
<tr><td>आदिदेवो महायोगी यत्रास्ते मधुसूदनः। <br>पुण्यानामपि तत्पुण्यं तत्र ते संशयोऽस्तु मा   ॥03-088-027॥</td></tr>
<tr><td>एतानि राजन्पुण्यानि पृथिव्यां पृथिवीपते। <br>कीर्तितानि नरश्रेष्ठ तीर्थान्यायतनानि च   ॥03-088-028॥</td></tr>
<tr><td>एतानि वसुभिः साध्यैरादित्यैर्मरुदश्विभिः। <br>ऋषिभिर्ब्रह्मकल्पैश्च सेवितानि महात्मभिः   ॥03-088-029॥</td></tr>
<tr><td>चरनेतानि कौन्तेय सहितो ब्राह्मणर्षभैः। <br>भ्रातृभिश्च महाभागैरुत्कण्ठां विजहिष्यसि   ॥03-088-030॥</td></tr>
</table>
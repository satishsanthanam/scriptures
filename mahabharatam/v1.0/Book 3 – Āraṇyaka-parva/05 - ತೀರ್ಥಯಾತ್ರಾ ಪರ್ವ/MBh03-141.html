<table border = "1"><tr><td>Verse</td></tr>
<tr><td> युधिष्ठिर उवाच। <br>अन्तर्हितानि भूतानि रक्षांसि बलवन्ति च। <br>अग्निना तपसा चैव शक्यं गन्तुं वृकोदर   ॥03-141-001॥</td></tr>
<tr><td>संनिवर्तय कौन्तेय क्षुत्पिपासे बलान्वयात्। <br>ततो बलं च दाक्ष्यं च संश्रयस्व कुरूद्वह   ॥03-141-002॥</td></tr>
<tr><td>ऋषेस्त्वया श्रुतं वाक्यं कैलासं पर्वतं प्रति। <br>बुद्ध्या प्रपश्य कौन्तेय कथं कृष्णा गमिष्यति   ॥03-141-003॥</td></tr>
<tr><td>अथ वा सहदेवेन धौम्येन च सहाभिभो। <br>सूदैः पौरोगवैश्चैव सर्वैश्च परिचारकैः   ॥03-141-004॥</td></tr>
<tr><td>रथैरश्वैश्च ये चान्ये विप्राः क्लेशासहाः पथि। <br>सर्वैस्त्वं सहितो भीम निवर्तस्वायतेक्षण   ॥03-141-005॥</td></tr>
<tr><td>त्रयो वयं गमिष्यामो लघ्वाहारा यतव्रताः। <br>अहं च नकुलश्चैव लोमशश्च महातपाः   ॥03-141-006॥</td></tr>
<tr><td>ममागमनमाकाङ्क्षन्गङ्गाद्वारे समाहितः। <br>वसेह द्रौपदीं रक्षन्यावदागमनं मम   ॥03-141-007॥</td></tr>
<tr><td> भीम उवाच। <br>राजपुत्री श्रमेणार्ता दुःखार्ता चैव भारत। <br>व्रजत्येव हि कल्याणी श्वेतवाहदिदृक्षया   ॥03-141-008॥</td></tr>
<tr><td>तव चाप्यरतिस्तीव्रा वर्धते तमपश्यतः। <br>किं पुनः सहदेवं च मां च कृष्णां च भारत   ॥03-141-009॥</td></tr>
<tr><td>रथाः कामं निवर्तन्तां सर्वे च परिचारकाः। <br>सूदाः पौरोगवाश्चैव मन्यते यत्र नो भवान्   ॥03-141-010॥</td></tr>
<tr><td>न ह्यहं हातुमिच्छामि भवन्तमिह कर्हिचित्। <br>शैलेऽस्मिन्राक्षसाकीर्णे दुर्गेषु विषमेषु च   ॥03-141-011॥</td></tr>
<tr><td>इयं चापि महाभागा राजपुत्री यतव्रता। <br>त्वामृते पुरुषव्याघ्र नोत्सहेद्विनिवर्तितुम्   ॥03-141-012॥</td></tr>
<tr><td>तथैव सहदेवोऽयं सततं त्वामनुव्रतः। <br>न जातु विनिवर्तेत मतज्ञो ह्यहमस्य वै   ॥03-141-013॥</td></tr>
<tr><td>अपि चात्र महाराज सव्यसाचिदिदृक्षया। <br>सर्वे लालसभूताः स्म तस्माद्यास्यामहे सह   ॥03-141-014॥</td></tr>
<tr><td>यद्यशक्यो रथैर्गन्तुं शैलोऽयं बहुकन्दरः। <br>पद्भिरेव गमिष्यामो मा राजन्विमना भव   ॥03-141-015॥</td></tr>
<tr><td>अहं वहिष्ये पाञ्चालीं यत्र यत्र न शक्ष्यति। <br>इति मे वर्तते बुद्धिर्मा राजन्विमना भव   ॥03-141-016॥</td></tr>
<tr><td>सुकुमारौ तथा वीरौ माद्रीनन्दिकरावुभौ। <br>दुर्गे संतारयिष्यामि यद्यशक्तौ भविष्यतः   ॥03-141-017॥</td></tr>
<tr><td> युधिष्ठिर उवाच। <br>एवं ते भाषमाणस्य बलं भीमाभिवर्धताम्। <br>यस्त्वमुत्सहसे वोढुं द्रौपदीं विपुलेऽध्वनि   ॥03-141-018॥</td></tr>
<tr><td>यमजौ चापि भद्रं ते नैतदन्यत्र विद्यते। <br>बलं च ते यशश्चैव धर्मः कीर्तिश्च वर्धताम्   ॥03-141-019॥</td></tr>
<tr><td>यस्त्वमुत्सहसे नेतुं भ्रातरौ सह कृष्णया। <br>मा ते ग्लानिर्महाबाहो मा च तेऽस्तु पराभवः   ॥03-141-020॥</td></tr>
<tr><td> वैशंपायन उवाच। <br>ततः कृष्णाब्रवीद्वाक्यं प्रहसन्ती मनोरमा। <br>गमिष्यामि न संतापः कार्यो मां प्रति भारत   ॥03-141-021॥</td></tr>
<tr><td> लोमश उवाच। <br>तपसा शक्यते गन्तुं पर्वतो गन्धमादनः। <br>तपसा चैव कौन्तेय सर्वे योक्ष्यामहे वयम्   ॥03-141-022॥</td></tr>
<tr><td>नकुलः सहदेवश्च भीमसेनश्च पार्थिव। <br>अहं च त्वं च कौन्तेय द्रक्ष्यामः श्वेतवाहनम्   ॥03-141-023॥</td></tr>
<tr><td> वैशंपायन उवाच। <br>एवं संभाषमाणास्ते सुबाहोर्विषयं महत्। <br>ददृशुर्मुदिता राजन्प्रभूतगजवाजिमत्   ॥03-141-024॥</td></tr>
<tr><td>किराततङ्गणाकीर्णं कुणिन्दशतसंकुलम्। <br>हिमवत्यमरैर्जुष्टं बह्वाश्चर्यसमाकुलम्   ॥03-141-025॥</td></tr>
<tr><td>सुबाहुश्चापि तान्दृष्ट्वा पूजया प्रत्यगृह्णत। <br>विषयान्ते कुणिन्दानामीश्वरः प्रीतिपूर्वकम्   ॥03-141-026॥</td></tr>
<tr><td>तत्र ते पूजितास्तेन सर्व एव सुखोषिताः। <br>प्रतस्थुर्विमले सूर्ये हिमवन्तं गिरिं प्रति   ॥03-141-027॥</td></tr>
<tr><td>इन्द्रसेनमुखांश्चैव भृत्यान्पौरोगवांस्तथा। <br>सूदांश्च परिबर्हं च द्रौपद्याः सर्वशो नृप   ॥03-141-028॥</td></tr>
<tr><td>राज्ञः कुणिन्दाधिपतेः परिदाय महारथाः। <br>पद्भिरेव महावीर्या ययुः कौरवनन्दनाः   ॥03-141-029॥</td></tr>
<tr><td>ते शनैः प्राद्रवन्सर्वे कृष्णया सह पाण्डवाः। <br>तस्माद्देशात्सुसंहृष्टा द्रष्टुकामा धनंजयम्   ॥03-141-030॥</td></tr>
</table>
<table border = "1"><tr><td>Verse</td></tr>
<tr><td> लोमश उवाच। <br>एषा देवनदी पुण्या कौशिकी भरतर्षभ। <br>विश्वामित्राश्रमो रम्य एष चात्र प्रकाशते   ॥03-110-001॥</td></tr>
<tr><td>आश्रमश्चैव पुण्याख्यः काश्यपस्य महात्मनः। <br>ऋश्यशृङ्गः सुतो यस्य तपस्वी संयतेन्द्रियः   ॥03-110-002॥</td></tr>
<tr><td>तपसो यः प्रभावेन वर्षयामास वासवम्। <br>अनावृष्ट्यां भयाद्यस्य ववर्ष बलवृत्रहा   ॥03-110-003॥</td></tr>
<tr><td>मृग्यां जातः स तेजस्वी काश्यपस्य सुतः प्रभुः। <br>विषये लोमपादस्य यश्चकाराद्भुतं महत्   ॥03-110-004॥</td></tr>
<tr><td>निवर्तितेषु सस्येषु यस्मै शान्तां ददौ नृपः। <br>लोमपादो दुहितरं सावित्रीं सविता यथा   ॥03-110-005॥</td></tr>
<tr><td> युधिष्ठिर उवाच। <br>ऋश्यशृङ्गः कथं मृग्यामुत्पन्नः काश्यपात्मजः। <br>विरुद्धे योनिसंसर्गे कथं च तपसा युतः   ॥03-110-006॥</td></tr>
<tr><td>किमर्थं च भयाच्छक्रस्तस्य बालस्य धीमतः। <br>अनावृष्ट्यां प्रवृत्तायां ववर्ष बलवृत्रहा   ॥03-110-007॥</td></tr>
<tr><td>कथंरूपा च शान्ताभूद्राजपुत्री यतव्रता। <br>लोभयामास या चेतो मृगभूतस्य तस्य वै   ॥03-110-008॥</td></tr>
<tr><td>लोमपादश्च राजर्षिर्यदाश्रूयत धार्मिकः। <br>कथं वै विषये तस्य नावर्षत्पाकशासनः   ॥03-110-009॥</td></tr>
<tr><td>एतन्मे भगवन्सर्वं विस्तरेण यथातथम्। <br>वक्तुमर्हसि शुश्रूषोरृश्यशृङ्गस्य चेष्टितम्   ॥03-110-010॥</td></tr>
<tr><td> लोमश उवाच। <br>विभाण्डकस्य ब्रह्मर्षेस्तपसा भावितात्मनः। <br>अमोघवीर्यस्य सतः प्रजापतिसमद्युतेः   ॥03-110-011॥</td></tr>
<tr><td>शृणु पुत्रो यथा जात ऋश्यशृङ्गः प्रतापवान्। <br>महाह्रदे महातेजा बालः स्थविरसंमतः   ॥03-110-012॥</td></tr>
<tr><td>महाह्रदं समासाद्य काश्यपस्तपसि स्थितः। <br>दीर्घकालं परिश्रान्त ऋषिर्देवर्षिसंमतः   ॥03-110-013॥</td></tr>
<tr><td>तस्य रेतः प्रचस्कन्द दृष्ट्वाप्सरसमुर्वशीम्। <br>अप्सूपस्पृशतो राजन्मृगी तच्चापिबत्तदा   ॥03-110-014॥</td></tr>
<tr><td>सह तोयेन तृषिता सा गर्भिण्यभवन्नृप। <br>अमोघत्वाद्विधेश्चैव भावित्वाद्दैवनिर्मितात्   ॥03-110-015॥</td></tr>
<tr><td>तस्यां मृग्यां समभवत्तस्य पुत्रो महानृषिः। <br>ऋश्यशृङ्गस्तपोनित्यो वन एव व्यवर्धत   ॥03-110-016॥</td></tr>
<tr><td>तस्यर्श्यशृङ्गं शिरसि राजन्नासीन्महात्मनः। <br>तेनर्श्यशृङ्ग इत्येवं तदा स प्रथितोऽभवत्   ॥03-110-017॥</td></tr>
<tr><td>न तेन दृष्टपूर्वोऽन्यः पितुरन्यत्र मानुषः। <br>तस्मात्तस्य मनो नित्यं ब्रह्मचर्येऽभवन्नृप   ॥03-110-018॥</td></tr>
<tr><td>एतस्मिन्नेव काले तु सखा दशरथस्य वै। <br>लोमपाद इति ख्यातो अङ्गानामीश्वरोऽभवत्   ॥03-110-019॥</td></tr>
<tr><td>तेन कामः कृतो मिथ्या ब्राह्मणेभ्य इति श्रुतिः। <br>स ब्राह्मणैः परित्यक्तस्तदा वै जगतीपतिः   ॥03-110-020॥</td></tr>
<tr><td>पुरोहितापचाराच्च तस्य राज्ञो यदृच्छया। <br>न ववर्ष सहस्राक्षस्ततोऽपीड्यन्त वै प्रजाः   ॥03-110-021॥</td></tr>
<tr><td>स ब्राह्मणान्पर्यपृच्छत्तपोयुक्तान्मनीषिणः। <br>प्रवर्षणे सुरेन्द्रस्य समर्थान्पृथिवीपतिः   ॥03-110-022॥</td></tr>
<tr><td>कथं प्रवर्षेत्पर्जन्य उपायः परिदृश्यताम्। <br>तमूचुश्चोदितास्तेन स्वमतानि मनीषिणः   ॥03-110-023॥</td></tr>
<tr><td>तत्र त्वेको मुनिवरस्तं राजानमुवाच ह। <br>कुपितास्तव राजेन्द्र ब्राह्मणा निष्कृतिं चर   ॥03-110-024॥</td></tr>
<tr><td>ऋश्यशृङ्गं मुनिसुतमानयस्व च पार्थिव। <br>वानेयमनभिज्ञं च नारीणामार्जवे रतम्   ॥03-110-025॥</td></tr>
<tr><td>स चेदवतरेद्राजन्विषयं ते महातपाः। <br>सद्यः प्रवर्षेत्पर्जन्य इति मे नात्र संशयः   ॥03-110-026॥</td></tr>
<tr><td>एतच्छ्रुत्वा वचो राजन्कृत्वा निष्कृतिमात्मनः। <br>स गत्वा पुनरागच्छत्प्रसन्नेषु द्विजातिषु। <br>राजानमागतं दृष्ट्वा प्रतिसंजगृहुः प्रजाः   ॥03-110-027॥</td></tr>
<tr><td>ततोऽङ्गपतिराहूय सचिवान्मन्त्रकोविदान्। <br>ऋश्यशृङ्गागमे यत्नमकरोन्मन्त्रनिश्चये   ॥03-110-028॥</td></tr>
<tr><td>सोऽध्यगच्छदुपायं तु तैरमात्यैः सहाच्युतः। <br>शास्त्रज्ञैरलमर्थज्ञैर्नीत्यां च परिनिष्ठितैः   ॥03-110-029॥</td></tr>
<tr><td>तत आनाययामास वारमुख्या महीपतिः। <br>वेश्याः सर्वत्र निष्णातास्ता उवाच स पार्थिवः   ॥03-110-030॥</td></tr>
<tr><td>ऋश्यशृङ्गमृषेः पुत्रमानयध्वमुपायतः। <br>लोभयित्वाभिविश्वास्य विषयं मम शोभनाः   ॥03-110-031॥</td></tr>
<tr><td>ता राजभयभीताश्च शापभीताश्च योषितः। <br>अशक्यमूचुस्तत्कार्यं विवर्णा गतचेतसः   ॥03-110-032॥</td></tr>
<tr><td>तत्र त्वेका जरद्योषा राजानमिदमब्रवीत्। <br>प्रयतिष्ये महाराज तमानेतुं तपोधनम्   ॥03-110-033॥</td></tr>
<tr><td>अभिप्रेतांस्तु मे कामान्समनुज्ञातुमर्हसि। <br>ततः शक्ष्ये लोभयितुमृश्यशृङ्गमृषेः सुतम्   ॥03-110-034॥</td></tr>
<tr><td>तस्याः सर्वमभिप्रायमन्वजानात्स पार्थिवः। <br>धनं च प्रददौ भूरि रत्नानि विविधानि च   ॥03-110-035॥</td></tr>
<tr><td>ततो रूपेण संपन्ना वयसा च महीपते। <br>स्त्रिय आदाय काश्चित्सा जगाम वनमञ्जसा   ॥03-110-036॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>किमर्थं सहसा विन्ध्यः प्रवृद्धः क्रोधमूर्छितः। <br>एतदिच्छाम्यहं श्रोतुं विस्तरेण महामुने   ॥03-102-001॥</td></tr>
<tr><td> लोमश उवाच। <br>अद्रिराजं महाशैलं मरुं कनकपर्वतम्। <br>उदयास्तमये भानुः प्रदक्षिणमवर्तत   ॥03-102-002॥</td></tr>
<tr><td>तं तु दृष्ट्वा तथा विन्ध्यः शैलः सूर्यमथाब्रवीत्। <br>यथा हि मेरुर्भवता नित्यशः परिगम्यते। <br>प्रदक्षिणं च क्रियते मामेवं कुरु भास्कर   ॥03-102-003॥</td></tr>
<tr><td>एवमुक्तस्ततः सूर्यः शैलेन्द्रं प्रत्यभाषत। <br>नाहमात्मेच्छया शैल करोम्येनं प्रदक्षिणम्। <br>एष मार्गः प्रदिष्टो मे येनेदं निर्मितं जगत्   ॥03-102-004॥</td></tr>
<tr><td>एवमुक्तस्ततः क्रोधात्प्रवृद्धः सहसाचलः। <br>सूर्याचन्द्रमसोर्मार्गं रोद्धुमिच्छन्परंतप   ॥03-102-005॥</td></tr>
<tr><td>ततो देवाः सहिताः सर्व एव; सेन्द्राः समागम्य महाद्रिराजम्। <br>निवारयामासुरुपायतस्तं; न च स्म तेषां वचनं चकार   ॥03-102-006॥</td></tr>
<tr><td>अथाभिजग्मुर्मुनिमाश्रमस्थं; तपस्विनं धर्मभृतां वरिष्ठम्। <br>अगस्त्यमत्यद्भुतवीर्यदीप्तं; तं चार्थमूचुः सहिताः सुरास्ते   ॥03-102-007॥</td></tr>
<tr><td> देवा ऊचुः। <br>सूर्याचन्द्रमसोर्मार्गं नक्षत्राणां गतिं तथा। <br>शैलराजो वृणोत्येष विन्ध्यः क्रोधवशानुगः   ॥03-102-008॥</td></tr>
<tr><td>तं निवारयितुं शक्तो नान्यः कश्चिद्द्विजोत्तम। <br>ऋते त्वां हि महाभाग तस्मादेनं निवारय   ॥03-102-009॥</td></tr>
<tr><td> लोमश उवाच। <br>तच्छ्रुत्वा वचनं विप्रः सुराणां शैलमभ्यगात्। <br>सोऽभिगम्याब्रवीद्विन्ध्यं सदारः समुपस्थितः   ॥03-102-010॥</td></tr>
<tr><td>मार्गमिच्छाम्यहं दत्तं भवता पर्वतोत्तम। <br>दक्षिणामभिगन्तास्मि दिशं कार्येण केनचित्   ॥03-102-011॥</td></tr>
<tr><td>यावदागमनं मह्यं तावत्त्वं प्रतिपालय। <br>निवृत्ते मयि शैलेन्द्र ततो वर्धस्व कामतः   ॥03-102-012॥</td></tr>
<tr><td>एवं स समयं कृत्वा विन्ध्येनामित्रकर्शन। <br>अद्यापि दक्षिणाद्देशाद्वारुणिर्न निवर्तते   ॥03-102-013॥</td></tr>
<tr><td>एतत्ते सर्वमाख्यातं यथा विन्ध्यो न वर्धते। <br>अगस्त्यस्य प्रभावेन यन्मां त्वं परिपृच्छसि   ॥03-102-014॥</td></tr>
<tr><td>कालेयास्तु यथा राजन्सुरैः सर्वैर्निषूदिताः। <br>अगस्त्याद्वरमासाद्य तन्मे निगदतः शृणु   ॥03-102-015॥</td></tr>
<tr><td>त्रिदशानां वचः श्रुत्वा मैत्रावरुणिरब्रवीत्। <br>किमर्थमभियाताः स्थ वरं मत्तः किमिच्छथ। <br>एवमुक्तास्ततस्तेन देवास्तं मुनिमब्रुवन्   ॥03-102-016॥</td></tr>
<tr><td>एवं त्वयेच्छाम कृतं महर्षे; महार्णवं पीयमानं महात्मन्। <br>ततो वधिष्याम सहानुबन्धा;न्कालेयसंज्ञान्सुरविद्विषस्तान्   ॥03-102-017॥</td></tr>
<tr><td>त्रिदशानां वचः श्रुत्वा तथेति मुनिरब्रवीत्। <br>करिष्ये भवतां कामं लोकानां च महत्सुखम्   ॥03-102-018॥</td></tr>
<tr><td>एवमुक्त्वा ततोऽगच्छत्समुद्रं सरितां पतिम्। <br>ऋषिभिश्च तपःसिद्धैः सार्धं देवैश्च सुव्रतः   ॥03-102-019॥</td></tr>
<tr><td>मनुष्योरगगन्धर्वयक्षकिंपुरुषास्तथा। <br>अनुजग्मुर्महात्मानं द्रष्टुकामास्तदद्भुतम्   ॥03-102-020॥</td></tr>
<tr><td>ततोऽभ्यगच्छन्सहिताः समुद्रं भीमनिस्वनम्। <br>नृत्यन्तमिव चोर्मीभिर्वल्गन्तमिव वायुना   ॥03-102-021॥</td></tr>
<tr><td>हसन्तमिव फेनौघैः स्खलन्तं कन्दरेषु च। <br>नानाग्राहसमाकीर्णं नानाद्विजगणायुतम्   ॥03-102-022॥</td></tr>
<tr><td>अगस्त्यसहिता देवाः सगन्धर्वमहोरगाः। <br>ऋषयश्च महाभागाः समासेदुर्महोदधिम्   ॥03-102-023॥</td></tr>
</table>
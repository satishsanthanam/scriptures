<table border = "1"><tr><td>Verse</td></tr>
<tr><td> लोमश उवाच। <br>यः कथ्यते मन्त्रविदग्र्यबुद्धि;रौद्दालकिः श्वेतकेतुः पृथिव्याम्। <br>तस्याश्रमं पश्य नरेन्द्र पुण्यं; सदाफलैरुपपन्नं महीजैः   ॥03-132-001॥</td></tr>
<tr><td>साक्षादत्र श्वेतकेतुर्ददर्श; सरस्वतीं मानुषदेहरूपाम्। <br>वेत्स्यामि वाणीमिति संप्रवृत्तां; सरस्वतीं श्वेतकेतुर्बभाषे   ॥03-132-002॥</td></tr>
<tr><td>तस्मिन्काले ब्रह्मविदां वरिष्ठा;वास्तां तदा मातुलभागिनेयौ। <br>अष्टावक्रश्चैव कहोडसूनु;रौद्दालकिः श्वेतकेतुश्च राजन्   ॥03-132-003॥</td></tr>
<tr><td>विदेहराजस्य महीपतेस्तौ; विप्रावुभौ मातुलभागिनेयौ। <br>प्रविश्य यज्ञायतनं विवादे; बन्दिं निजग्राहतुरप्रमेयम्   ॥03-132-004॥</td></tr>
<tr><td> युधिष्ठिर उवाच। <br>कथंप्रभावः स बभूव विप्र;स्तथायुक्तं यो निजग्राह बन्दिम्। <br>अष्टावक्रः केन चासौ बभूव; तत्सर्वं मे लोमश शंस तत्त्वम्   ॥03-132-005॥</td></tr>
<tr><td> लोमश उवाच। <br>उद्दालकस्य नियतः शिष्य एको; नाम्ना कहोडेति बभूव राजन्। <br>शुश्रूषुराचार्यवशानुवर्ती; दीर्घं कालं सोऽध्ययनं चकार   ॥03-132-006॥</td></tr>
<tr><td>तं वै विप्राः पर्यभवंश्च शिष्या;स्तं च ज्ञात्वा विप्रकारं गुरुः सः। <br>तस्मै प्रादात्सद्य एव श्रुतं च; भार्यां च वै दुहितरं स्वां सुजाताम्   ॥03-132-007॥</td></tr>
<tr><td>तस्या गर्भः समभवदग्निकल्पः; सोऽधीयानं पितरमथाभ्युवाच। <br>सर्वां रात्रिमध्ययनं करोषि; नेदं पितः सम्यगिवोपवर्तते   ॥03-132-008॥</td></tr>
<tr><td>उपालब्धः शिष्यमध्ये महर्षिः; स तं कोपादुदरस्थं शशाप। <br>यस्मात्कुक्षौ वर्तमानो ब्रवीषि; तस्माद्वक्रो भवितास्यष्टकृत्वः   ॥03-132-009॥</td></tr>
<tr><td>स वै तथा वक्र एवाभ्यजाय;दष्टावक्रः प्रथितो वै महर्षिः। <br>तस्यासीद्वै मातुलः श्वेतकेतुः; स तेन तुल्यो वयसा बभूव   ॥03-132-010॥</td></tr>
<tr><td>संपीड्यमाना तु तदा सुजाता; विवर्धमानेन सुतेन कुक्षौ। <br>उवाच भर्तारमिदं रहोगता; प्रसाद्य हीनं वसुना धनार्थिनी   ॥03-132-011॥</td></tr>
<tr><td>कथं करिष्याम्यधना महर्षे; मासश्चायं दशमो वर्तते मे। <br>न चास्ति ते वसु किंचित्प्रजाता; येनाहमेतामापदं निस्तरेयम्   ॥03-132-012॥</td></tr>
<tr><td>उक्तस्त्वेवं भार्यया वै कहोडो; वित्तस्यार्थे जनकमथाभ्यगच्छत्। <br>स वै तदा वादविदा निगृह्य; निमज्जितो बन्दिनेहाप्सु विप्रः   ॥03-132-013॥</td></tr>
<tr><td>उद्दालकस्तं तु तदा निशम्य; सूतेन वादेऽप्सु तथा निमज्जितम्। <br>उवाच तां तत्र ततः सुजाता;मष्टावक्रे गूहितव्योऽयमर्थः   ॥03-132-014॥</td></tr>
<tr><td>ररक्ष सा चाप्यति तं सुमन्त्रं; जातोऽप्येवं न स शुश्राव विप्रः। <br>उद्दालकं पितृवच्चापि मेने; अष्टावक्रो भ्रातृवच्छ्वेतकेतुम्   ॥03-132-015॥</td></tr>
<tr><td>ततो वर्षे द्वादशे श्वेतकेतु;रष्टावक्रं पितुरङ्के निषण्णम्। <br>अपाकर्षद्गृह्य पाणौ रुदन्तं; नायं तवाङ्कः पितुरित्युक्तवांश्च   ॥03-132-016॥</td></tr>
<tr><td>यत्तेनोक्तं दुरुक्तं तत्तदानीं; हृदि स्थितं तस्य सुदुःखमासीत्। <br>गृहं गत्वा मातरं रोदमानः; पप्रच्छेदं क्व नु तातो ममेति   ॥03-132-017॥</td></tr>
<tr><td>ततः सुजाता परमार्तरूपा; शापाद्भीता सर्वमेवाचचक्षे। <br>तद्वै तत्त्वं सर्वमाज्ञाय मातु;रित्यब्रवीच्छ्वेतकेतुं स विप्रः   ॥03-132-018॥</td></tr>
<tr><td>गच्छाव यज्ञं जनकस्य राज्ञो; बह्वाश्चर्यः श्रूयते तस्य यज्ञः। <br>श्रोष्यावोऽत्र ब्राह्मणानां विवाद;मन्नं चाग्र्यं तत्र भोक्ष्यावहे च। <br>विचक्षणत्वं च भविष्यते नौ; शिवश्च सौम्यश्च हि ब्रह्मघोषः   ॥03-132-019॥</td></tr>
<tr><td>तौ जग्मतुर्मातुलभागिनेयौ; यज्ञं समृद्धं जनकस्य राज्ञः। <br>अष्टावक्रः पथि राज्ञा समेत्य; उत्सार्यमाणो वाक्यमिदं जगाद   ॥03-132-020॥</td></tr>
</table>
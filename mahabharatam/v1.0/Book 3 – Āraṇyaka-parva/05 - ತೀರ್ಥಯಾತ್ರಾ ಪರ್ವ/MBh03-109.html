<table border = "1"><tr><td>Verse</td></tr>
<tr><td> वैशंपायन उवाच। <br>ततः प्रयातः कौन्तेयः क्रमेण भरतर्षभ। <br>नन्दामपरनन्दां च नद्यौ पापभयापहे   ॥03-109-001॥</td></tr>
<tr><td>स पर्वतं समासाद्य हेमकूटमनामयम्। <br>अचिन्त्यानद्भुतान्भावान्ददर्श सुबहून्नृपः   ॥03-109-002॥</td></tr>
<tr><td>वाचो यत्राभवन्मेघा उपलाश्च सहस्रशः। <br>नाशक्नुवंस्तमारोढुं विषण्णमनसो जनाः   ॥03-109-003॥</td></tr>
<tr><td>वायुर्नित्यं ववौ यत्र नित्यं देवश्च वर्षति। <br>सायं प्रातश्च भगवान्दृश्यते हव्यवाहनः   ॥03-109-004॥</td></tr>
<tr><td>एवं बहुविधान्भावानद्भुतान्वीक्ष्य पाण्डवः। <br>लोमशं पुनरेव स्म पर्यपृच्छत्तदद्भुतम्   ॥03-109-005॥</td></tr>
<tr><td> लोमश उवाच। <br>यथाश्रुतमिदं पूर्वमस्माभिररिकर्शन। <br>तदेकाग्रमना राजन्निबोध गदतो मम   ॥03-109-006॥</td></tr>
<tr><td>अस्मिन्नृषभकूटेऽभूदृषभो नाम तापसः। <br>अनेकशतवर्षायुस्तपस्वी कोपनो भृशम्   ॥03-109-007॥</td></tr>
<tr><td>स वै संभाष्यमाणोऽन्यैः कोपाद्गिरिमुवाच ह। <br>य इह व्याहरेत्कश्चिदुपलानुत्सृजेस्तदा   ॥03-109-008॥</td></tr>
<tr><td>वातं चाहूय मा शब्दमित्युवाच स तापसः। <br>व्याहरंश्चैव पुरुषो मेघेन विनिवार्यते   ॥03-109-009॥</td></tr>
<tr><td>एवमेतानि कर्माणि राजंस्तेन महर्षिणा। <br>कृतानि कानिचित्कोपात्प्रतिषिद्धानि कानिचित्   ॥03-109-010॥</td></tr>
<tr><td>नन्दामभिगतान्देवान्पुरा राजन्निति श्रुतिः। <br>अन्वपद्यन्त सहसा पुरुषा देवदर्शिनः   ॥03-109-011॥</td></tr>
<tr><td>ते दर्शनमनिच्छन्तो देवाः शक्रपुरोगमाः। <br>दुर्गं चक्रुरिमं देशं गिरिप्रत्यूहरूपकम्   ॥03-109-012॥</td></tr>
<tr><td>तदा प्रभृति कौन्तेय नरा गिरिमिमं सदा। <br>नाशक्नुवनभिद्रष्टुं कुत एवाधिरोहितुम्   ॥03-109-013॥</td></tr>
<tr><td>नातप्ततपसा शक्यो द्रष्टुमेष महागिरिः। <br>आरोढुं वापि कौन्तेय तस्मान्नियतवाग्भव   ॥03-109-014॥</td></tr>
<tr><td>इह देवाः सदा सर्वे यज्ञानाजह्रुरुत्तमान्। <br>तेषामेतानि लिङ्गानि दृश्यन्तेऽद्यापि भारत   ॥03-109-015॥</td></tr>
<tr><td>कुशाकारेव दूर्वेयं संस्तीर्णेव च भूरियम्। <br>यूपप्रकारा बहवो वृक्षाश्चेमे विशां पते   ॥03-109-016॥</td></tr>
<tr><td>देवाश्च ऋषयश्चैव वसन्त्यद्यापि भारत। <br>तेषां सायं तथा प्रातर्दृश्यते हव्यवाहनः   ॥03-109-017॥</td></tr>
<tr><td>इहाप्लुतानां कौन्तेय सद्यः पाप्मा विहन्यते। <br>कुरुश्रेष्ठाभिषेकं वै तस्मात्कुरु सहानुजः   ॥03-109-018॥</td></tr>
<tr><td>ततो नन्दाप्लुताङ्गस्त्वं कौशिकीमभियास्यसि। <br>विश्वामित्रेण यत्रोग्रं तपस्तप्तमनुत्तमम्   ॥03-109-019॥</td></tr>
<tr><td> वैशंपायन उवाच। <br>ततस्तत्र समाप्लुत्य गात्राणि सगणो नृपः। <br>जगाम कौशिकीं पुण्यां रम्यां शिवजलां नदीम्   ॥03-109-020॥</td></tr>
</table>
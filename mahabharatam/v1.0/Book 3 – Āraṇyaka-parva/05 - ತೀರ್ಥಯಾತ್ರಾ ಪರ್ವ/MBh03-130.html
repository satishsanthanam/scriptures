<table border = "1"><tr><td>Verse</td></tr>
<tr><td> लोमश उवाच। <br>इह मर्त्यास्तपस्तप्त्वा स्वर्गं गच्छन्ति भारत। <br>मर्तुकामा नरा राजन्निहायान्ति सहस्रशः   ॥03-130-001॥</td></tr>
<tr><td>एवमाशीः प्रयुक्ता हि दक्षेण यजता पुरा। <br>इह ये वै मरिष्यन्ति ते वै स्वर्गजितो नराः   ॥03-130-002॥</td></tr>
<tr><td>एषा सरस्वती पुण्या दिव्या चोघवती नदी। <br>एतद्विनशनं नाम सरस्वत्या विशां पते   ॥03-130-003॥</td></tr>
<tr><td>द्वारं निषादराष्ट्रस्य येषां द्वेषात्सरस्वती। <br>प्रविष्टा पृथिवीं वीर मा निषादा हि मां विदुः   ॥03-130-004॥</td></tr>
<tr><td>एष वै चमसोद्भेदो यत्र दृश्या सरस्वती। <br>यत्रैनामभ्यवर्तन्त दिव्याः पुण्याः समुद्रगाः   ॥03-130-005॥</td></tr>
<tr><td>एतत्सिन्धोर्महत्तीर्थं यत्रागस्त्यमरिंदम। <br>लोपामुद्रा समागम्य भर्तारमवृणीत वै   ॥03-130-006॥</td></tr>
<tr><td>एतत्प्रभासते तीर्थं प्रभासं भास्करद्युते। <br>इन्द्रस्य दयितं पुण्यं पवित्रं पापनाशनम्   ॥03-130-007॥</td></tr>
<tr><td>एतद्विष्णुपदं नाम दृश्यते तीर्थमुत्तमम्। <br>एषा रम्या विपाशा च नदी परमपावनी   ॥03-130-008॥</td></tr>
<tr><td>अत्रैव पुत्रशोकेन वसिष्ठो भगवानृषिः। <br>बद्ध्वात्मानं निपतितो विपाशः पुनरुत्थितः   ॥03-130-009॥</td></tr>
<tr><td>काश्मीरमण्डलं चैतत्सर्वपुण्यमरिंदम। <br>महर्षिभिश्चाध्युषितं पश्येदं भ्रातृभिः सह   ॥03-130-010॥</td></tr>
<tr><td>अत्रोत्तराणां सर्वेषामृषीणां नाहुषस्य च। <br>अग्नेश्चात्रैव संवादः काश्यपस्य च भारत   ॥03-130-011॥</td></tr>
<tr><td>एतद्द्वारं महाराज मानसस्य प्रकाशते। <br>वर्षमस्य गिरेर्मध्ये रामेण श्रीमता कृतम्   ॥03-130-012॥</td></tr>
<tr><td>एष वातिकषण्डो वै प्रख्यातः सत्यविक्रमः। <br>नाभ्यवर्तत यद्द्वारं विदेहानुत्तरं च यः   ॥03-130-013॥</td></tr>
<tr><td>एष उज्जानको नाम यवक्रीर्यत्र शान्तवान्। <br>अरुन्धतीसहायश्च वसिष्ठो भगवानृषिः   ॥03-130-014॥</td></tr>
<tr><td>ह्रदश्च कुशवानेष यत्र पद्मं कुशेशयम्। <br>आश्रमश्चैव रुक्मिण्या यत्राशाम्यदकोपना   ॥03-130-015॥</td></tr>
<tr><td>समाधीनां समासस्तु पाण्डवेय श्रुतस्त्वया। <br>तं द्रक्ष्यसि महाराज भृगुतुङ्गं महागिरिम्   ॥03-130-016॥</td></tr>
<tr><td>जलां चोपजलां चैव यमुनामभितो नदीम्। <br>उशीनरो वै यत्रेष्ट्वा वासवादत्यरिच्यत   ॥03-130-017॥</td></tr>
<tr><td>तां देवसमितिं तस्य वासवश्च विशां पते। <br>अभ्यगच्छत राजानं ज्ञातुमग्निश्च भारत   ॥03-130-018॥</td></tr>
<tr><td>जिज्ञासमानौ वरदौ महात्मानमुशीनरम्। <br>इन्द्रः श्येनः कपोतोऽग्निर्भूत्वा यज्ञेऽभिजग्मतुः   ॥03-130-019॥</td></tr>
<tr><td>ऊरुं राज्ञः समासाद्य कपोतः श्येनजाद्भयात्। <br>शरणार्थी तदा राजन्निलिल्ये भयपीडितः   ॥03-130-020॥</td></tr>
</table>
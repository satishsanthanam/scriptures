<table border = "1"><tr><td>Verse</td></tr>
<tr><td> वैशंपायन उवाच। <br>धनंजयोत्सुकास्ते तु वने तस्मिन्महारथाः। <br>न्यवसन्त महाभागा द्रौपद्या सह पाण्डवाः   ॥03-080-001॥</td></tr>
<tr><td>अथापश्यन्महात्मानं देवर्षिं तत्र नारदम्। <br>दीप्यमानं श्रिया ब्राह्म्या दीप्ताग्निसमतेजसम्   ॥03-080-002॥</td></tr>
<tr><td>स तैः परिवृतः श्रीमान्भ्रातृभिः कुरुसत्तमः। <br>विबभावतिदीप्तौजा देवैरिव शतक्रतुः   ॥03-080-003॥</td></tr>
<tr><td>यथा च वेदान्सावित्री याज्ञसेनी तथा सती। <br>न जहौ धर्मतः पार्थान्मेरुमर्कप्रभा यथा   ॥03-080-004॥</td></tr>
<tr><td>प्रतिगृह्य तु तां पूजां नारदो भगवानृषिः। <br>आश्वासयद्धर्मसुतं युक्तरूपमिवानघ   ॥03-080-005॥</td></tr>
<tr><td>उवाच च महात्मानं धर्मराजं युधिष्ठिरम्। <br>ब्रूहि धर्मभृतां श्रेष्ठ केनार्थः किं ददामि ते   ॥03-080-006॥</td></tr>
<tr><td>अथ धर्मसुतो राजा प्रणम्य भ्रातृभिः सह। <br>उवाच प्राञ्जलिर्वाक्यं नारदं देवसंमितम्   ॥03-080-007॥</td></tr>
<tr><td>त्वयि तुष्टे महाभाग सर्वलोकाभिपूजिते। <br>कृतमित्येव मन्येऽहं प्रसादात्तव सुव्रत   ॥03-080-008॥</td></tr>
<tr><td>यदि त्वहमनुग्राह्यो भ्रातृभिः सहितोऽनघ। <br>संदेहं मे मुनिश्रेष्ठ हृदिस्थं छेत्तुमर्हसि   ॥03-080-009॥</td></tr>
<tr><td>प्रदक्षिणं यः कुरुते पृथिवीं तीर्थतत्परः। <br>किं फलं तस्य कार्त्स्न्येन तद्ब्रह्मन्वक्तुमर्हसि   ॥03-080-010॥</td></tr>
<tr><td> नारद उवाच। <br>शृणु राजन्नवहितो यथा भीष्मेण भारत। <br>पुलस्त्यस्य सकाशाद्वै सर्वमेतदुपश्रुतम्   ॥03-080-011॥</td></tr>
<tr><td>पुरा भागीरथीतीरे भीष्मो धर्मभृतां वरः। <br>पित्र्यं व्रतं समास्थाय न्यवसन्मुनिवत्तदा   ॥03-080-012॥</td></tr>
<tr><td>शुभे देशे महाराज पुण्ये देवर्षिसेविते। <br>गङ्गाद्वारे महातेजा देवगन्धर्वसेविते   ॥03-080-013॥</td></tr>
<tr><td>स पितॄंस्तर्पयामास देवांश्च परमद्युतिः। <br>ऋषींश्च तोषयामास विधिदृष्टेन कर्मणा   ॥03-080-014॥</td></tr>
<tr><td>कस्यचित्त्वथ कालस्य जपन्नेव महातपाः। <br>ददर्शाद्भुतसंकाशं पुलस्त्यमृषिसत्तमम्   ॥03-080-015॥</td></tr>
<tr><td>स तं दृष्ट्वोग्रतपसं दीप्यमानमिव श्रिया। <br>प्रहर्षमतुलं लेभे विस्मयं च परं ययौ   ॥03-080-016॥</td></tr>
<tr><td>उपस्थितं महाराज पूजयामास भारत। <br>भीष्मो धर्मभृतां श्रेष्ठो विधिदृष्टेन कर्मणा   ॥03-080-017॥</td></tr>
<tr><td>शिरसा चार्घ्यमादाय शुचिः प्रयतमानसः। <br>नाम संकीर्तयामास तस्मिन्ब्रह्मर्षिसत्तमे   ॥03-080-018॥</td></tr>
<tr><td>भीष्मोऽहमस्मि भद्रं ते दासोऽस्मि तव सुव्रत। <br>तव संदर्शनादेव मुक्तोऽहं सर्वकिल्बिषैः   ॥03-080-019॥</td></tr>
<tr><td>एवमुक्त्वा महाराज भीष्मो धर्मभृतां वरः। <br>वाग्यतः प्राञ्जलिर्भूत्वा तूष्णीमासीद्युधिष्ठिर   ॥03-080-020॥</td></tr>
<tr><td>तं दृष्ट्वा नियमेनाथ स्वाध्यायाम्नायकर्शितम्। <br>भीष्मं कुरुकुलश्रेष्ठं मुनिः प्रीतमनाभवत्   ॥03-080-021॥</td></tr>
<tr><td> पुलस्त्य उवाच। <br>अनेन तव धर्मज्ञ प्रश्रयेण दमेन च। <br>सत्येन च महाभाग तुष्टोऽस्मि तव सर्वशः   ॥03-080-022॥</td></tr>
<tr><td>यस्येदृशस्ते धर्मोऽयं पितृभक्त्याश्रितोऽनघ। <br>तेन पश्यसि मां पुत्र प्रीतिश्चापि मम त्वयि   ॥03-080-023॥</td></tr>
<tr><td>अमोघदर्शी भीष्माहं ब्रूहि किं करवाणि ते। <br>यद्वक्ष्यसि कुरुश्रेष्ठ तस्य दातास्मि तेऽनघ   ॥03-080-024॥</td></tr>
<tr><td> भीष्म उवाच। <br>प्रीते त्वयि महाभाग सर्वलोकाभिपूजिते। <br>कृतमित्येव मन्येऽहं यदहं दृष्टवान्प्रभुम्   ॥03-080-025॥</td></tr>
<tr><td>यदि त्वहमनुग्राह्यस्तव धर्मभृतां वर। <br>वक्ष्यामि हृत्स्थं संदेहं तन्मे त्वं वक्तुमर्हसि   ॥03-080-026॥</td></tr>
<tr><td>अस्ति मे भगवन्कश्चित्तीर्थेभ्यो धर्मसंशयः। <br>तमहं श्रोतुमिच्छामि पृथक्संकीर्तितं त्वया   ॥03-080-027॥</td></tr>
<tr><td>प्रदक्षिणं यः पृथिवीं करोत्यमितविक्रम। <br>किं फलं तस्य विप्रर्षे तन्मे ब्रूहि तपोधन   ॥03-080-028॥</td></tr>
<tr><td> पुलस्त्य उवाच। <br>हन्त तेऽहं प्रवक्ष्यामि यदृषीणां परायणम्। <br>तदेकाग्रमनास्तात शृणु तीर्थेषु यत्फलम्   ॥03-080-029॥</td></tr>
<tr><td>यस्य हस्तौ च पादौ च मनश्चैव सुसंयतम्। <br>विद्या तपश्च कीर्तिश्च स तीर्थफलमश्नुते   ॥03-080-030॥</td></tr>
<tr><td>प्रतिग्रहादुपावृत्तः संतुष्टो नियतः शुचिः। <br>अहंकारनिवृत्तश्च स तीर्थफलमश्नुते   ॥03-080-031॥</td></tr>
<tr><td>अकल्कको निरारम्भो लघ्वाहारो जितेन्द्रियः। <br>विमुक्तः सर्वदोषैर्यः स तीर्थफलमश्नुते   ॥03-080-032॥</td></tr>
<tr><td>अक्रोधनश्च राजेन्द्र सत्यशीलो दृढव्रतः। <br>आत्मोपमश्च भूतेषु स तीर्थफलमश्नुते   ॥03-080-033॥</td></tr>
<tr><td>ऋषिभिः क्रतवः प्रोक्ता वेदेष्विह यथाक्रमम्। <br>फलं चैव यथातत्त्वं प्रेत्य चेह च सर्वशः   ॥03-080-034॥</td></tr>
<tr><td>न ते शक्या दरिद्रेण यज्ञाः प्राप्तुं महीपते। <br>बहूपकरणा यज्ञा नानासंभारविस्तराः   ॥03-080-035॥</td></tr>
<tr><td>प्राप्यन्ते पार्थिवैरेते समृद्धैर्वा नरैः क्वचित्। <br>नार्थन्यूनोपकरणैरेकात्मभिरसंहतैः   ॥03-080-036॥</td></tr>
<tr><td>यो दरिद्रैरपि विधिः शक्यः प्राप्तुं नरेश्वर। <br>तुल्यो यज्ञफलैः पुण्यैस्तं निबोध युधां वर   ॥03-080-037॥</td></tr>
<tr><td>ऋषीणां परमं गुह्यमिदं भरतसत्तम। <br>तीर्थाभिगमनं पुण्यं यज्ञैरपि विशिष्यते   ॥03-080-038॥</td></tr>
<tr><td>अनुपोष्य त्रिरात्राणि तीर्थान्यनभिगम्य च। <br>अदत्त्वा काञ्चनं गाश्च दरिद्रो नाम जायते   ॥03-080-039॥</td></tr>
<tr><td>अग्निष्टोमादिभिर्यज्ञैरिष्ट्वा विपुलदक्षिणैः। <br>न तत्फलमवाप्नोति तीर्थाभिगमनेन यत्   ॥03-080-040॥</td></tr>
<tr><td>नृलोके देवदेवस्य तीर्थं त्रैलोक्यविश्रुतम्। <br>पुष्करं नाम विख्यातं महाभागः समाविशेत्   ॥03-080-041॥</td></tr>
<tr><td>दश कोटिसहस्राणि तीर्थानां वै महीपते। <br>सांनिध्यं पुष्करे येषां त्रिसंध्यं कुरुनन्दन   ॥03-080-042॥</td></tr>
<tr><td>आदित्या वसवो रुद्राः साध्याश्च समरुद्गणाः। <br>गन्धर्वाप्सरसश्चैव नित्यं संनिहिता विभो   ॥03-080-043॥</td></tr>
<tr><td>यत्र देवास्तपस्तप्त्वा दैत्या ब्रह्मर्षयस्तथा। <br>दिव्ययोगा महाराज पुण्येन महतान्विताः   ॥03-080-044॥</td></tr>
<tr><td>मनसाप्यभिकामस्य पुष्कराणि मनस्विनः। <br>पूयन्ते सर्वपापानि नाकपृष्ठे च पूज्यते   ॥03-080-045॥</td></tr>
<tr><td>तस्मिंस्तीर्थे महाभाग नित्यमेव पितामहः। <br>उवास परमप्रीतो देवदानवसंमतः   ॥03-080-046॥</td></tr>
<tr><td>पुष्करेषु महाभाग देवाः सर्षिपुरोगमाः। <br>सिद्धिं समभिसंप्राप्ताः पुण्येन महतान्विताः   ॥03-080-047॥</td></tr>
<tr><td>तत्राभिषेकं यः कुर्यात्पितृदेवार्चने रतः। <br>अश्वमेधं दशगुणं प्रवदन्ति मनीषिणः   ॥03-080-048॥</td></tr>
<tr><td>अप्येकं भोजयेद्विप्रं पुष्करारण्यमाश्रितः। <br>तेनासौ कर्मणा भीष्म प्रेत्य चेह च मोदते   ॥03-080-049॥</td></tr>
<tr><td>शाकमूलफलैर्वापि येन वर्तयते स्वयम्। <br>तद्वै दद्याद्ब्राह्मणाय श्रद्धावाननसूयकः। <br>तेनैव प्राप्नुयात्प्राज्ञो हयमेधफलं नरः   ॥03-080-050॥</td></tr>
<tr><td>ब्राह्मणः क्षत्रियो वैश्यः शूद्रो वा राजसत्तम। <br>न वियोनिं व्रजन्त्येते स्नातास्तीर्थे महात्मनः   ॥03-080-051॥</td></tr>
<tr><td>कार्त्तिक्यां तु विशेषेण योऽभिगच्छेत पुष्करम्। <br>फलं तत्राक्षयं तस्य वर्धते भरतर्षभ   ॥03-080-052॥</td></tr>
<tr><td>सायं प्रातः स्मरेद्यस्तु पुष्कराणि कृताञ्जलिः। <br>उपस्पृष्टं भवेत्तेन सर्वतीर्थेषु भारत। <br>प्राप्नुयाच्च नरो लोकान्ब्रह्मणः सदनेऽक्षयान्   ॥03-080-053॥</td></tr>
<tr><td>जन्मप्रभृति यत्पापं स्त्रियो वा पुरुषस्य वा। <br>पुष्करे स्नातमात्रस्य सर्वमेव प्रणश्यति   ॥03-080-054॥</td></tr>
<tr><td>यथा सुराणां सर्वेषामादिस्तु मधुसूदनः। <br>तथैव पुष्करं राजंस्तीर्थानामादिरुच्यते   ॥03-080-055॥</td></tr>
<tr><td>उष्य द्वादश वर्षाणि पुष्करे नियतः शुचिः। <br>क्रतून्सर्वानवाप्नोति ब्रह्मलोकं च गच्छति   ॥03-080-056॥</td></tr>
<tr><td>यस्तु वर्षशतं पूर्णमग्निहोत्रमुपासते। <br>कार्त्तिकीं वा वसेदेकां पुष्करे सममेव तत्   ॥03-080-057॥</td></tr>
<tr><td>दुष्करं पुष्करं गन्तुं दुष्करं पुष्करे तपः। <br>दुष्करं पुष्करे दानं वस्तुं चैव सुदुष्करम्   ॥03-080-058॥</td></tr>
<tr><td>उष्य द्वादशरात्रं तु नियतो नियताशनः। <br>प्रदक्षिणमुपावृत्तो जम्बूमार्गं समाविशेत्   ॥03-080-059॥</td></tr>
<tr><td>जम्बूमार्गं समाविश्य देवर्षिपितृसेवितम्। <br>अश्वमेधमवाप्नोति विष्णुलोकं च गच्छति   ॥03-080-060॥</td></tr>
<tr><td>तत्रोष्य रजनीः पञ्च षष्ठकालक्षमी नरः। <br>न दुर्गतिमवाप्नोति सिद्धिं प्राप्नोति चोत्तमाम्   ॥03-080-061॥</td></tr>
<tr><td>जम्बूमार्गादुपावृत्तो गच्छेत्तण्डुलिकाश्रमम्। <br>न दुर्गतिमवाप्नोति स्वर्गलोके च पूज्यते   ॥03-080-062॥</td></tr>
<tr><td>अगस्त्यसर आसाद्य पितृदेवार्चने रतः। <br>त्रिरात्रोपोषितो राजन्नग्निष्टोमफलं लभेत्   ॥03-080-063॥</td></tr>
<tr><td>शाकवृत्तिः फलैर्वापि कौमारं विन्दते पदम्। <br>कण्वाश्रमं समासाद्य श्रीजुष्टं लोकपूजितम्   ॥03-080-064॥</td></tr>
<tr><td>धर्मारण्यं हि तत्पुण्यमाद्यं च भरतर्षभ। <br>यत्र प्रविष्टमात्रो वै पापेभ्यो विप्रमुच्यते   ॥03-080-065॥</td></tr>
<tr><td>अर्चयित्वा पितॄन्देवान्नियतो नियताशनः। <br>सर्वकामसमृद्धस्य यज्ञस्य फलमश्नुते   ॥03-080-066॥</td></tr>
<tr><td>प्रदक्षिणं ततः कृत्वा ययातिपतनं व्रजेत्। <br>हयमेधस्य यज्ञस्य फलं प्राप्नोति तत्र वै   ॥03-080-067॥</td></tr>
<tr><td>महाकालं ततो गच्छेन्नियतो नियताशनः। <br>कोटितीर्थमुपस्पृश्य हयमेधफलं लभेत्   ॥03-080-068॥</td></tr>
<tr><td>ततो गच्छेत धर्मज्ञ पुण्यस्थानमुमापतेः। <br>नाम्ना भद्रवटं नाम त्रिषु लोकेषु विश्रुतम्   ॥03-080-069॥</td></tr>
<tr><td>तत्राभिगम्य चेशानं गोसहस्रफलं लभेत्। <br>महादेवप्रसादाच्च गाणपत्यमवाप्नुयात्   ॥03-080-070॥</td></tr>
<tr><td>नर्मदामथ चासाद्य नदीं त्रैलोक्यविश्रुताम्। <br>तर्पयित्वा पितॄन्देवानग्निष्टोमफलं लभेत्   ॥03-080-071॥</td></tr>
<tr><td>दक्षिणं सिन्धुमासाद्य ब्रह्मचारी जितेन्द्रियः। <br>अग्निष्टोममवाप्नोति विमानं चाधिरोहति   ॥03-080-072॥</td></tr>
<tr><td>चर्मण्वतीं समासाद्य नियतो नियताशनः। <br>रन्तिदेवाभ्यनुज्ञातो अग्निष्टोमफलं लभेत्   ॥03-080-073॥</td></tr>
<tr><td>ततो गच्छेत धर्मज्ञ हिमवत्सुतमर्बुदम्। <br>पृथिव्यां यत्र वै छिद्रं पूर्वमासीद्युधिष्ठिर   ॥03-080-074॥</td></tr>
<tr><td>तत्राश्रमो वसिष्ठस्य त्रिषु लोकेषु विश्रुतः। <br>तत्रोष्य रजनीमेकां गोसहस्रफलं लभेत्   ॥03-080-075॥</td></tr>
<tr><td>पिङ्गातीर्थमुपस्पृश्य ब्रह्मचारी जितेन्द्रियः। <br>कपिलानां नरव्याघ्र शतस्य फलमश्नुते   ॥03-080-076॥</td></tr>
<tr><td>ततो गच्छेत धर्मज्ञ प्रभासं लोकविश्रुतम्। <br>यत्र संनिहितो नित्यं स्वयमेव हुताशनः। <br>देवतानां मुखं वीर अनलोऽनिलसारथिः   ॥03-080-077॥</td></tr>
<tr><td>तस्मिंस्तीर्थवरे स्नात्वा शुचिः प्रयतमानसः। <br>अग्निष्टोमातिरात्राभ्यां फलं प्राप्नोति मानवः   ॥03-080-078॥</td></tr>
<tr><td>ततो गत्वा सरस्वत्याः सागरस्य च संगमे। <br>गोसहस्रफलं प्राप्य स्वर्गलोके महीयते। <br>दीप्यमानोऽग्निवन्नित्यं प्रभया भरतर्षभ   ॥03-080-079॥</td></tr>
<tr><td>त्रिरात्रमुषितस्तत्र तर्पयेत्पितृदेवताः। <br>प्रभासते यथा सोमो अश्वमेधं च विन्दति   ॥03-080-080॥</td></tr>
<tr><td>वरदानं ततो गच्छेत्तीर्थं भरतसत्तम। <br>विष्णोर्दुर्वाससा यत्र वरो दत्तो युधिष्ठिर   ॥03-080-081॥</td></tr>
<tr><td>वरदाने नरः स्नात्वा गोसहस्रफलं लभेत्। <br>ततो द्वारवतीं गच्छेन्नियतो नियताशनः। <br>पिण्डारके नरः स्नात्वा लभेद्बहु सुवर्णकम्   ॥03-080-082॥</td></tr>
<tr><td>तस्मिंस्तीर्थे महाभाग पद्मलक्षणलक्षिताः। <br>अद्यापि मुद्रा दृश्यन्ते तदद्भुतमरिंदम   ॥03-080-083॥</td></tr>
<tr><td>त्रिशूलाङ्कानि पद्मानि दृश्यन्ते कुरुनन्दन। <br>महादेवस्य सांनिध्यं तत्रैव भरतर्षभ   ॥03-080-084॥</td></tr>
<tr><td>सागरस्य च सिन्धोश्च संगमं प्राप्य भारत। <br>तीर्थे सलिलराजस्य स्नात्वा प्रयतमानसः   ॥03-080-085॥</td></tr>
<tr><td>तर्पयित्वा पितॄन्देवानृषींश्च भरतर्षभ। <br>प्राप्नोति वारुणं लोकं दीप्यमानः स्वतेजसा   ॥03-080-086॥</td></tr>
<tr><td>शङ्कुकर्णेश्वरं देवमर्चयित्वा युधिष्ठिर। <br>अश्वमेधं दशगुणं प्रवदन्ति मनीषिणः   ॥03-080-087॥</td></tr>
<tr><td>प्रदक्षिणमुपावृत्य गच्छेत भरतर्षभ। <br>तीर्थं कुरुवरश्रेष्ठ त्रिषु लोकेषु विश्रुतम्। <br>दृमीति नाम्ना विख्यातं सर्वपापप्रमोचनम्   ॥03-080-088॥</td></tr>
<tr><td>यत्र ब्रह्मादयो देवा उपासन्ते महेश्वरम्। <br>तत्र स्नात्वार्चयित्वा च रुद्रं देवगणैर्वृतम्। <br>जन्मप्रभृति पापानि कृतानि नुदते नरः   ॥03-080-089॥</td></tr>
<tr><td>दृमी चात्र नरश्रेष्ठ सर्वदेवैरभिष्टुता। <br>तत्र स्नात्वा नरव्याघ्र हयमेधमवाप्नुयात्   ॥03-080-090॥</td></tr>
<tr><td>जित्वा यत्र महाप्राज्ञ विष्णुना प्रभविष्णुना। <br>पुरा शौचं कृतं राजन्हत्वा दैवतकण्टकान्   ॥03-080-091॥</td></tr>
<tr><td>ततो गच्छेत धर्मज्ञ वसोर्धारामभिष्टुताम्। <br>गमनादेव तस्यां हि हयमेधमवाप्नुयात्   ॥03-080-092॥</td></tr>
<tr><td>स्नात्वा कुरुवरश्रेष्ठ प्रयतात्मा तु मानवः। <br>तर्प्य देवान्पितॄंश्चैव विष्णुलोके महीयते   ॥03-080-093॥</td></tr>
<tr><td>तीर्थं चात्र परं पुण्यं वसूनां भरतर्षभ। <br>तत्र स्नात्वा च पीत्वा च वसूनां संमतो भवेत्   ॥03-080-094॥</td></tr>
<tr><td>सिन्धूत्तममिति ख्यातं सर्वपापप्रणाशनम्। <br>तत्र स्नात्वा नरश्रेष्ठ लभेद्बहु सुवर्णकम्   ॥03-080-095॥</td></tr>
<tr><td>ब्रह्मतुङ्गं समासाद्य शुचिः प्रयतमानसः। <br>ब्रह्मलोकमवाप्नोति सुकृती विरजा नरः   ॥03-080-096॥</td></tr>
<tr><td>कुमारिकाणां शक्रस्य तीर्थं सिद्धनिषेवितम्। <br>तत्र स्नात्वा नरः क्षिप्रं शक्रलोकमवाप्नुयात्   ॥03-080-097॥</td></tr>
<tr><td>रेणुकायाश्च तत्रैव तीर्थं देवनिषेवितम्। <br>तत्र स्नात्वा भवेद्विप्रो विमलश्चन्द्रमा यथा   ॥03-080-098॥</td></tr>
<tr><td>अथ पञ्चनदं गत्वा नियतो नियताशनः। <br>पञ्च यज्ञानवाप्नोति क्रमशो येऽनुकीर्तिताः   ॥03-080-099॥</td></tr>
<tr><td>ततो गच्छेत धर्मज्ञ भीमायाः स्थानमुत्तमम्। <br>तत्र स्नात्वा तु योन्यां वै नरो भरतसत्तम   ॥03-080-100॥</td></tr>
<tr><td>देव्याः पुत्रो भवेद्राजंस्तप्तकुण्डलविग्रहः। <br>गवां शतसहस्रस्य फलं चैवाप्नुयान्महत्   ॥03-080-101॥</td></tr>
<tr><td>गिरिमुञ्जं समासाद्य त्रिषु लोकेषु विश्रुतम्। <br>पितामहं नमस्कृत्य गोसहस्रफलं लभेत्   ॥03-080-102॥</td></tr>
<tr><td>ततो गच्छेत धर्मज्ञ विमलं तीर्थमुत्तमम्। <br>अद्यापि यत्र दृश्यन्ते मत्स्याः सौवर्णराजताः   ॥03-080-103॥</td></tr>
<tr><td>तत्र स्नात्वा नरश्रेष्ठ वाजपेयमवाप्नुयात्। <br>सर्वपापविशुद्धात्मा गच्छेच्च परमां गतिम्   ॥03-080-104॥</td></tr>
<tr><td>ततो गच्छेत मलदां त्रिषु लोकेषु विश्रुताम्। <br>पश्चिमायां तु संध्यायामुपस्पृश्य यथाविधि   ॥03-080-105॥</td></tr>
<tr><td>चरुं नरेन्द्र सप्तार्चेर्यथाशक्ति निवेदयेत्। <br>पितॄणामक्षयं दानं प्रवदन्ति मनीषिणः   ॥03-080-106॥</td></tr>
<tr><td>गवां शतसहस्रेण राजसूयशतेन च। <br>अश्वमेधसहस्रेण श्रेयान्सप्तार्चिषश्चरुः   ॥03-080-107॥</td></tr>
<tr><td>ततो निवृत्तो राजेन्द्र वस्त्रापदमथाविशेत्। <br>अभिगम्य महादेवमश्वमेधफलं लभेत्   ॥03-080-108॥</td></tr>
<tr><td>मणिमन्तं समासाद्य ब्रह्मचारी समाहितः। <br>एकरात्रोषितो राजन्नग्निष्टोमफलं लभेत्   ॥03-080-109॥</td></tr>
<tr><td>अथ गच्छेत राजेन्द्र देविकां लोकविश्रुताम्। <br>प्रसूतिर्यत्र विप्राणां श्रूयते भरतर्षभ   ॥03-080-110॥</td></tr>
<tr><td>त्रिशूलपाणेः स्थानं च त्रिषु लोकेषु विश्रुतम्। <br>देविकायां नरः स्नात्वा समभ्यर्च्य महेश्वरम्   ॥03-080-111॥</td></tr>
<tr><td>यथाशक्ति चरुं तत्र निवेद्य भरतर्षभ। <br>सर्वकामसमृद्धस्य यज्ञस्य लभते फलम्   ॥03-080-112॥</td></tr>
<tr><td>कामाख्यं तत्र रुद्रस्य तीर्थं देवर्षिसेवितम्। <br>तत्र स्नात्वा नरः क्षिप्रं सिद्धिमाप्नोति भारत   ॥03-080-113॥</td></tr>
<tr><td>यजनं याजनं गत्वा तथैव ब्रह्मवालुकाम्। <br>पुष्पन्यास उपस्पृश्य न शोचेन्मरणं ततः   ॥03-080-114॥</td></tr>
<tr><td>अर्धयोजनविस्तारां पञ्चयोजनमायताम्। <br>एतावद्देविकामाहुः पुण्यां देवर्षिसेविताम्   ॥03-080-115॥</td></tr>
<tr><td>ततो गच्छेत धर्मज्ञ दीर्घसत्रं यथाक्रमम्। <br>यत्र ब्रह्मादयो देवाः सिद्धाश्च परमर्षयः। <br>दीर्घसत्रमुपासन्ते दक्षिणाभिर्यतव्रताः   ॥03-080-116॥</td></tr>
<tr><td>गमनादेव राजेन्द्र दीर्घसत्रमरिंदम। <br>राजसूयाश्वमेधाभ्यां फलं प्राप्नोति मानवः   ॥03-080-117॥</td></tr>
<tr><td>ततो विनशनं गच्छेन्नियतो नियताशनः। <br>गच्छत्यन्तर्हिता यत्र मरुपृष्ठे सरस्वती। <br>चमसे च शिवोद्भेदे नागोद्भेदे च दृश्यते   ॥03-080-118॥</td></tr>
<tr><td>स्नात्वा च चमसोद्भेदे अग्निष्टोमफलं लभेत्। <br>शिवोद्भेदे नरः स्नात्वा गोसहस्रफलं लभेत्   ॥03-080-119॥</td></tr>
<tr><td>नागोद्भेदे नरः स्नात्वा नागलोकमवाप्नुयात्। <br>शशयानं च राजेन्द्र तीर्थमासाद्य दुर्लभम्। <br>शशरूपप्रतिच्छन्नाः पुष्करा यत्र भारत   ॥03-080-120॥</td></tr>
<tr><td>सरस्वत्यां महाराज अनु संवत्सरं हि ते। <br>स्नायन्ते भरतश्रेष्ठ वृत्तां वै कार्त्तिकीं सदा   ॥03-080-121॥</td></tr>
<tr><td>तत्र स्नात्वा नरव्याघ्र द्योतते शशिवत्सदा। <br>गोसहस्रफलं चैव प्राप्नुयाद्भरतर्षभ   ॥03-080-122॥</td></tr>
<tr><td>कुमारकोटिमासाद्य नियतः कुरुनन्दन। <br>तत्राभिषेकं कुर्वीत पितृदेवार्चने रतः। <br>गवामयमवाप्नोति कुलं चैव समुद्धरेत्   ॥03-080-123॥</td></tr>
<tr><td>ततो गच्छेत धर्मज्ञ रुद्रकोटिं समाहितः। <br>पुरा यत्र महाराज ऋषिकोटिः समाहिता। <br>प्रहर्षेण च संविष्टा देवदर्शनकाङ्क्षया   ॥03-080-124॥</td></tr>
<tr><td>अहं पूर्वमहं पूर्वं द्रक्ष्यामि वृषभध्वजम्। <br>एवं संप्रस्थिता राजन्नृषयः किल भारत   ॥03-080-125॥</td></tr>
<tr><td>ततो योगेश्वरेणापि योगमास्थाय भूपते। <br>तेषां मन्युप्रणाशार्थमृषीणां भावितात्मनाम्   ॥03-080-126॥</td></tr>
<tr><td>सृष्टा कोटिस्तु रुद्राणामृषीणामग्रतः स्थिता। <br>मया पूर्वतरं दृष्ट इति ते मेनिरे पृथक्   ॥03-080-127॥</td></tr>
<tr><td>तेषां तुष्टो महादेव ऋषीणामुग्रतेजसाम्। <br>भक्त्या परमया राजन्वरं तेषां प्रदिष्टवान्। <br>अद्य प्रभृति युष्माकं धर्मवृद्धिर्भविष्यति   ॥03-080-128॥</td></tr>
<tr><td>तत्र स्नात्वा नरव्याघ्र रुद्रकोट्यां नरः शुचिः। <br>अश्वमेधमवाप्नोति कुलं चैव समुद्धरेत्   ॥03-080-129॥</td></tr>
<tr><td>ततो गच्छेत राजेन्द्र संगमं लोकविश्रुतम्। <br>सरस्वत्या महापुण्यमुपासन्ते जनार्दनम्   ॥03-080-130॥</td></tr>
<tr><td>यत्र ब्रह्मादयो देवा ऋषयः सिद्धचारणाः। <br>अभिगच्छन्ति राजेन्द्र चैत्रशुक्लचतुर्दशीम्   ॥03-080-131॥</td></tr>
<tr><td>तत्र स्नात्वा नरव्याघ्र विन्देद्बहु सुवर्णकम्। <br>सर्वपापविशुद्धात्मा ब्रह्मलोकं च गच्छति   ॥03-080-132॥</td></tr>
<tr><td>ऋषीणां यत्र सत्राणि समाप्तानि नराधिप। <br>सत्रावसानमासाद्य गोसहस्रफलं लभेत्   ॥03-080-133॥</td></tr>
</table>
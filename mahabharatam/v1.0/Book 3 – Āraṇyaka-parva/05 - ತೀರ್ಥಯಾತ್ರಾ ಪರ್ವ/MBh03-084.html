<table border = "1"><tr><td>Verse</td></tr>
<tr><td> वैशंपायन उवाच। <br>भ्रातॄणां मतमाज्ञाय नारदस्य च धीमतः। <br>पितामहसमं धौम्यं प्राह राजा युधिष्ठिरः   ॥03-084-001॥</td></tr>
<tr><td>मया स पुरुषव्याघ्रो जिष्णुः सत्यपराक्रमः। <br>अस्त्रहेतोर्महाबाहुरमितात्मा विवासितः   ॥03-084-002॥</td></tr>
<tr><td>स हि वीरोऽनुरक्तश्च समर्थश्च तपोधन। <br>कृती च भृशमप्यस्त्रे वासुदेव इव प्रभुः   ॥03-084-003॥</td></tr>
<tr><td>अहं ह्येतावुभौ ब्रह्मन्कृष्णावरिनिघातिनौ। <br>अभिजानामि विक्रान्तौ तथा व्यासः प्रतापवान्। <br>त्रियुगौ पुण्डरीकाक्षौ वासुदेवधनंजयौ   ॥03-084-004॥</td></tr>
<tr><td>नारदोऽपि तथा वेद सोऽप्यशंसत्सदा मम। <br>तथाहमपि जानामि नरनारायणावृषी   ॥03-084-005॥</td></tr>
<tr><td>शक्तोऽयमित्यतो मत्वा मया संप्रेषितोऽर्जुनः। <br>इन्द्रादनवरः शक्तः सुरसूनुः सुराधिपम्। <br>द्रष्टुमस्त्राणि चादातुमिन्द्रादिति विवासितः   ॥03-084-006॥</td></tr>
<tr><td>भीष्मद्रोणावतिरथौ कृपो द्रौणिश्च दुर्जयः। <br>धृतराष्ट्रस्य पुत्रेण वृता युधि महाबलाः। <br>सर्वे वेदविदः शूराः सर्वेऽस्त्रकुशलास्तथा   ॥03-084-007॥</td></tr>
<tr><td>योद्धुकामश्च पार्थेन सततं यो महाबलः। <br>स च दिव्यास्त्रवित्कर्णः सूतपुत्रो महारथः   ॥03-084-008॥</td></tr>
<tr><td>सोऽश्ववेगानिलबलः शरार्चिस्तलनिस्वनः। <br>रजोधूमोऽस्त्रसंतापो धार्तराष्ट्रानिलोद्धतः   ॥03-084-009॥</td></tr>
<tr><td>निसृष्ट इव कालेन युगान्तज्वलनो यथा। <br>मम सैन्यमयं कक्षं प्रधक्ष्यति न संशयः   ॥03-084-010॥</td></tr>
<tr><td>तं स कृष्णानिलोद्धूतो दिव्यास्त्रजलदो महान्। <br>श्वेतवाजिबलाकाभृद्गाण्डीवेन्द्रायुधोज्ज्वलः   ॥03-084-011॥</td></tr>
<tr><td>सततं शरधाराभिः प्रदीप्तं कर्णपावकम्। <br>उदीर्णोऽर्जुनमेघोऽयं शमयिष्यति संयुगे   ॥03-084-012॥</td></tr>
<tr><td>स साक्षादेव सर्वाणि शक्रात्परपुरंजयः। <br>दिव्यान्यस्त्राणि बीभत्सुस्तत्त्वतः प्रतिपत्स्यते   ॥03-084-013॥</td></tr>
<tr><td>अलं स तेषां सर्वेषामिति मे धीयते मतिः। <br>नास्ति त्वतिक्रिया तस्य रणेऽरीणां प्रतिक्रिया   ॥03-084-014॥</td></tr>
<tr><td>तं वयं पाण्डवं सर्वे गृहीतास्त्रं धनंजयम्। <br>द्रष्टारो न हि बीभत्सुर्भारमुद्यम्य सीदति   ॥03-084-015॥</td></tr>
<tr><td>वयं तु तमृते वीरं वनेऽस्मिन्द्विपदां वर। <br>अवधानं न गच्छामः काम्यके सह कृष्णया   ॥03-084-016॥</td></tr>
<tr><td>भवानन्यद्वनं साधु बह्वन्नं फलवच्छुचि। <br>आख्यातु रमणीयं च सेवितं पुण्यकर्मभिः   ॥03-084-017॥</td></tr>
<tr><td>यत्र कंचिद्वयं कालं वसन्तः सत्यविक्रमम्। <br>प्रतीक्षामोऽर्जुनं वीरं वर्षकामा इवाम्बुदम्   ॥03-084-018॥</td></tr>
<tr><td>विविधानाश्रमान्कांश्चिद्द्विजातिभ्यः परिश्रुतान्। <br>सरांसि सरितश्चैव रमणीयांश्च पर्वतान्   ॥03-084-019॥</td></tr>
<tr><td>आचक्ष्व न हि नो ब्रह्मन्रोचते तमृतेऽर्जुनम्। <br>वनेऽस्मिन्काम्यके वासो गच्छामोऽन्यां दिशं प्रति   ॥03-084-020॥</td></tr>
</table>
Verse
 अष्टावक्र उवाच। <br>अन्धस्य पन्था बधिरस्य पन्थाः; स्त्रियः पन्था वैवधिकस्य पन्थाः। <br>राज्ञः पन्था ब्राह्मणेनासमेत्य; समेत्य तु ब्राह्मणस्यैव पन्थाः   ॥03-133-001॥
 राजोवाच। <br>पन्था अयं तेऽद्य मया निसृष्टो; येनेच्छसे तेन कामं व्रजस्व। <br>न पावको विद्यते वै लघीया;निन्द्रोऽपि नित्यं नमते ब्राह्मणानाम्   ॥03-133-002॥
 अष्टावक्र उवाच। <br>यज्ञं द्रष्टुं प्राप्तवन्तौ स्व तात; कौतूहलं नौ बलवद्वै विवृद्धम्। <br>आवां प्राप्तावतिथी संप्रवेशं; काङ्क्षावहे द्वारपते तवाज्ञाम्   ॥03-133-003॥
ऐन्द्रद्युम्नेर्यज्ञदृशाविहावां; विवक्षू वै जनकेन्द्रं दिदृक्षू। <br>न वै क्रोधाद्व्याधिनैवोत्तमेन; संयोजय द्वारपाल क्षणेन   ॥03-133-004॥
 द्वारपाल उवाच। <br>बन्देः समादेशकरा वयं स्म; निबोध वाक्यं च मयेर्यमाणम्। <br>न वै बालाः प्रविशन्त्यत्र विप्रा; वृद्धा विद्वांसः प्रविशन्ति द्विजाग्र्याः   ॥03-133-005॥
 अष्टावक्र उवाच। <br>यद्यत्र वृद्धेषु कृतः प्रवेशो; युक्तं मम द्वारपाल प्रवेष्टुम्। <br>वयं हि वृद्धाश्चरितव्रताश्च; वेदप्रभावेन प्रवेशनार्हाः   ॥03-133-006॥
शुश्रूषवश्चापि जितेन्द्रियाश्च; ज्ञानागमे चापि गताः स्म निष्ठाम्। <br>न बाल इत्यवमन्तव्यमाहु;र्बालोऽप्यग्निर्दहति स्पृश्यमानः   ॥03-133-007॥
 द्वारपाल उवाच। <br>सरस्वतीमीरय वेदजुष्टा;मेकाक्षरां बहुरूपां विराजम्। <br>अङ्गात्मानं समवेक्षस्व बालं; किं श्लाघसे दुर्लभा वादसिद्धिः   ॥03-133-008॥
 अष्टावक्र उवाच। <br>न ज्ञायते कायवृद्ध्या विवृद्धि;र्यथाष्ठीला शाल्मलेः संप्रवृद्धा। <br>ह्रस्वोऽल्पकायः फलितो विवृद्धो; यश्चाफलस्तस्य न वृद्धभावः   ॥03-133-009॥
 द्वारपाल उवाच। <br>वृद्धेभ्य एवेह मतिं स्म बाला; गृह्णन्ति कालेन भवन्ति वृद्धाः। <br>न हि ज्ञानमल्पकालेन शक्यं; कस्माद्बालो वृद्ध इवावभाषसे   ॥03-133-010॥
 अष्टावक्र उवाच। <br>न तेन स्थविरो भवति येनास्य पलितं शिरः। <br>बालोऽपि यः प्रजानाति तं देवाः स्थविरं विदुः   ॥03-133-011॥
न हायनैर्न पलितैर्न वित्तेन न बन्धुभिः। <br>ऋषयश्चक्रिरे धर्मं योऽनूचानः स नो महान्   ॥03-133-012॥
दिदृक्षुरस्मि संप्राप्तो बन्दिनं राजसंसदि। <br>निवेदयस्व मां द्वाःस्थ राज्ञे पुष्करमालिने   ॥03-133-013॥
द्रष्टास्यद्य वदतो द्वारपाल; मनीषिभिः सह वादे विवृद्धे। <br>उताहो वाप्युच्चतां नीचतां वा; तूष्णीं भूतेष्वथ सर्वेषु चाद्य   ॥03-133-014॥
 द्वारपाल उवाच। <br>कथं यज्ञं दशवर्षो विशेस्त्वं; विनीतानां विदुषां संप्रवेश्यम्। <br>उपायतः प्रयतिष्ये तवाहं; प्रवेशने कुरु यत्नं यथावत्   ॥03-133-015॥
 अष्टावक्र उवाच। <br>भो भो राजञ्जनकानां वरिष्ठ; सभाज्यस्त्वं त्वयि सर्वं समृद्धम्। <br>त्वं वा कर्ता कर्मणां यज्ञियानां; ययातिरेको नृपतिर्वा पुरस्तात्   ॥03-133-016॥
विद्वान्बन्दी वेदविदो निगृह्य; वादे भग्नानप्रतिशङ्कमानः। <br>त्वया निसृष्टैः पुरुषैराप्तकृद्भि;र्जले सर्वान्मज्जयतीति नः श्रुतम्   ॥03-133-017॥
स तच्छ्रुत्वा ब्राह्मणानां सकाशा;द्ब्रह्मोद्यं वै कथयितुमागतोऽस्मि। <br>क्वासौ बन्दी यावदेनं समेत्य; नक्षत्राणीव सविता नाशयामि   ॥03-133-018॥
 राजोवाच। <br>आशंससे बन्दिनं त्वं विजेतु;मविज्ञात्वा वाक्यबलं परस्य। <br>विज्ञातवीर्यैः शक्यमेवं प्रवक्तुं; दृष्टश्चासौ ब्राह्मणैर्वादशीलैः   ॥03-133-019॥
 अष्टावक्र उवाच। <br>विवादितोऽसौ न हि मादृशैर्हि; सिंहीकृतस्तेन वदत्यभीतः। <br>समेत्य मां निहतः शेष्यतेऽद्य; मार्गे भग्नं शकटमिवाबलाक्षम्   ॥03-133-020॥
 राजोवाच। <br>षण्णाभेर्द्वादशाक्षस्य चतुर्विंशतिपर्वणः। <br>यस्त्रिषष्टिशतारस्य वेदार्थं स परः कविः   ॥03-133-021॥
 अष्टावक्र उवाच। <br>चतुर्विंशतिपर्व त्वां षण्णाभि द्वादशप्रधि। <br>तत्त्रिषष्टिशतारं वै चक्रं पातु सदागति   ॥03-133-022॥
 राजोवाच। <br>वडवे इव संयुक्ते श्येनपाते दिवौकसाम्। <br>कस्तयोर्गर्भमाधत्ते गर्भं सुषुवतुश्च कम्   ॥03-133-023॥
 अष्टावक्र उवाच। <br>मा स्म ते ते गृहे राजञ्शात्रवाणामपि ध्रुवम्। <br>वातसारथिराधत्ते गर्भं सुषुवतुश्च तम्   ॥03-133-024॥
 राजोवाच। <br>किं स्वित्सुप्तं न निमिषति किं स्विज्जातं न चोपति। <br>कस्य स्विद्धृदयं नास्ति किं स्विद्वेगेन वर्धते   ॥03-133-025॥
 अष्टावक्र उवाच। <br>मत्स्यः सुप्तो न निमिषत्यण्डं जातं न चोपति। <br>अश्मनो हृदयं नास्ति नदी वेगेन वर्धते   ॥03-133-026॥
 राजोवाच। <br>न त्वा मन्ये मानुषं देवसत्त्वं; न त्वं बालः स्थविरस्त्वं मतो मे। <br>न ते तुल्यो विद्यते वाक्प्रलापे; तस्माद्द्वारं वितराम्येष बन्दी   ॥03-133-027॥

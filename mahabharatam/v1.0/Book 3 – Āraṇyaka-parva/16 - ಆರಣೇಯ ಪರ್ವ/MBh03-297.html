<table border = "1"><tr><td>Verse</td></tr>
<tr><td> वैशंपायन उवाच। <br>स ददर्श हतान्भ्रातॄँल्लोकपालानिव च्युतान्। <br>युगान्ते समनुप्राप्ते शक्रप्रतिमगौरवान्   ॥03-297-001॥</td></tr>
<tr><td>विप्रकीर्णधनुर्बाणं दृष्ट्वा निहतमर्जुनम्। <br>भीमसेनं यमौ चोभौ निर्विचेष्टान्गतायुषः   ॥03-297-002॥</td></tr>
<tr><td>स दीर्घमुष्णं निःश्वस्य शोकबाष्पपरिप्लुतः। <br>बुद्ध्या विचिन्तयामास वीराः केन निपातिताः   ॥03-297-003॥</td></tr>
<tr><td>नैषां शस्त्रप्रहारोऽस्ति पदं नेहास्ति कस्यचित्। <br>भूतं महदिदं मन्ये भ्रातरो येन मे हताः। <br>एकाग्रं चिन्तयिष्यामि पीत्वा वेत्स्यामि वा जलम्   ॥03-297-004॥</td></tr>
<tr><td>स्यात्तु दुर्योधनेनेदमुपांशुविहितं कृतम्। <br>गान्धारराजरचितं सततं जिह्मबुद्धिना   ॥03-297-005॥</td></tr>
<tr><td>यस्य कार्यमकार्यं वा सममेव भवत्युत। <br>कस्तस्य विश्वसेद्वीरो दुर्मतेरकृतात्मनः   ॥03-297-006॥</td></tr>
<tr><td>अथ वा पुरुषैर्गूढैः प्रयोगोऽयं दुरात्मनः। <br>भवेदिति महाबाहुर्बहुधा समचिन्तयत्   ॥03-297-007॥</td></tr>
<tr><td>तस्यासीन्न विषेणेदमुदकं दूषितं यथा। <br>मुखवर्णाः प्रसन्ना मे भ्रातॄणामित्यचिन्तयत्   ॥03-297-008॥</td></tr>
<tr><td>एकैकशश्चौघबलानिमान्पुरुषसत्तमान्। <br>कोऽन्यः प्रतिसमासेत कालान्तकयमादृते   ॥03-297-009॥</td></tr>
<tr><td>एतेनाध्यवसायेन तत्तोयमवगाढवान्। <br>गाहमानश्च तत्तोयमन्तरिक्षात्स शुश्रुवे   ॥03-297-010॥</td></tr>
<tr><td> यक्ष उवाच। <br>अहं बकः शैवलमत्स्यभक्षो; मया नीताः प्रेतवशं तवानुजाः। <br>त्वं पञ्चमो भविता राजपुत्र; न चेत्प्रश्नान्पृच्छतो व्याकरोषि   ॥03-297-011॥</td></tr>
<tr><td>मा तात साहसं कार्षीर्मम पूर्वपरिग्रहः। <br>प्रश्नानुक्त्वा तु कौन्तेय ततः पिब हरस्व च   ॥03-297-012॥</td></tr>
<tr><td> युधिष्ठिर उवाच। <br>रुद्राणां वा वसूनां वा मरुतां वा प्रधानभाक्। <br>पृच्छामि को भवान्देवो नैतच्छकुनिना कृतम्   ॥03-297-013॥</td></tr>
<tr><td>हिमवान्पारियात्रश्च विन्ध्यो मलय एव च। <br>चत्वारः पर्वताः केन पातिता भुवि तेजसा   ॥03-297-014॥</td></tr>
<tr><td>अतीव ते महत्कर्म कृतं बलवतां वर। <br>यन्न देवा न गन्धर्वा नासुरा न च राक्षसाः। <br>विषहेरन्महायुद्धे कृतं ते तन्महाद्भुतम्   ॥03-297-015॥</td></tr>
<tr><td>न ते जानामि यत्कार्यं नाभिजानामि काङ्क्षितम्। <br>कौतूहलं महज्जातं साध्वसं चागतं मम   ॥03-297-016॥</td></tr>
<tr><td>येनास्म्युद्विग्नहृदयः समुत्पन्नशिरोज्वरः। <br>पृच्छामि भगवंस्तस्मात्को भवानिह तिष्ठति   ॥03-297-017॥</td></tr>
<tr><td> यक्ष उवाच। <br>यक्षोऽहमस्मि भद्रं ते नास्मि पक्षी जलेचरः। <br>मयैते निहताः सर्वे भ्रातरस्ते महौजसः   ॥03-297-018॥</td></tr>
<tr><td> वैशंपायन उवाच। <br>ततस्तामशिवां श्रुत्वा वाचं स परुषाक्षराम्। <br>यक्षस्य ब्रुवतो राजन्नुपक्रम्य तदा स्थितः   ॥03-297-019॥</td></tr>
<tr><td>विरूपाक्षं महाकायं यक्षं तालसमुच्छ्रयम्। <br>ज्वलनार्कप्रतीकाशमधृष्यं पर्वतोपमम्   ॥03-297-020॥</td></tr>
<tr><td>सेतुमाश्रित्य तिष्ठन्तं ददर्श भरतर्षभः। <br>मेघगम्भीरया वाचा तर्जयन्तं महाबलम्   ॥03-297-021॥</td></tr>
<tr><td> यक्ष उवाच। <br>इमे ते भ्रातरो राजन्वार्यमाणा मयासकृत्। <br>बलात्तोयं जिहीर्षन्तस्ततो वै सूदिता मया   ॥03-297-022॥</td></tr>
<tr><td>न पेयमुदकं राजन्प्राणानिह परीप्सता। <br>पार्थ मा साहसं कार्षीर्मम पूर्वपरिग्रहः। <br>प्रश्नानुक्त्वा तु कौन्तेय ततः पिब हरस्व च   ॥03-297-023॥</td></tr>
<tr><td> युधिष्ठिर उवाच। <br>नैवाहं कामये यक्ष तव पूर्वपरिग्रहम्। <br>कामं नैतत्प्रशंसन्ति सन्तो हि पुरुषाः सदा   ॥03-297-024॥</td></tr>
<tr><td>यदात्मना स्वमात्मानं प्रशंसेत्पुरुषः प्रभो। <br>यथाप्रज्ञं तु ते प्रश्नान्प्रतिवक्ष्यामि पृच्छ माम्   ॥03-297-025॥</td></tr>
<tr><td> यक्ष उवाच। <br>किं स्विदादित्यमुन्नयति के च तस्याभितश्चराः। <br>कश्चैनमस्तं नयति कस्मिंश्च प्रतितिष्ठति   ॥03-297-026॥</td></tr>
<tr><td> युधिष्ठिर उवाच। <br>ब्रह्मादित्यमुन्नयति देवास्तस्याभितश्चराः। <br>धर्मश्चास्तं नयति च सत्ये च प्रतितिष्ठति   ॥03-297-027॥</td></tr>
<tr><td> यक्ष उवाच। <br>केन स्विच्छ्रोत्रियो भवति केन स्विद्विन्दते महत्। <br>केन द्वितीयवान्भवति राजन्केन च बुद्धिमान्   ॥03-297-028॥</td></tr>
<tr><td> युधिष्ठिर उवाच। <br>श्रुतेन श्रोत्रियो भवति तपसा विन्दते महत्। <br>धृत्या द्वितीयवान्भवति बुद्धिमान्वृद्धसेवया   ॥03-297-029॥</td></tr>
<tr><td> यक्ष उवाच। <br>किं ब्राह्मणानां देवत्वं कश्च धर्मः सतामिव। <br>कश्चैषां मानुषो भावः किमेषामसतामिव   ॥03-297-030॥</td></tr>
<tr><td> युधिष्ठिर उवाच। <br>स्वाध्याय एषां देवत्वं तप एषां सतामिव। <br>मरणं मानुषो भावः परिवादोऽसतामिव   ॥03-297-031॥</td></tr>
<tr><td> यक्ष उवाच। <br>किं क्षत्रियाणां देवत्वं कश्च धर्मः सतामिव। <br>कश्चैषां मानुषो भावः किमेषामसतामिव   ॥03-297-032॥</td></tr>
<tr><td> युधिष्ठिर उवाच। <br>इष्वस्त्रमेषां देवत्वं यज्ञ एषां सतामिव। <br>भयं वै मानुषो भावः परित्यागोऽसतामिव   ॥03-297-033॥</td></tr>
<tr><td> यक्ष उवाच। <br>किमेकं यज्ञियं साम किमेकं यज्ञियं यजुः। <br>का चैका वृश्चते यज्ञं कां यज्ञो नातिवर्तते   ॥03-297-034॥</td></tr>
<tr><td> युधिष्ठिर उवाच। <br>प्राणो वै यज्ञियं साम मनो वै यज्ञियं यजुः। <br>वागेका वृश्चते यज्ञं तां यज्ञो नातिवर्तते   ॥03-297-035॥</td></tr>
<tr><td> यक्ष उवाच। <br>किं स्विदापततां श्रेष्ठं किं स्विन्निपततां वरम्। <br>किं स्वित्प्रतिष्ठमानानां किं स्वित्प्रवदतां वरम्   ॥03-297-036॥</td></tr>
<tr><td> युधिष्ठिर उवाच। <br>वर्षमापततां श्रेष्ठं बीजं निपततां वरम्। <br>गावः प्रतिष्ठमानानां पुत्रः प्रवदतां वरः   ॥03-297-037॥</td></tr>
<tr><td> यक्ष उवाच। <br>इन्द्रियार्थाननुभवन्बुद्धिमाँल्लोकपूजितः। <br>संमतः सर्वभूतानामुच्छ्वसन्को न जीवति   ॥03-297-038॥</td></tr>
<tr><td> युधिष्ठिर उवाच। <br>देवतातिथिभृत्यानां पितॄणामात्मनश्च यः। <br>न निर्वपति पञ्चानामुच्छ्वसन्न स जीवति   ॥03-297-039॥</td></tr>
<tr><td> यक्ष उवाच। <br>किं स्विद्गुरुतरं भूमेः किं स्विदुच्चतरं च खात्। <br>किं स्विच्छीघ्रतरं वायोः किं स्विद्बहुतरं नृणाम्   ॥03-297-040॥</td></tr>
<tr><td> युधिष्ठिर उवाच। <br>माता गुरुतरा भूमेः पिता उच्चतरश्च खात्। <br>मनः शीघ्रतरं वायोश्चिन्ता बहुतरी नृणाम्   ॥03-297-041॥</td></tr>
<tr><td> यक्ष उवाच। <br>किं स्वित्सुप्तं न निमिषति किं स्विज्जातं न चोपति। <br>कस्य स्विद्धृदयं नास्ति किं स्विद्वेगेन वर्धते   ॥03-297-042॥</td></tr>
<tr><td> युधिष्ठिर उवाच। <br>मत्स्यः सुप्तो न निमिषत्यण्डं जातं न चोपति। <br>अश्मनो हृदयं नास्ति नदी वेगेन वर्धते   ॥03-297-043॥</td></tr>
<tr><td> यक्ष उवाच। <br>किं स्वित्प्रवसतो मित्रं किं स्विन्मित्रं गृहे सतः। <br>आतुरस्य च किं मित्रं किं स्विन्मित्रं मरिष्यतः   ॥03-297-044॥</td></tr>
<tr><td> युधिष्ठिर उवाच। <br>सार्थः प्रवसतो मित्रं भार्या मित्रं गृहे सतः। <br>आतुरस्य भिषङ्मित्रं दानं मित्रं मरिष्यतः   ॥03-297-045॥</td></tr>
<tr><td> यक्ष उवाच। <br>किं स्विदेको विचरति जातः को जायते पुनः। <br>किं स्विद्धिमस्य भैषज्यं किं स्विदावपनं महत्   ॥03-297-046॥</td></tr>
<tr><td> युधिष्ठिर उवाच। <br>सूर्य एको विचरति चन्द्रमा जायते पुनः। <br>अग्निर्हिमस्य भैषज्यं भूमिरावपनं महत्   ॥03-297-047॥</td></tr>
<tr><td> यक्ष उवाच। <br>किं स्विदेकपदं धर्म्यं किं स्विदेकपदं यशः। <br>किं स्विदेकपदं स्वर्ग्यं किं स्विदेकपदं सुखम्   ॥03-297-048॥</td></tr>
<tr><td> युधिष्ठिर उवाच। <br>दाक्ष्यमेकपदं धर्म्यं दानमेकपदं यशः। <br>सत्यमेकपदं स्वर्ग्यं शीलमेकपदं सुखम्   ॥03-297-049॥</td></tr>
<tr><td> यक्ष उवाच। <br>किं स्विदात्मा मनुष्यस्य किं स्विद्दैवकृतः सखा। <br>उपजीवनं किं स्विदस्य किं स्विदस्य परायणम्   ॥03-297-050॥</td></tr>
<tr><td> युधिष्ठिर उवाच। <br>पुत्र आत्मा मनुष्यस्य भार्या दैवकृतः सखा। <br>उपजीवनं च पर्जन्यो दानमस्य परायणम्   ॥03-297-051॥</td></tr>
<tr><td> यक्ष उवाच। <br>धन्यानामुत्तमं किं स्विद्धनानां किं स्विदुत्तमम्। <br>लाभानामुत्तमं किं स्वित्किं सुखानां तथोत्तमम्   ॥03-297-052॥</td></tr>
<tr><td> युधिष्ठिर उवाच। <br>धन्यानामुत्तमं दाक्ष्यं धनानामुत्तमं श्रुतम्। <br>लाभानां श्रेष्ठमारोग्यं सुखानां तुष्टिरुत्तमा   ॥03-297-053॥</td></tr>
<tr><td> यक्ष उवाच। <br>कश्च धर्मः परो लोके कश्च धर्मः सदाफलः। <br>किं नियम्य न शोचन्ति कैश्च संधिर्न जीर्यते   ॥03-297-054॥</td></tr>
<tr><td> युधिष्ठिर उवाच। <br>आनृशंस्यं परो धर्मस्त्रयीधर्मः सदाफलः। <br>मनो यम्य न शोचन्ति सद्भिः संधिर्न जीर्यते   ॥03-297-055॥</td></tr>
<tr><td> यक्ष उवाच। <br>किं नु हित्वा प्रियो भवति किं नु हित्वा न शोचति। <br>किं नु हित्वार्थवान्भवति किं नु हित्वा सुखी भवेत्   ॥03-297-056॥</td></tr>
<tr><td> युधिष्ठिर उवाच। <br>मानं हित्वा प्रियो भवति क्रोधं हित्वा न शोचति। <br>कामं हित्वार्थवान्भवति लोभं हित्वा सुखी भवेत्   ॥03-297-057॥</td></tr>
<tr><td> यक्ष उवाच। <br>मृतः कथं स्यात्पुरुषः कथं राष्ट्रं मृतं भवेत्। <br>श्राद्धं मृतं कथं च स्यात्कथं यज्ञो मृतो भवेत्   ॥03-297-058॥</td></tr>
<tr><td> युधिष्ठिर उवाच। <br>मृतो दरिद्रः पुरुषो मृतं राष्ट्रमराजकम्। <br>मृतमश्रोत्रियं श्राद्धं मृतो यज्ञस्त्वदक्षिणः   ॥03-297-059॥</td></tr>
<tr><td> यक्ष उवाच। <br>का दिक्किमुदकं प्रोक्तं किमन्नं पार्थ किं विषम्। <br>श्राद्धस्य कालमाख्याहि ततः पिब हरस्व च   ॥03-297-060॥</td></tr>
<tr><td> युधिष्ठिर उवाच। <br>सन्तो दिग्जलमाकाशं गौरन्नं प्रार्थना विषम्। <br>श्राद्धस्य ब्राह्मणः कालः कथं वा यक्ष मन्यसे   ॥03-297-061॥</td></tr>
<tr><td> यक्ष उवाच। <br>व्याख्याता मे त्वया प्रश्ना याथातथ्यं परंतप। <br>पुरुषं त्विदानीमाख्याहि यश्च सर्वधनी नरः   ॥03-297-062॥</td></tr>
<tr><td> युधिष्ठिर उवाच। <br>दिवं स्पृशति भूमिं च शब्दः पुण्यस्य कर्मणः। <br>यावत्स शब्दो भवति तावत्पुरुष उच्यते   ॥03-297-063॥</td></tr>
<tr><td>तुल्ये प्रियाप्रिये यस्य सुखदुःखे तथैव च। <br>अतीतानागते चोभे स वै सर्वधनी नरः   ॥03-297-064॥</td></tr>
<tr><td> यक्ष उवाच। <br>व्याख्यातः पुरुषो राजन्यश्च सर्वधनी नरः। <br>तस्मात्तवैको भ्रातॄणां यमिच्छसि स जीवतु   ॥03-297-065॥</td></tr>
<tr><td> युधिष्ठिर उवाच। <br>श्यामो य एष रक्ताक्षो बृहच्छाल इवोद्गतः। <br>व्यूढोरस्को महाबाहुर्नकुलो यक्ष जीवतु   ॥03-297-066॥</td></tr>
<tr><td> यक्ष उवाच। <br>प्रियस्ते भीमसेनोऽयमर्जुनो वः परायणम्। <br>स कस्मान्नकुलं राजन्सापत्नं जीवमिच्छसि   ॥03-297-067॥</td></tr>
<tr><td>यस्य नागसहस्रेण दशसंख्येन वै बलम्। <br>तुल्यं तं भीममुत्सृज्य नकुलं जीवमिच्छसि   ॥03-297-068॥</td></tr>
<tr><td>तथैनं मनुजाः प्राहुर्भीमसेनं प्रियं तव। <br>अथ केनानुभावेन सापत्नं जीवमिच्छसि   ॥03-297-069॥</td></tr>
<tr><td>यस्य बाहुबलं सर्वे पाण्डवाः समुपाश्रिताः। <br>अर्जुनं तमपाहाय नकुलं जीवमिच्छसि   ॥03-297-070॥</td></tr>
<tr><td> युधिष्ठिर उवाच। <br>आनृशंस्यं परो धर्मः परमार्थाच्च मे मतम्। <br>आनृशंस्यं चिकीर्षामि नकुलो यक्ष जीवतु   ॥03-297-071॥</td></tr>
<tr><td>धर्मशीलः सदा राजा इति मां मानवा विदुः। <br>स्वधर्मान्न चलिष्यामि नकुलो यक्ष जीवतु   ॥03-297-072॥</td></tr>
<tr><td>यथा कुन्ती तथा माद्री विशेषो नास्ति मे तयोः। <br>मातृभ्यां सममिच्छामि नकुलो यक्ष जीवतु   ॥03-297-073॥</td></tr>
<tr><td> यक्ष उवाच। <br>यस्य तेऽर्थाच्च कामाच्च आनृशंस्यं परं मतम्। <br>तस्मात्ते भ्रातरः सर्वे जीवन्तु भरतर्षभ   ॥03-297-074॥</td></tr>
</table>
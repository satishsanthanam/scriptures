<table border = "1"><tr><td>Verse</td></tr>
<tr><td> युधिष्ठिर उवाच। <br>नापदामस्ति मर्यादा न निमित्तं न कारणम्। <br>धर्मस्तु विभजत्यत्र उभयोः पुण्यपापयोः   ॥03-296-001॥</td></tr>
<tr><td> भीम उवाच। <br>प्रातिकाम्यनयत्कृष्णां सभायां प्रेष्यवत्तदा। <br>न मया निहतस्तत्र तेन प्राप्ताः स्म संशयम्   ॥03-296-002॥</td></tr>
<tr><td> अर्जुन उवाच। <br>वाचस्तीक्ष्णास्थिभेदिन्यः सूतपुत्रेण भाषिताः। <br>अतितीक्ष्णा मया क्षान्तास्तेन प्राप्ताः स्म संशयम्   ॥03-296-003॥</td></tr>
<tr><td> सहदेव उवाच। <br>शकुनिस्त्वां यदाजैषीदक्षद्यूतेन भारत। <br>स मया न हतस्तत्र तेन प्राप्ताः स्म संशयम्   ॥03-296-004॥</td></tr>
<tr><td> वैशंपायन उवाच। <br>ततो युधिष्ठिरो राजा नकुलं वाक्यमब्रवीत्। <br>आरुह्य वृक्षं माद्रेय निरीक्षस्व दिशो दश   ॥03-296-005॥</td></tr>
<tr><td>पानीयमन्तिके पश्य वृक्षान्वाप्युदकाश्रयान्। <br>इमे हि भ्रातरः श्रान्तास्तव तात पिपासिताः   ॥03-296-006॥</td></tr>
<tr><td>नकुलस्तु तथेत्युक्त्वा शीघ्रमारुह्य पादपम्। <br>अब्रवीद्भ्रातरं ज्येष्ठमभिवीक्ष्य समन्ततः   ॥03-296-007॥</td></tr>
<tr><td>पश्यामि बहुलान्राजन्वृक्षानुदकसंश्रयान्। <br>सारसानां च निर्ह्रादमत्रोदकमसंशयम्   ॥03-296-008॥</td></tr>
<tr><td>ततोऽब्रवीत्सत्यधृतिः कुन्तीपुत्रो युधिष्ठिरः। <br>गच्छ सौम्य ततः शीघ्रं तूर्णं पानीयमानय   ॥03-296-009॥</td></tr>
<tr><td>नकुलस्तु तथेत्युक्त्वा भ्रातुर्ज्येष्ठस्य शासनात्। <br>प्राद्रवद्यत्र पानीयं शीघ्रं चैवान्वपद्यत   ॥03-296-010॥</td></tr>
<tr><td>स दृष्ट्वा विमलं तोयं सारसैः परिवारितम्। <br>पातुकामस्ततो वाचमन्तरिक्षात्स शुश्रुवे   ॥03-296-011॥</td></tr>
<tr><td>मा तात साहसं कार्षीर्मम पूर्वपरिग्रहः। <br>प्रश्नानुक्त्वा तु माद्रेय ततः पिब हरस्व च   ॥03-296-012॥</td></tr>
<tr><td>अनादृत्य तु तद्वाक्यं नकुलः सुपिपासितः। <br>अपिबच्छीतलं तोयं पीत्वा च निपपात ह   ॥03-296-013॥</td></tr>
<tr><td>चिरायमाणे नकुले कुन्तीपुत्रो युधिष्ठिरः। <br>अब्रवीद्भ्रातरं वीरं सहदेवमरिंदमम्   ॥03-296-014॥</td></tr>
<tr><td>भ्राता चिरायते तात सहदेव तवाग्रजः। <br>तं चैवानय सोदर्यं पानीयं च त्वमानय   ॥03-296-015॥</td></tr>
<tr><td>सहदेवस्तथेत्युक्त्वा तां दिशं प्रत्यपद्यत। <br>ददर्श च हतं भूमौ भ्रातरं नकुलं तदा   ॥03-296-016॥</td></tr>
<tr><td>भ्रातृशोकाभिसंतप्तस्तृषया च प्रपीडितः। <br>अभिदुद्राव पानीयं ततो वागभ्यभाषत   ॥03-296-017॥</td></tr>
<tr><td>मा तात साहसं कार्षीर्मम पूर्वपरिग्रहः। <br>प्रश्नानुक्त्वा यथाकामं ततः पिब हरस्व च   ॥03-296-018॥</td></tr>
<tr><td>अनादृत्य तु तद्वाक्यं सहदेवः पिपासितः। <br>अपिबच्छीतलं तोयं पीत्वा च निपपात ह   ॥03-296-019॥</td></tr>
<tr><td>अथाब्रवीत्स विजयं कुन्तीपुत्रो युधिष्ठिरः। <br>भ्रातरौ ते चिरगतौ बीभत्सो शत्रुकर्शन। <br>तौ चैवानय भद्रं ते पानीयं च त्वमानय   ॥03-296-020॥</td></tr>
<tr><td>एवमुक्तो गुडाकेशः प्रगृह्य सशरं धनुः। <br>आमुक्तखड्गो मेधावी तत्सरः प्रत्यपद्यत   ॥03-296-021॥</td></tr>
<tr><td>यतः पुरुषशार्दूलौ पानीयहरणे गतौ। <br>तौ ददर्श हतौ तत्र भ्रातरौ श्वेतवाहनः   ॥03-296-022॥</td></tr>
<tr><td>प्रसुप्ताविव तौ दृष्ट्वा नरसिंहः सुदुःखितः। <br>धनुरुद्यम्य कौन्तेयो व्यलोकयत तद्वनम्   ॥03-296-023॥</td></tr>
<tr><td>नापश्यत्तत्र किंचित्स भूतं तस्मिन्महावने। <br>सव्यसाची ततः श्रान्तः पानीयं सोऽभ्यधावत   ॥03-296-024॥</td></tr>
<tr><td>अभिधावंस्ततो वाचमन्तरिक्षात्स शुश्रुवे। <br>किमासीदसि पानीयं नैतच्छक्यं बलात्त्वया   ॥03-296-025॥</td></tr>
<tr><td>कौन्तेय यदि वै प्रश्नान्मयोक्तान्प्रतिपत्स्यसे। <br>ततः पास्यसि पानीयं हरिष्यसि च भारत   ॥03-296-026॥</td></tr>
<tr><td>वारितस्त्वब्रवीत्पार्थो दृश्यमानो निवारय। <br>यावद्बाणैर्विनिर्भिन्नः पुनर्नैवं वदिष्यसि   ॥03-296-027॥</td></tr>
<tr><td>एवमुक्त्वा ततः पार्थः शरैरस्त्रानुमन्त्रितैः। <br>ववर्ष तां दिशं कृत्स्नां शब्दवेधं च दर्शयन्   ॥03-296-028॥</td></tr>
<tr><td>कर्णिनालीकनाराचानुत्सृजन्भरतर्षभ। <br>अनेकैरिषुसंघातैरन्तरिक्षं ववर्ष ह   ॥03-296-029॥</td></tr>
<tr><td> यक्ष उवाच। <br>किं विघातेन ते पार्थ प्रश्नानुक्त्वा ततः पिब। <br>अनुक्त्वा तु ततः प्रश्नान्पीत्वैव न भविष्यसि   ॥03-296-030॥</td></tr>
<tr><td> वैशंपायन उवाच। <br>स त्वमोघानिषून्मुक्त्वा तृष्णयाभिप्रपीडितः। <br>अविज्ञायैव तान्प्रश्नान्पीत्वैव निपपात ह   ॥03-296-031॥</td></tr>
<tr><td>अथाब्रवीद्भीमसेनं कुन्तीपुत्रो युधिष्ठिरः। <br>नकुलः सहदेवश्च बीभत्सुश्चापराजितः   ॥03-296-032॥</td></tr>
<tr><td>चिरं गतास्तोयहेतोर्न चागच्छन्ति भारत। <br>तांश्चैवानय भद्रं ते पानीयं च त्वमानय   ॥03-296-033॥</td></tr>
<tr><td>भीमसेनस्तथेत्युक्त्वा तां दिशं प्रत्यपद्यत। <br>यत्र ते पुरुषव्याघ्रा भ्रातरोऽस्य निपातिताः   ॥03-296-034॥</td></tr>
<tr><td>तान्दृष्ट्वा दुःखितो भीमस्तृषया च प्रपीडितः। <br>अमन्यत महाबाहुः कर्म तद्यक्षरक्षसाम्। <br>स चिन्तयामास तदा योद्धव्यं ध्रुवमद्य मे   ॥03-296-035॥</td></tr>
<tr><td>पास्यामि तावत्पानीयमिति पार्थो वृकोदरः। <br>ततोऽभ्यधावत्पानीयं पिपासुः पुरुषर्षभः   ॥03-296-036॥</td></tr>
<tr><td> यक्ष उवाच। <br>मा तात साहसं कार्षीर्मम पूर्वपरिग्रहः। <br>प्रश्नानुक्त्वा तु कौन्तेय ततः पिब हरस्व च   ॥03-296-037॥</td></tr>
<tr><td> वैशंपायन उवाच। <br>एवमुक्तस्ततो भीमो यक्षेणामिततेजसा। <br>अविज्ञायैव तान्प्रश्नान्पीत्वैव निपपात ह   ॥03-296-038॥</td></tr>
<tr><td>ततः कुन्तीसुतो राजा विचिन्त्य पुरुषर्षभः। <br>समुत्थाय महाबाहुर्दह्यमानेन चेतसा   ॥03-296-039॥</td></tr>
<tr><td>अपेतजननिर्घोषं प्रविवेश महावनम्। <br>रुरुभिश्च वराहैश्च पक्षिभिश्च निषेवितम्   ॥03-296-040॥</td></tr>
<tr><td>नीलभास्वरवर्णैश्च पादपैरुपशोभितम्। <br>भ्रमरैरुपगीतं च पक्षिभिश्च महायशाः   ॥03-296-041॥</td></tr>
<tr><td>स गच्छन्कानने तस्मिन्हेमजालपरिष्कृतम्। <br>ददर्श तत्सरः श्रीमान्विश्वकर्मकृतं यथा   ॥03-296-042॥</td></tr>
<tr><td>उपेतं नलिनीजालैः सिन्धुवारैश्च वेतसैः। <br>केतकैः करवीरैश्च पिप्पलैश्चैव संवृतम्। <br>श्रमार्तस्तदुपागम्य सरो दृष्ट्वाथ विस्मितः   ॥03-296-043॥</td></tr>
</table>
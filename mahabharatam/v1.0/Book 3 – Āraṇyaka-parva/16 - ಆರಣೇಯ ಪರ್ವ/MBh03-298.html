<table border = "1"><tr><td>Verse</td></tr>
<tr><td> वैशंपायन उवाच। <br>ततस्ते यक्षवचनादुदतिष्ठन्त पाण्डवाः। <br>क्षुत्पिपासे च सर्वेषां क्षणे तस्मिन्व्यगच्छताम्   ॥03-298-001॥</td></tr>
<tr><td> युधिष्ठिर उवाच। <br>सरस्येकेन पादेन तिष्ठन्तमपराजितम्। <br>पृच्छामि को भवान्देवो न मे यक्षो मतो भवान्   ॥03-298-002॥</td></tr>
<tr><td>वसूनां वा भवानेको रुद्राणामथ वा भवान्। <br>अथ वा मरुतां श्रेष्ठो वज्री वा त्रिदशेश्वरः   ॥03-298-003॥</td></tr>
<tr><td>मम हि भ्रातर इमे सहस्रशतयोधिनः। <br>न तं योगं प्रपश्यामि येन स्युर्विनिपातिताः   ॥03-298-004॥</td></tr>
<tr><td>सुखं प्रतिविबुद्धानामिन्द्रियाण्युपलक्षये। <br>स भवान्सुहृदस्माकमथ वा नः पिता भवान्   ॥03-298-005॥</td></tr>
<tr><td> यक्ष उवाच। <br>अहं ते जनकस्तात धर्मो मृदुपराक्रम। <br>त्वां दिदृक्षुरनुप्राप्तो विद्धि मां भरतर्षभ   ॥03-298-006॥</td></tr>
<tr><td>यशः सत्यं दमः शौचमार्जवं ह्रीरचापलम्। <br>दानं तपो ब्रह्मचर्यमित्येतास्तनवो मम   ॥03-298-007॥</td></tr>
<tr><td>अहिंसा समता शान्तिस्तपः शौचममत्सरः। <br>द्वाराण्येतानि मे विद्धि प्रियो ह्यसि सदा मम   ॥03-298-008॥</td></tr>
<tr><td>दिष्ट्या पञ्चसु रक्तोऽसि दिष्ट्या ते षट्पदी जिता। <br>द्वे पूर्वे मध्यमे द्वे च द्वे चान्ते सांपरायिके   ॥03-298-009॥</td></tr>
<tr><td>धर्मोऽहमस्मि भद्रं ते जिज्ञासुस्त्वामिहागतः। <br>आनृशंस्येन तुष्टोऽस्मि वरं दास्यामि तेऽनघ   ॥03-298-010॥</td></tr>
<tr><td>वरं वृणीष्व राजेन्द्र दाता ह्यस्मि तवानघ। <br>ये हि मे पुरुषा भक्ता न तेषामस्ति दुर्गतिः   ॥03-298-011॥</td></tr>
<tr><td> युधिष्ठिर उवाच। <br>अरणीसहितं यस्य मृग आदाय गच्छति। <br>तस्याग्नयो न लुप्येरन्प्रथमोऽस्तु वरो मम   ॥03-298-012॥</td></tr>
<tr><td> धर्म उवाच। <br>अरणीसहितं तस्य ब्राह्मणस्य हृतं मया। <br>मृगवेषेण कौन्तेय जिज्ञासार्थं तव प्रभो   ॥03-298-013॥</td></tr>
<tr><td> वैशंपायन उवाच। <br>ददानीत्येव भगवानुत्तरं प्रत्यपद्यत। <br>अन्यं वरय भद्रं ते वरं त्वममरोपम   ॥03-298-014॥</td></tr>
<tr><td> युधिष्ठिर उवाच। <br>वर्षाणि द्वादशारण्ये त्रयोदशमुपस्थितम्। <br>तत्र नो नाभिजानीयुर्वसतो मनुजाः क्वचित्   ॥03-298-015॥</td></tr>
<tr><td> वैशंपायन उवाच। <br>ददानीत्येव भगवानुत्तरं प्रत्यपद्यत। <br>भूयश्चाश्वासयामास कौन्तेयं सत्यविक्रमम्   ॥03-298-016॥</td></tr>
<tr><td>यद्यपि स्वेन रूपेण चरिष्यथ महीमिमाम्। <br>न वो विज्ञास्यते कश्चित्त्रिषु लोकेषु भारत   ॥03-298-017॥</td></tr>
<tr><td>वर्षं त्रयोदशं चेदं मत्प्रसादात्कुरूद्वहाः। <br>विराटनगरे गूढा अविज्ञाताश्चरिष्यथ   ॥03-298-018॥</td></tr>
<tr><td>यद्वः संकल्पितं रूपं मनसा यस्य यादृशम्। <br>तादृशं तादृशं सर्वे छन्दतो धारयिष्यथ   ॥03-298-019॥</td></tr>
<tr><td>अरणीसहितं चेदं ब्राह्मणाय प्रयच्छत। <br>जिज्ञासार्थं मया ह्येतदाहृतं मृगरूपिणा   ॥03-298-020॥</td></tr>
<tr><td>तृतीयं गृह्यतां पुत्र वरमप्रतिमं महत्। <br>त्वं हि मत्प्रभवो राजन्विदुरश्च ममांशभाक्   ॥03-298-021॥</td></tr>
<tr><td> युधिष्ठिर उवाच। <br>देवदेवो मया दृष्टो भवान्साक्षात्सनातनः। <br>यं ददासि वरं तुष्टस्तं ग्रहीष्याम्यहं पितः   ॥03-298-022॥</td></tr>
<tr><td>जयेयं लोभमोहौ च क्रोधं चाहं सदा विभो। <br>दाने तपसि सत्ये च मनो मे सततं भवेत्   ॥03-298-023॥</td></tr>
<tr><td> धर्म उवाच। <br>उपपन्नो गुणैः सर्वैः स्वभावेनासि पाण्डव। <br>भवान्धर्मः पुनश्चैव यथोक्तं ते भविष्यति   ॥03-298-024॥</td></tr>
<tr><td> वैशंपायन उवाच। <br>इत्युक्त्वान्तर्दधे धर्मो भगवाँल्लोकभावनः। <br>समेताः पाण्डवाश्चैव सुखसुप्ता मनस्विनः   ॥03-298-025॥</td></tr>
<tr><td>अभ्येत्य चाश्रमं वीराः सर्व एव गतक्लमाः। <br>आरणेयं ददुस्तस्मै ब्राह्मणाय तपस्विने   ॥03-298-026॥</td></tr>
<tr><td>इदं समुत्थानसमागमं मह;त्पितुश्च पुत्रस्य च कीर्तिवर्धनम्। <br>पठन्नरः स्याद्विजितेन्द्रियो वशी; सपुत्रपौत्रः शतवर्षभाग्भवेत्   ॥03-298-027॥</td></tr>
<tr><td>न चाप्यधर्मे न सुहृद्विभेदने; परस्वहारे परदारमर्शने। <br>कदर्यभावे न रमेन्मनः सदा; नृणां सदाख्यानमिदं विजानताम्   ॥03-298-028॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>य इमे पृथिवीपालाः शेरते पृथिवीतले। <br>पृतनामध्य एते हि गतसत्त्वा महाबलाः   ॥12-248-001॥</td></tr>
<tr><td>एकैकशो भीमबला नागायुतबलास्तथा। <br>एते हि निहताः संख्ये तुल्यतेजोबलैर्नरैः   ॥12-248-002॥</td></tr>
<tr><td>नैषां पश्यामि हन्तारं प्राणिनां संयुगे पुरा। <br>विक्रमेणोपसंपन्नास्तेजोबलसमन्विताः   ॥12-248-003॥</td></tr>
<tr><td>अथ चेमे महाप्राज्ञ शेरते हि गतासवः। <br>मृता इति च शब्दोऽयं वर्तत्येषु गतासुषु   ॥12-248-004॥</td></tr>
<tr><td>इमे मृता नृपतयः प्रायशो भीमविक्रमाः। <br>तत्र मे संशयो जातः कुतः संज्ञा मृता इति   ॥12-248-005॥</td></tr>
<tr><td>कस्य मृत्युः कुतो मृत्युः केन मृत्युरिह प्रजाः। <br>हरत्यमरसंकाश तन्मे ब्रूहि पितामह   ॥12-248-006॥</td></tr>
<tr><td> भीष्म उवाच। <br>पुरा कृतयुगे तात राजासीदविकम्पकः। <br>स शत्रुवशमापन्नः संग्रामे क्षीणवाहनः   ॥12-248-007॥</td></tr>
<tr><td>तत्र पुत्रो हरिर्नाम नारायणसमो बले। <br>स शत्रुभिर्हतः संख्ये सबलः सपदानुगः   ॥12-248-008॥</td></tr>
<tr><td>स राजा शत्रुवशगः पुत्रशोकसमन्वितः। <br>यदृच्छयाशान्तिपरो ददर्श भुवि नारदम्   ॥12-248-009॥</td></tr>
<tr><td>स तस्मै सर्वमाचष्ट यथा वृत्तं जनेश्वरः। <br>शत्रुभिर्ग्रहणं संख्ये पुत्रस्य मरणं तथा   ॥12-248-010॥</td></tr>
<tr><td>तस्य तद्वचनं श्रुत्वा नारदोऽथ तपोधनः। <br>आख्यानमिदमाचष्ट पुत्रशोकापहं तदा   ॥12-248-011॥</td></tr>
<tr><td>राजञ्शृणु समाख्यानमद्येदं बहुविस्तरम्। <br>यथा वृत्तं श्रुतं चैव मयापि वसुधाधिप   ॥12-248-012॥</td></tr>
<tr><td>प्रजाः सृष्ट्वा महातेजाः प्रजासर्गे पितामहः। <br>अतीव वृद्धा बहुला नामृष्यत पुनः प्रजाः   ॥12-248-013॥</td></tr>
<tr><td>न ह्यन्तरमभूत्किंचित्क्वचिज्जन्तुभिरच्युत। <br>निरुच्छ्वासमिवोन्नद्धं त्रैलोक्यमभवन्नृप   ॥12-248-014॥</td></tr>
<tr><td>तस्य चिन्ता समुत्पन्ना संहारं प्रति भूपते। <br>चिन्तयन्नाध्यगच्छच्च संहारे हेतुकारणम्   ॥12-248-015॥</td></tr>
<tr><td>तस्य रोषान्महाराज खेभ्योऽग्निरुदतिष्ठत। <br>तेन सर्वा दिशो राजन्ददाह स पितामहः   ॥12-248-016॥</td></tr>
<tr><td>ततो दिवं भुवं खं च जगच्च सचराचरम्। <br>ददाह पावको राजन्भगवत्कोपसंभवः   ॥12-248-017॥</td></tr>
<tr><td>तत्रादह्यन्त भूतानि जङ्गमानि ध्रुवाणि च। <br>महता कोपवेगेन कुपिते प्रपितामहे   ॥12-248-018॥</td></tr>
<tr><td>ततो हरिजटः स्थाणुर्वेदाध्वरपतिः शिवः। <br>जगाद शरणं देवो ब्रह्माणं परवीरहा   ॥12-248-019॥</td></tr>
<tr><td>तस्मिन्नभिगते स्थाणौ प्रजानां हितकाम्यया। <br>अब्रवीद्वरदो देवो ज्वलन्निव तदा शिवम्   ॥12-248-020॥</td></tr>
<tr><td>करवाण्यद्य कं कामं वरार्होऽसि मतो मम। <br>कर्ता ह्यस्मि प्रियं शंभो तव यद्धृदि वर्तते   ॥12-248-021॥</td></tr>
</table>
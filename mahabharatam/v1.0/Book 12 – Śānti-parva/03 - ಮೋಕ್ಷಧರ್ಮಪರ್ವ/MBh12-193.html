<table border = "1"><tr><td>Verse</td></tr>
<tr><td> युधिष्ठिर उवाच। <br>किमुत्तरं तदा तौ स्म चक्रतुस्तेन भाषिते। <br>ब्राह्मणो वाथ वा राजा तन्मे ब्रूहि पितामह   ॥12-193-001॥</td></tr>
<tr><td>अथ वा तौ गतौ तत्र यदेतत्कीर्तितं त्वया। <br>संवादो वा तयोः कोऽभूत्किं वा तौ तत्र चक्रतुः   ॥12-193-002॥</td></tr>
<tr><td> भीष्म उवाच। <br>तथेत्येवं प्रतिश्रुत्य धर्मं संपूज्य चाभिभो। <br>यमं कालं च मृत्युं च स्वर्गं संपूज्य चार्हतः   ॥12-193-003॥</td></tr>
<tr><td>पूर्वं ये चापरे तत्र समेता ब्राह्मणर्षभाः। <br>सर्वान्संपूज्य शिरसा राजानं सोऽब्रवीद्वचः   ॥12-193-004॥</td></tr>
<tr><td>फलेनानेन संयुक्तो राजर्षे गच्छ पुण्यताम्। <br>भवता चाभ्यनुज्ञातो जपेयं भूय एव हि   ॥12-193-005॥</td></tr>
<tr><td>वरश्च मम पूर्वं हि देव्या दत्तो महाबल। <br>श्रद्धा ते जपतो नित्यं भवितेति विशां पते   ॥12-193-006॥</td></tr>
<tr><td> राजोवाच। <br>यद्येवमफला सिद्धिः श्रद्धा च जपितुं तव। <br>गच्छ विप्र मया सार्धं जापकं फलमाप्नुहि   ॥12-193-007॥</td></tr>
<tr><td> ब्राह्मण उवाच। <br>कृतः प्रयत्नः सुमहान्सर्वेषां संनिधाविह। <br>सह तुल्यफलौ चावां गच्छावो यत्र नौ गतिः   ॥12-193-008॥</td></tr>
<tr><td> भीष्म उवाच। <br>व्यवसायं तयोस्तत्र विदित्वा त्रिदशेश्वरः। <br>सह देवैरुपययौ लोकपालैस्तथैव च   ॥12-193-009॥</td></tr>
<tr><td>साध्या विश्वेऽथ मरुतो ज्योतींषि सुमहान्ति च। <br>नद्यः शैलाः समुद्राश्च तीर्थानि विविधानि च   ॥12-193-010॥</td></tr>
<tr><td>तपांसि संयोगविधिर्वेदाः स्तोभाः सरस्वती। <br>नारदः पर्वतश्चैव विश्वावसुर्हहा हुहूः   ॥12-193-011॥</td></tr>
<tr><td>गन्धर्वश्चित्रसेनश्च परिवारगणैर्युतः। <br>नागाः सिद्धाश्च मुनयो देवदेवः प्रजापतिः। <br>विष्णुः सहस्रशीर्षश्च देवोऽचिन्त्यः समागमत्   ॥12-193-012॥</td></tr>
<tr><td>अवाद्यन्तान्तरिक्षे च भेर्यस्तूर्याणि चाभिभो। <br>पुष्पवर्षाणि दिव्यानि तत्र तेषां महात्मनाम्। <br>ननृतुश्चाप्सरःसंघास्तत्र तत्र समन्ततः   ॥12-193-013॥</td></tr>
<tr><td>अथ स्वर्गस्तथा रूपी ब्राह्मणं वाक्यमब्रवीत्। <br>संसिद्धस्त्वं महाभाग त्वं च सिद्धस्तथा नृप   ॥12-193-014॥</td></tr>
<tr><td>अथ तौ सहितौ राजन्नन्योन्येन विधानतः। <br>विषयप्रतिसंहारमुभावेव प्रचक्रतुः   ॥12-193-015॥</td></tr>
<tr><td>प्राणापानौ तथोदानं समानं व्यानमेव च। <br>एवं तान्मनसि स्थाप्य दधतुः प्राणयोर्मनः   ॥12-193-016॥</td></tr>
<tr><td>उपस्थितकृतौ तत्र नासिकाग्रमधो भ्रुवौ। <br>कुङ्कुण्यां चैव मनसा शनैर्धारयतः स्म तौ   ॥12-193-017॥</td></tr>
<tr><td>निश्चेष्टाभ्यां शरीराभ्यां स्थिरदृष्टी समाहितौ। <br>जितासनौ तथाधाय मूर्धन्यात्मानमेव च   ॥12-193-018॥</td></tr>
<tr><td>तालुदेशमथोद्दाल्य ब्राह्मणस्य महात्मनः। <br>ज्योतिर्ज्वाला सुमहती जगाम त्रिदिवं तदा   ॥12-193-019॥</td></tr>
<tr><td>हाहाकारस्ततो दिक्षु सर्वासु सुमहानभूत्। <br>तज्ज्योतिः स्तूयमानं स्म ब्रह्माणं प्राविशत्तदा   ॥12-193-020॥</td></tr>
<tr><td>ततः स्वागतमित्याह तत्तेजः स पितामहः। <br>प्रादेशमात्रं पुरुषं प्रत्युद्गम्य विशां पते   ॥12-193-021॥</td></tr>
<tr><td>भूयश्चैवापरं प्राह वचनं मधुरं स्म सः। <br>जापकैस्तुल्यफलता योगानां नात्र संशयः   ॥12-193-022॥</td></tr>
<tr><td>योगस्य तावदेतेभ्यः फलं प्रत्यक्षदर्शनम्। <br>जापकानां विशिष्टं तु प्रत्युत्थानं समाधिकम्   ॥12-193-023॥</td></tr>
<tr><td>उष्यतां मयि चेत्युक्त्वाचेतयत्स ततः पुनः। <br>अथास्य प्रविवेशास्यं ब्राह्मणो विगतज्वरः   ॥12-193-024॥</td></tr>
<tr><td>राजाप्येतेन विधिना भगवन्तं पितामहम्। <br>यथैव द्विजशार्दूलस्तथैव प्राविशत्तदा   ॥12-193-025॥</td></tr>
<tr><td>स्वयंभुवमथो देवा अभिवाद्य ततोऽब्रुवन्। <br>जापकार्थमयं यत्नस्तदर्थं वयमागताः   ॥12-193-026॥</td></tr>
<tr><td>कृतपूजाविमौ तुल्यं त्वया तुल्यफलाविमौ। <br>योगजापकयोर्दृष्टं फलं सुमहदद्य वै। <br>सर्वाँल्लोकानतीत्यैतौ गच्छेतां यत्र वाञ्छितम्   ॥12-193-027॥</td></tr>
<tr><td> ब्रह्मोवाच। <br>महास्मृतिं पठेद्यस्तु तथैवानुस्मृतिं शुभाम्। <br>तावप्येतेन विधिना गच्छेतां मत्सलोकताम्   ॥12-193-028॥</td></tr>
<tr><td>यश्च योगे भवेद्भक्तः सोऽपि नास्त्यत्र संशयः। <br>विधिनानेन देहान्ते मम लोकानवाप्नुयात्। <br>गम्यतां साधयिष्यामि यथास्थानानि सिद्धये   ॥12-193-029॥</td></tr>
<tr><td> भीष्म उवाच। <br>इत्युक्त्वा स तदा देवस्तत्रैवान्तरधीयत। <br>आमन्त्र्य तं ततो देवा ययुः स्वं स्वं निवेशनम्   ॥12-193-030॥</td></tr>
<tr><td>ते च सर्वे महात्मानो धर्मं सत्कृत्य तत्र वै। <br>पृष्ठतोऽनुययू राजन्सर्वे सुप्रीतमानसाः   ॥12-193-031॥</td></tr>
<tr><td>एतत्फलं जापकानां गतिश्चैव प्रकीर्तिता। <br>यथाश्रुतं महाराज किं भूयः श्रोतुमिच्छसि   ॥12-193-032॥</td></tr>
</table>
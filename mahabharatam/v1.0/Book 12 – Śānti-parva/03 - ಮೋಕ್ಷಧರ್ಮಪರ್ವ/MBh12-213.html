<table border = "1"><tr><td>Verse</td></tr>
<tr><td> युधिष्ठिर उवाच। <br>किं कुर्वन्सुखमाप्नोति किं कुर्वन्दुःखमाप्नुते। <br>किं कुर्वन्निर्भयो लोके सिद्धश्चरति भारत   ॥12-213-001॥</td></tr>
<tr><td> भीष्म उवाच। <br>दममेव प्रशंसन्ति वृद्धाः श्रुतिसमाधयः। <br>सर्वेषामेव वर्णानां ब्राह्मणस्य विशेषतः   ॥12-213-002॥</td></tr>
<tr><td>नादान्तस्य क्रियासिद्धिर्यथावदुपलभ्यते। <br>क्रिया तपश्च वेदाश्च दमे सर्वं प्रतिष्ठितम्   ॥12-213-003॥</td></tr>
<tr><td>दमस्तेजो वर्धयति पवित्रं दम उच्यते। <br>विपाप्मा निर्भयो दान्तः पुरुषो विन्दते महत्   ॥12-213-004॥</td></tr>
<tr><td>सुखं दान्तः प्रस्वपिति सुखं च प्रतिबुध्यते। <br>सुखं लोके विपर्येति मनश्चास्य प्रसीदति   ॥12-213-005॥</td></tr>
<tr><td>तेजो दमेन ध्रियते न तत्तीक्ष्णोऽधिगच्छति। <br>अमित्रांश्च बहून्नित्यं पृथगात्मनि पश्यति   ॥12-213-006॥</td></tr>
<tr><td>क्रव्याद्भ्य इव भूतानामदान्तेभ्यः सदा भयम्। <br>तेषां विप्रतिषेधार्थं राजा सृष्टः स्वयंभुवा   ॥12-213-007॥</td></tr>
<tr><td>आश्रमेषु च सर्वेषु दम एव विशिष्यते। <br>यच्च तेषु फलं धर्मे भूयो दान्ते तदुच्यते   ॥12-213-008॥</td></tr>
<tr><td>तेषां लिङ्गानि वक्ष्यामि येषां समुदयो दमः। <br>अकार्पण्यमसंरम्भः संतोषः श्रद्दधानता   ॥12-213-009॥</td></tr>
<tr><td>अक्रोध आर्जवं नित्यं नातिवादो न मानिता। <br>गुरुपूजानसूया च दया भूतेष्वपैशुनम्   ॥12-213-010॥</td></tr>
<tr><td>जनवादमृषावादस्तुतिनिन्दाविवर्जनम्। <br>साधुकामश्चास्पृहयन्नायाति प्रत्ययं नृषु   ॥12-213-011॥</td></tr>
<tr><td>अवैरकृत्सूपचारः समो निन्दाप्रशंसयोः। <br>सुवृत्तः शीलसंपन्नः प्रसन्नात्मात्मवान्बुधः। <br>प्राप्य लोके च सत्कारं स्वर्गं वै प्रेत्य गच्छति   ॥12-213-012॥</td></tr>
<tr><td>सर्वभूतहिते युक्तो न स्मयाद्द्वेष्टि वै जनम्। <br>महाह्रद इवाक्षोभ्य प्रज्ञातृप्तः प्रसीदति   ॥12-213-013॥</td></tr>
<tr><td>अभयं सर्वभूतेभ्यः सर्वेषामभयं यतः। <br>नमस्यः सर्वभूतानां दान्तो भवति ज्ञानवान्   ॥12-213-014॥</td></tr>
<tr><td>न हृष्यति महत्यर्थे व्यसने च न शोचति। <br>स वै परिमितप्रज्ञः स दान्तो द्विज उच्यते   ॥12-213-015॥</td></tr>
<tr><td>कर्मभिः श्रुतसंपन्नः सद्भिराचरितैः शुभैः। <br>सदैव दमसंयुक्तस्तस्य भुङ्क्ते महत्फलम्   ॥12-213-016॥</td></tr>
<tr><td>अनसूया क्षमा शान्तिः संतोषः प्रियवादिता। <br>सत्यं दानमनायासो नैष मार्गो दुरात्मनाम्   ॥12-213-017॥</td></tr>
<tr><td>कामक्रोधौ वशे कृत्वा ब्रह्मचारी जितेन्द्रियः। <br>विक्रम्य घोरे तपसि ब्राह्मणः संशितव्रतः। <br>कालाकाङ्क्षी चरेल्लोकान्निरपाय इवात्मवान्   ॥12-213-018॥</td></tr>
</table>
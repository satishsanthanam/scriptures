<table border = "1"><tr><td>Verse</td></tr>
<tr><td> युधिष्ठिर उवाच। <br>सम्यक्त्वयायं नृपते वर्णितः शिष्टसंमतः। <br>योगमार्गो यथान्यायं शिष्यायेह हितैषिणा   ॥12-290-001॥</td></tr>
<tr><td>सांख्ये त्विदानीं कार्त्स्न्येन विधिं प्रब्रूहि पृच्छते। <br>त्रिषु लोकेषु यज्ज्ञानं सर्वं तद्विदितं हि ते   ॥12-290-002॥</td></tr>
<tr><td> भीष्म उवाच। <br>शृणु मे त्वमिदं शुद्धं सांख्यानां विदितात्मनाम्। <br>विहितं यतिभिर्बुद्धैः कपिलादिभिरीश्वरैः   ॥12-290-003॥</td></tr>
<tr><td>यस्मिन्न विभ्रमाः केचिद्दृश्यन्ते मनुजर्षभ। <br>गुणाश्च यस्मिन्बहवो दोषहानिश्च केवला   ॥12-290-004॥</td></tr>
<tr><td>ज्ञानेन परिसंख्याय सदोषान्विषयान्नृप। <br>मानुषान्दुर्जयान्कृत्स्नान्पैशाचान्विषयांस्तथा   ॥12-290-005॥</td></tr>
<tr><td>राक्षसान्विषयाञ्ज्ञात्वा यक्षाणां विषयांस्तथा। <br>विषयानौरगाञ्ज्ञात्वा गान्धर्वविषयांस्तथा   ॥12-290-006॥</td></tr>
<tr><td>पितॄणां विषयाञ्ज्ञात्वा तिर्यक्षु चरतां नृप। <br>सुपर्णविषयाञ्ज्ञात्वा मरुतां विषयांस्तथा   ॥12-290-007॥</td></tr>
<tr><td>राजर्षिविषयाञ्ज्ञात्वा ब्रह्मर्षिविषयांस्तथा। <br>आसुरान्विषयाञ्ज्ञात्वा वैश्वदेवांस्तथैव च   ॥12-290-008॥</td></tr>
<tr><td>देवर्षिविषयाञ्ज्ञात्वा योगानामपि चेश्वरान्। <br>विषयांश्च प्रजेशानां ब्रह्मणो विषयांस्तथा   ॥12-290-009॥</td></tr>
<tr><td>आयुषश्च परं कालं लोके विज्ञाय तत्त्वतः। <br>सुखस्य च परं तत्त्वं विज्ञाय वदतां वर   ॥12-290-010॥</td></tr>
<tr><td>प्राप्ते काले च यद्दुःखं पततां विषयैषिणाम्। <br>तिर्यक्च पततां दुःखं पततां नरके च यत्   ॥12-290-011॥</td></tr>
<tr><td>स्वर्गस्य च गुणान्कृत्स्नान्दोषान्सर्वांश्च भारत। <br>वेदवादे च ये दोषा गुणा ये चापि वैदिकाः   ॥12-290-012॥</td></tr>
<tr><td>ज्ञानयोगे च ये दोषा गुणा योगे च ये नृप। <br>सांख्यज्ञाने च ये दोषास्तथैव च गुणा नृप   ॥12-290-013॥</td></tr>
<tr><td>सत्त्वं दशगुणं ज्ञात्वा रजो नवगुणं तथा। <br>तमश्चाष्टगुणं ज्ञात्वा बुद्धिं सप्तगुणां तथा   ॥12-290-014॥</td></tr>
<tr><td>षड्गुणं च नभो ज्ञात्वा मनः पञ्चगुणं तथा। <br>बुद्धिं चतुर्गुणां ज्ञात्वा तमश्च त्रिगुणं महत्   ॥12-290-015॥</td></tr>
<tr><td>द्विगुणं च रजो ज्ञात्वा सत्त्वमेकगुणं पुनः। <br>मार्गं विज्ञाय तत्त्वेन प्रलये प्रेक्षणं तथा   ॥12-290-016॥</td></tr>
<tr><td>ज्ञानविज्ञानसंपन्नाः कारणैर्भाविताः शुभैः। <br>प्राप्नुवन्ति शुभं मोक्षं सूक्ष्मा इव नभः परम्   ॥12-290-017॥</td></tr>
<tr><td>रूपेण दृष्टिं संयुक्तां घ्राणं गन्धगुणेन च। <br>शब्दे सक्तं तथा श्रोत्रं जिह्वां रसगुणेषु च   ॥12-290-018॥</td></tr>
<tr><td>तनुं स्पर्शे तथा सक्तां वायुं नभसि चाश्रितम्। <br>मोहं तमसि संसक्तं लोभमर्थेषु संश्रितम्   ॥12-290-019॥</td></tr>
<tr><td>विष्णुं क्रान्ते बले शक्रं कोष्ठे सक्तं तथानलम्। <br>अप्सु देवीं तथा सक्तामपस्तेजसि चाश्रिताः   ॥12-290-020॥</td></tr>
<tr><td>तेजो वायौ तु संसक्तं वायुं नभसि चाश्रितम्। <br>नभो महति संयुक्तं महद्बुद्धौ च संश्रितम्   ॥12-290-021॥</td></tr>
<tr><td>बुद्धिं तमसि संसक्तां तमो रजसि चाश्रितम्। <br>रजः सत्त्वे तथा सक्तं सत्त्वं सक्तं तथात्मनि   ॥12-290-022॥</td></tr>
<tr><td>सक्तमात्मानमीशे च देवे नारायणे तथा। <br>देवं मोक्षे च संसक्तं मोक्षं सक्तं तु न क्वचित्   ॥12-290-023॥</td></tr>
<tr><td>ज्ञात्वा सत्त्वयुतं देहं वृतं षोडशभिर्गुणैः। <br>स्वभावं चेतनां चैव ज्ञात्वा वै देहमाश्रिते   ॥12-290-024॥</td></tr>
<tr><td>मध्यस्थमेकमात्मानं पापं यस्मिन्न विद्यते। <br>द्वितीयं कर्म विज्ञाय नृपते विषयैषिणाम्   ॥12-290-025॥</td></tr>
<tr><td>इन्द्रियाणीन्द्रियार्थांश्च सर्वानात्मनि संश्रितान्। <br>प्राणापानौ समानं च व्यानोदानौ च तत्त्वतः   ॥12-290-026॥</td></tr>
<tr><td>अवाक्चैवानिलं ज्ञात्वा प्रवहं चानिलं पुनः। <br>सप्त वातांस्तथा शेषान्सप्तधा विधिवत्पुनः   ॥12-290-027॥</td></tr>
<tr><td>प्रजापतीनृषींश्चैव मार्गांश्च सुबहून्वरान्। <br>सप्तर्षींश्च बहूञ्ज्ञात्वा राजर्षींश्च परंतप   ॥12-290-028॥</td></tr>
<tr><td>सुरर्षीन्महतश्चान्यान्महर्षीन्सूर्यसंनिभान्। <br>ऐश्वर्याच्च्याविताञ्ज्ञात्वा कालेन महता नृप   ॥12-290-029॥</td></tr>
<tr><td>महतां भूतसंघानां श्रुत्वा नाशं च पार्थिव। <br>गतिं चाप्यशुभां ज्ञात्वा नृपते पापकर्मणाम्   ॥12-290-030॥</td></tr>
<tr><td>वैतरण्यां च यद्दुःखं पतितानां यमक्षये। <br>योनीषु च विचित्रासु संसारानशुभांस्तथा   ॥12-290-031॥</td></tr>
<tr><td>जठरे चाशुभे वासं शोणितोदकभाजने। <br>श्लेष्ममूत्रपुरीषे च तीव्रगन्धसमन्विते   ॥12-290-032॥</td></tr>
<tr><td>शुक्रशोणितसंघाते मज्जास्नायुपरिग्रहे। <br>सिराशतसमाकीर्णे नवद्वारे पुरेऽशुचौ   ॥12-290-033॥</td></tr>
<tr><td>विज्ञायाहितमात्मानं योगांश्च विविधान्नृप। <br>तामसानां च जन्तूनां रमणीयावृतात्मनाम्   ॥12-290-034॥</td></tr>
<tr><td>सात्त्विकानां च जन्तूनां कुत्सितं भरतर्षभ। <br>गर्हितं महतामर्थे सांख्यानां विदितात्मनाम्   ॥12-290-035॥</td></tr>
<tr><td>उपप्लवांस्तथा घोराञ्शशिनस्तेजसस्तथा। <br>ताराणां पतनं दृष्ट्वा नक्षत्राणां च पर्ययम्   ॥12-290-036॥</td></tr>
<tr><td>द्वंद्वानां विप्रयोगं च विज्ञाय कृपणं नृप। <br>अन्योन्यभक्षणं दृष्ट्वा भूतानामपि चाशुभम्   ॥12-290-037॥</td></tr>
<tr><td>बाल्ये मोहं च विज्ञाय क्षयं देहस्य चाशुभम्। <br>रागे मोहे च संप्राप्ते क्वचित्सत्त्वं समाश्रितम्   ॥12-290-038॥</td></tr>
<tr><td>सहस्रेषु नरः कश्चिन्मोक्षबुद्धिं समाश्रितः। <br>दुर्लभत्वं च मोक्षस्य विज्ञाय श्रुतिपूर्वकम्   ॥12-290-039॥</td></tr>
<tr><td>बहुमानमलब्धेषु लब्धे मध्यस्थतां पुनः। <br>विषयाणां च दौरात्म्यं विज्ञाय नृपते पुनः   ॥12-290-040॥</td></tr>
<tr><td>गतासूनां च कौन्तेय देहान्दृष्ट्वा तथाशुभान्। <br>वासं कुलेषु जन्तूनां दुःखं विज्ञाय भारत   ॥12-290-041॥</td></tr>
<tr><td>ब्रह्मघ्नानां गतिं ज्ञात्वा पतितानां सुदारुणाम्। <br>सुरापाने च सक्तानां ब्राह्मणानां दुरात्मनाम्। <br>गुरुदारप्रसक्तानां गतिं विज्ञाय चाशुभाम्   ॥12-290-042॥</td></tr>
<tr><td>जननीषु च वर्तन्ते ये न सम्यग्युधिष्ठिर। <br>सदेवकेषु लोकेषु ये न वर्तन्ति मानवाः   ॥12-290-043॥</td></tr>
<tr><td>तेन ज्ञानेन विज्ञाय गतिं चाशुभकर्मणाम्। <br>तिर्यग्योनिगतानां च विज्ञाय गतयः पृथक्   ॥12-290-044॥</td></tr>
<tr><td>वेदवादांस्तथा चित्रानृतूनां पर्ययांस्तथा। <br>क्षयं संवत्सराणां च मासानां प्रक्षयं तथा   ॥12-290-045॥</td></tr>
<tr><td>पक्षक्षयं तथा दृष्ट्वा दिवसानां च संक्षयम्। <br>क्षयं वृद्धिं च चन्द्रस्य दृष्ट्वा प्रत्यक्षतस्तथा   ॥12-290-046॥</td></tr>
<tr><td>वृद्धिं दृष्ट्वा समुद्राणां क्षयं तेषां तथा पुनः। <br>क्षयं धनानां च तथा पुनर्वृद्धिं तथैव च   ॥12-290-047॥</td></tr>
<tr><td>संयोगानां क्षयं दृष्ट्वा युगानां च विशेषतः। <br>क्षयं च दृष्ट्वा शैलानां क्षयं च सरितां तथा   ॥12-290-048॥</td></tr>
<tr><td>वर्णानां च क्षयं दृष्ट्वा क्षयान्तं च पुनः पुनः। <br>जरामृत्युं तथा जन्म दृष्ट्वा दुःखानि चैव ह   ॥12-290-049॥</td></tr>
<tr><td>देहदोषांस्तथा ज्ञात्वा तेषां दुःखं च तत्त्वतः। <br>देहविक्लवतां चैव सम्यग्विज्ञाय भारत   ॥12-290-050॥</td></tr>
<tr><td>आत्मदोषांश्च विज्ञाय सर्वानात्मनि संश्रितान्। <br>स्वदेहादुत्थितान्गन्धांस्तथा विज्ञाय चाशुभान्   ॥12-290-051॥</td></tr>
<tr><td> युधिष्ठिर उवाच। <br>कान्स्वगात्रोद्भवान्दोषान्पश्यस्यमितविक्रम। <br>एतन्मे संशयं कृत्स्नं वक्तुमर्हसि तत्त्वतः   ॥12-290-052॥</td></tr>
<tr><td> भीष्म उवाच। <br>पञ्च दोषान्प्रभो देहे प्रवदन्ति मनीषिणः। <br>मार्गज्ञाः कापिलाः सांख्याः शृणु तानरिसूदन   ॥12-290-053॥</td></tr>
<tr><td>कामक्रोधौ भयं निद्रा पञ्चमः श्वास उच्यते। <br>एते दोषाः शरीरेषु दृश्यन्ते सर्वदेहिनाम्   ॥12-290-054॥</td></tr>
<tr><td>छिन्दन्ति क्षमया क्रोधं कामं संकल्पवर्जनात्। <br>सत्त्वसंशीलनान्निद्रामप्रमादाद्भयं तथा। <br>छिन्दन्ति पञ्चमं श्वासं लघ्वाहारतया नृप   ॥12-290-055॥</td></tr>
<tr><td>गुणान्गुणशतैर्ज्ञात्वा दोषान्दोषशतैरपि। <br>हेतून्हेतुशतैश्चित्रैश्चित्रान्विज्ञाय तत्त्वतः   ॥12-290-056॥</td></tr>
<tr><td>अपां फेनोपमं लोकं विष्णोर्मायाशतैर्वृतम्। <br>चित्तभित्तिप्रतीकाशं नलसारमनर्थकम्   ॥12-290-057॥</td></tr>
<tr><td>तमः श्वभ्रनिभं दृष्ट्वा वर्षबुद्बुदसंनिभम्। <br>नाशप्रायं सुखाद्धीनं नाशोत्तरमभावगम्। <br>रजस्तमसि संमग्नं पङ्के द्विपमिवावशम्   ॥12-290-058॥</td></tr>
<tr><td>सांख्या राजन्महाप्राज्ञास्त्यक्त्वा देहं प्रजाकृतम्। <br>ज्ञानज्ञेयेन सांख्येन व्यापिना महता नृप   ॥12-290-059॥</td></tr>
<tr><td>राजसानशुभान्गन्धांस्तामसांश्च तथाविधान्। <br>पुण्यांश्च सात्त्विकान्गन्धान्स्पर्शजान्देहसंश्रितान्। <br>छित्त्वाशु ज्ञानशस्त्रेण तपोदण्डेन भारत   ॥12-290-060॥</td></tr>
<tr><td>ततो दुःखोदकं घोरं चिन्ताशोकमहाह्रदम्। <br>व्याधिमृत्युमहाग्राहं महाभयमहोरगम्   ॥12-290-061॥</td></tr>
<tr><td>तमःकूर्मं रजोमीनं प्रज्ञया संतरन्त्युत। <br>स्नेहपङ्कं जरादुर्गं स्पर्शद्वीपमरिंदम   ॥12-290-062॥</td></tr>
<tr><td>कर्मागाधं सत्यतीरं स्थितव्रतमिदं नृप। <br>हिंसाशीघ्रमहावेगं नानारसमहाकरम्   ॥12-290-063॥</td></tr>
<tr><td>नानाप्रीतिमहारत्नं दुःखज्वरसमीरणम्। <br>शोकतृष्णामहावर्तं तीक्ष्णव्याधिमहागजम्   ॥12-290-064॥</td></tr>
<tr><td>अस्थिसंघातसंघाटं श्लेष्मफेनमरिंदम। <br>दानमुक्ताकरं भीमं शोणितह्रदविद्रुमम्   ॥12-290-065॥</td></tr>
<tr><td>हसितोत्क्रुष्टनिर्घोषं नानाज्ञानसुदुस्तरम्। <br>रोदनाश्रुमलक्षारं सङ्गत्यागपरायणम्   ॥12-290-066॥</td></tr>
<tr><td>पुनराजन्मलोकौघं पुत्रबान्धवपत्तनम्। <br>अहिंसासत्यमर्यादं प्राणत्यागमहोर्मिणम्   ॥12-290-067॥</td></tr>
<tr><td>वेदान्तगमनद्वीपं सर्वभूतदयोदधिम्। <br>मोक्षदुष्प्रापविषयं वडवामुखसागरम्   ॥12-290-068॥</td></tr>
<tr><td>तरन्ति मुनयः सिद्धा ज्ञानयोगेन भारत। <br>तीर्त्वा च दुस्तरं जन्म विशन्ति विमलं नभः   ॥12-290-069॥</td></tr>
<tr><td>ततस्तान्सुकृतीन्सांख्यान्सूर्यो वहति रश्मिभिः। <br>पद्मतन्तुवदाविश्य प्रवहन्विषयान्नृप   ॥12-290-070॥</td></tr>
<tr><td>तत्र तान्प्रवहो वायुः प्रतिगृह्णाति भारत। <br>वीतरागान्यतीन्सिद्धान्वीर्ययुक्तांस्तपोधनान्   ॥12-290-071॥</td></tr>
<tr><td>सूक्ष्मः शीतः सुगन्धी च सुखस्पर्शश्च भारत। <br>सप्तानां मरुतां श्रेष्ठो लोकान्गच्छति यः शुभान्। <br>स तान्वहति कौन्तेय नभसः परमां गतिम्   ॥12-290-072॥</td></tr>
<tr><td>नभो वहति लोकेश रजसः परमां गतिम्। <br>रजो वहति राजेन्द्र सत्त्वस्य परमां गतिम्   ॥12-290-073॥</td></tr>
<tr><td>सत्त्वं वहति शुद्धात्मन्परं नारायणं प्रभुम्। <br>प्रभुर्वहति शुद्धात्मा परमात्मानमात्मना   ॥12-290-074॥</td></tr>
<tr><td>परमात्मानमासाद्य तद्भूतायतनामलाः। <br>अमृतत्वाय कल्पन्ते न निवर्तन्ति चाभिभो। <br>परमा सा गतिः पार्थ निर्द्वंद्वानां महात्मनाम्   ॥12-290-075॥</td></tr>
<tr><td> युधिष्ठिर उवाच। <br>स्थानमुत्तममासाद्य भगवन्तं स्थिरव्रताः। <br>आजन्ममरणं वा ते स्मरन्त्युत न वानघ   ॥12-290-076॥</td></tr>
<tr><td>यदत्र तथ्यं तन्मे त्वं यथावद्वक्तुमर्हसि। <br>त्वदृते मानवं नान्यं प्रष्टुमर्हामि कौरव   ॥12-290-077॥</td></tr>
<tr><td>मोक्षदोषो महानेष प्राप्य सिद्धिं गतानृषीन्। <br>यदि तत्रैव विज्ञाने वर्तन्ते यतयः परे   ॥12-290-078॥</td></tr>
<tr><td>प्रवृत्तिलक्षणं धर्मं पश्यामि परमं नृप। <br>मग्नस्य हि परे ज्ञाने किं नु दुःखतरं भवेत्   ॥12-290-079॥</td></tr>
<tr><td> भीष्म उवाच। <br>यथान्यायं त्वया तात प्रश्नः पृष्टः सुसंकटः। <br>बुद्धानामपि संमोहः प्रश्नेऽस्मिन्भरतर्षभ। <br>अत्रापि तत्त्वं परमं शृणु सम्यङ्मयेरितम्   ॥12-290-080॥</td></tr>
<tr><td>बुद्धिश्च परमा यत्र कापिलानां महात्मनाम्। <br>इन्द्रियाण्यपि बुध्यन्ते स्वदेहं देहिनो नृप। <br>कारणान्यात्मनस्तानि सूक्ष्मः पश्यति तैस्तु सः   ॥12-290-081॥</td></tr>
<tr><td>आत्मना विप्रहीणानि काष्ठकुड्यसमानि तु। <br>विनश्यन्ति न संदेहः फेना इव महार्णवे   ॥12-290-082॥</td></tr>
<tr><td>इन्द्रियैः सह सुप्तस्य देहिनः शत्रुतापन। <br>सूक्ष्मश्चरति सर्वत्र नभसीव समीरणः   ॥12-290-083॥</td></tr>
<tr><td>स पश्यति यथान्यायं स्पर्शान्स्पृशति चाभिभो। <br>बुध्यमानो यथापूर्वमखिलेनेह भारत   ॥12-290-084॥</td></tr>
<tr><td>इन्द्रियाणीह सर्वाणि स्वे स्वे स्थाने यथाविधि। <br>अनीशत्वात्प्रलीयन्ते सर्पा हतविषा इव   ॥12-290-085॥</td></tr>
<tr><td>इन्द्रियाणां तु सर्वेषां स्वस्थानेष्वेव सर्वशः। <br>आक्रम्य गतयः सूक्ष्माश्चरत्यात्मा न संशयः   ॥12-290-086॥</td></tr>
<tr><td>सत्त्वस्य च गुणान्कृत्स्नान्रजसश्च गुणान्पुनः। <br>गुणांश्च तमसः सर्वान्गुणान्बुद्धेश्च भारत   ॥12-290-087॥</td></tr>
<tr><td>गुणांश्च मनसस्तद्वन्नभसश्च गुणांस्तथा। <br>गुणान्वायोश्च धर्मात्मंस्तेजसश्च गुणान्पुनः   ॥12-290-088॥</td></tr>
<tr><td>अपां गुणांस्तथा पार्थ पार्थिवांश्च गुणानपि। <br>सर्वात्मना गुणैर्व्याप्य क्षेत्रज्ञः स युधिष्ठिर   ॥12-290-089॥</td></tr>
<tr><td>आत्मा च याति क्षेत्रज्ञं कर्मणी च शुभाशुभे। <br>शिष्या इव महात्मानमिन्द्रियाणि च तं विभो   ॥12-290-090॥</td></tr>
<tr><td>प्रकृतिं चाप्यतिक्रम्य गच्छत्यात्मानमव्ययम्। <br>परं नारायणात्मानं निर्द्वंद्वं प्रकृतेः परम्   ॥12-290-091॥</td></tr>
<tr><td>विमुक्तः पुण्यपापेभ्यः प्रविष्टस्तमनामयम्। <br>परमात्मानमगुणं न निवर्तति भारत   ॥12-290-092॥</td></tr>
<tr><td>शिष्टं त्वत्र मनस्तात इन्द्रियाणि च भारत। <br>आगच्छन्ति यथाकालं गुरोः संदेशकारिणः   ॥12-290-093॥</td></tr>
<tr><td>शक्यं चाल्पेन कालेन शान्तिं प्राप्तुं गुणार्थिना। <br>एवं युक्तेन कौन्तेय युक्तज्ञानेन मोक्षिणा   ॥12-290-094॥</td></tr>
<tr><td>सांख्या राजन्महाप्राज्ञा गच्छन्ति परमां गतिम्। <br>ज्ञानेनानेन कौन्तेय तुल्यं ज्ञानं न विद्यते   ॥12-290-095॥</td></tr>
<tr><td>अत्र ते संशयो मा भूज्ज्ञानं सांख्यं परं मतम्। <br>अक्षरं ध्रुवमव्यक्तं पूर्वं ब्रह्म सनातनम्   ॥12-290-096॥</td></tr>
<tr><td>अनादिमध्यनिधनं निर्द्वंद्वं कर्तृ शाश्वतम्। <br>कूटस्थं चैव नित्यं च यद्वदन्ति शमात्मकाः   ॥12-290-097॥</td></tr>
<tr><td>यतः सर्वाः प्रवर्तन्ते सर्गप्रलयविक्रियाः। <br>यच्च शंसन्ति शास्त्रेषु वदन्ति परमर्षयः   ॥12-290-098॥</td></tr>
<tr><td>सर्वे विप्राश्च देवाश्च तथागमविदो जनाः। <br>ब्रह्मण्यं परमं देवमनन्तं परतोऽच्युतम्   ॥12-290-099॥</td></tr>
<tr><td>प्रार्थयन्तश्च तं विप्रा वदन्ति गुणबुद्धयः। <br>सम्यग्युक्तास्तथा योगाः सांख्याश्चामितदर्शनाः   ॥12-290-100॥</td></tr>
<tr><td>अमूर्तेस्तस्य कौन्तेय सांख्यं मूर्तिरिति श्रुतिः। <br>अभिज्ञानानि तस्याहुर्मतं हि भरतर्षभ   ॥12-290-101॥</td></tr>
<tr><td>द्विविधानीह भूतानि पृथिव्यां पृथिवीपते। <br>जङ्गमागमसंज्ञानि जङ्गमं तु विशिष्यते   ॥12-290-102॥</td></tr>
<tr><td>ज्ञानं महद्यद्धि महत्सु राज;न्वेदेषु सांख्येषु तथैव योगे। <br>यच्चापि दृष्टं विविधं पुराणं; सांख्यागतं तन्निखिलं नरेन्द्र   ॥12-290-103॥</td></tr>
<tr><td>यच्चेतिहासेषु महत्सु दृष्टं; यच्चार्थशास्त्रे नृप शिष्टजुष्टे। <br>ज्ञानं च लोके यदिहास्ति किंचि;त्सांख्यागतं तच्च महन्महात्मन्   ॥12-290-104॥</td></tr>
<tr><td>शमश्च दृष्टः परमं बलं च; ज्ञानं च सूक्ष्मं च यथावदुक्तम्। <br>तपांसि सूक्ष्माणि सुखानि चैव; सांख्ये यथावद्विहितानि राजन्   ॥12-290-105॥</td></tr>
<tr><td>विपर्यये तस्य हि पार्थ देवा;न्गच्छन्ति सांख्याः सततं सुखेन। <br>तांश्चानुसंचार्य ततः कृतार्थाः; पतन्ति विप्रेषु यतेषु भूयः   ॥12-290-106॥</td></tr>
<tr><td>हित्वा च देहं प्रविशन्ति मोक्षं; दिवौकसो द्यामिव पार्थ सांख्याः। <br>ततोऽधिकं तेऽभिरता महार्हे; सांख्ये द्विजाः पार्थिव शिष्टजुष्टे   ॥12-290-107॥</td></tr>
<tr><td>तेषां न तिर्यग्गमनं हि दृष्टं; नावाग्गतिः पापकृतां निवासः। <br>न चाबुधानामपि ते द्विजातयो; ये ज्ञानमेतन्नृपतेऽनुरक्ताः   ॥12-290-108॥</td></tr>
<tr><td>सांख्यं विशालं परमं पुराणं; महार्णवं विमलमुदारकान्तम्। <br>कृत्स्नं च सांख्यं नृपते महात्मा; नारायणो धारयतेऽप्रमेयम्   ॥12-290-109॥</td></tr>
<tr><td>एतन्मयोक्तं नरदेव तत्त्वं; नारायणो विश्वमिदं पुराणम्। <br>स सर्गकाले च करोति सर्गं; संहारकाले च तदत्ति भूयः   ॥12-290-110॥</td></tr>
</table>
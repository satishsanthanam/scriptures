<table border = "1"><tr><td>Verse</td></tr>
<tr><td> जनमेजय उवाच। <br>सांख्यं योगं पञ्चरात्रं वेदारण्यकमेव च। <br>ज्ञानान्येतानि ब्रह्मर्षे लोकेषु प्रचरन्ति ह   ॥12-337-001॥</td></tr>
<tr><td>किमेतान्येकनिष्ठानि पृथङ्निष्ठानि वा मुने। <br>प्रब्रूहि वै मया पृष्टः प्रवृत्तिं च यथाक्रमम्   ॥12-337-002॥</td></tr>
<tr><td> वैशंपायन उवाच। <br>जज्ञे बहुज्ञं परमत्युदारं; यं द्वीपमध्ये सुतमात्मवन्तम्। <br>पराशराद्गन्धवती महर्षिं; तस्मै नमोऽज्ञानतमोनुदाय   ॥12-337-003॥</td></tr>
<tr><td>पितामहाद्यं प्रवदन्ति षष्ठं; महर्षिमार्षेयविभूतियुक्तम्। <br>नारायणस्यांशजमेकपुत्रं; द्वैपायनं वेदमहानिधानम्   ॥12-337-004॥</td></tr>
<tr><td>तमादिकालेषु महाविभूति;र्नारायणो ब्रह्ममहानिधानम्। <br>ससर्ज पुत्रार्थमुदारतेजा; व्यासं महात्मानमजः पुराणः   ॥12-337-005॥</td></tr>
<tr><td> जनमेजय उवाच। <br>त्वयैव कथितः पूर्वं संभवो द्विजसत्तम। <br>वसिष्ठस्य सुतः शक्तिः शक्तेः पुत्रः पराशरः   ॥12-337-006॥</td></tr>
<tr><td>पराशरस्य दायादः कृष्णद्वैपायनो मुनिः। <br>भूयो नारायणसुतं त्वमेवैनं प्रभाषसे   ॥12-337-007॥</td></tr>
<tr><td>किमतः पूर्वजं जन्म व्यासस्यामिततेजसः। <br>कथयस्वोत्तममते जन्म नारायणोद्भवम्   ॥12-337-008॥</td></tr>
<tr><td> वैशंपायन उवाच। <br>वेदार्थान्वेत्तुकामस्य धर्मिष्ठस्य तपोनिधेः। <br>गुरोर्मे ज्ञाननिष्ठस्य हिमवत्पाद आसतः   ॥12-337-009॥</td></tr>
<tr><td>कृत्वा भारतमाख्यानं तपःश्रान्तस्य धीमतः। <br>शुश्रूषां तत्परा राजन्कृतवन्तो वयं तदा   ॥12-337-010॥</td></tr>
<tr><td>सुमन्तुर्जैमिनिश्चैव पैलश्च सुदृढव्रतः। <br>अहं चतुर्थः शिष्यो वै शुको व्यासात्मजस्तथा   ॥12-337-011॥</td></tr>
<tr><td>एभिः परिवृतो व्यासः शिष्यैः पञ्चभिरुत्तमैः। <br>शुशुभे हिमवत्पादे भूतैर्भूतपतिर्यथा   ॥12-337-012॥</td></tr>
<tr><td>वेदानावर्तयन्साङ्गान्भारतार्थांश्च सर्वशः। <br>तमेकमनसं दान्तं युक्ता वयमुपास्महे   ॥12-337-013॥</td></tr>
<tr><td>कथान्तरेऽथ कस्मिंश्चित्पृष्टोऽस्माभिर्द्विजोत्तमः। <br>वेदार्थान्भारतार्थांश्च जन्म नारायणात्तथा   ॥12-337-014॥</td></tr>
<tr><td>स पूर्वमुक्त्वा वेदार्थान्भारतार्थांश्च तत्त्ववित्। <br>नारायणादिदं जन्म व्याहर्तुमुपचक्रमे   ॥12-337-015॥</td></tr>
<tr><td>शृणुध्वमाख्यानवरमेतदार्षेयमुत्तमम्। <br>आदिकालोद्भवं विप्रास्तपसाधिगतं मया   ॥12-337-016॥</td></tr>
<tr><td>प्राप्ते प्रजाविसर्गे वै सप्तमे पद्मसंभवे। <br>नारायणो महायोगी शुभाशुभविवर्जितः   ॥12-337-017॥</td></tr>
<tr><td>ससृजे नाभितः पुत्रं ब्रह्माणममितप्रभम्। <br>ततः स प्रादुरभवदथैनं वाक्यमब्रवीत्   ॥12-337-018॥</td></tr>
<tr><td>मम त्वं नाभितो जातः प्रजासर्गकरः प्रभुः। <br>सृज प्रजास्त्वं विविधा ब्रह्मन्सजडपण्डिताः   ॥12-337-019॥</td></tr>
<tr><td>स एवमुक्तो विमुखश्चिन्ताव्याकुलमानसः। <br>प्रणम्य वरदं देवमुवाच हरिमीश्वरम्   ॥12-337-020॥</td></tr>
<tr><td>का शक्तिर्मम देवेश प्रजाः स्रष्टुं नमोऽस्तु ते। <br>अप्रज्ञावानहं देव विधत्स्व यदनन्तरम्   ॥12-337-021॥</td></tr>
<tr><td>स एवमुक्तो भगवान्भूत्वाथान्तर्हितस्ततः। <br>चिन्तयामास देवेशो बुद्धिं बुद्धिमतां वरः   ॥12-337-022॥</td></tr>
<tr><td>स्वरूपिणी ततो बुद्धिरुपतस्थे हरिं प्रभुम्। <br>योगेन चैनां निर्योगः स्वयं नियुयुजे तदा   ॥12-337-023॥</td></tr>
<tr><td>स तामैश्वर्ययोगस्थां बुद्धिं शक्तिमतीं सतीम्। <br>उवाच वचनं देवो बुद्धिं वै प्रभुरव्ययः   ॥12-337-024॥</td></tr>
<tr><td>ब्रह्माणं प्रविशस्वेति लोकसृष्ट्यर्थसिद्धये। <br>ततस्तमीश्वरादिष्टा बुद्धिः क्षिप्रं विवेश सा   ॥12-337-025॥</td></tr>
<tr><td>अथैनं बुद्धिसंयुक्तं पुनः स ददृशे हरिः। <br>भूयश्चैनं वचः प्राह सृजेमा विविधाः प्रजाः   ॥12-337-026॥</td></tr>
<tr><td>एवमुक्त्वा स भगवांस्तत्रैवान्तरधीयत। <br>प्राप चैव मुहूर्तेन स्वस्थानं देवसंज्ञितम्   ॥12-337-027॥</td></tr>
<tr><td>तां चैव प्रकृतिं प्राप्य एकीभावगतोऽभवत्। <br>अथास्य बुद्धिरभवत्पुनरन्या तदा किल   ॥12-337-028॥</td></tr>
<tr><td>सृष्टा इमाः प्रजाः सर्वा ब्रह्मणा परमेष्ठिना। <br>दैत्यदानवगन्धर्वरक्षोगणसमाकुलाः। <br>जाता हीयं वसुमती भाराक्रान्ता तपस्विनी   ॥12-337-029॥</td></tr>
<tr><td>बहवो बलिनः पृथ्व्यां दैत्यदानवराक्षसाः। <br>भविष्यन्ति तपोयुक्ता वरान्प्राप्स्यन्ति चोत्तमान्   ॥12-337-030॥</td></tr>
<tr><td>अवश्यमेव तैः सर्वैर्वरदानेन दर्पितैः। <br>बाधितव्याः सुरगणा ऋषयश्च तपोधनाः। <br>तत्र न्याय्यमिदं कर्तुं भारावतरणं मया   ॥12-337-031॥</td></tr>
<tr><td>अथ नानासमुद्भूतैर्वसुधायां यथाक्रमम्। <br>निग्रहेण च पापानां साधूनां प्रग्रहेण च   ॥12-337-032॥</td></tr>
<tr><td>इमां तपस्विनीं सत्यां धारयिष्यामि मेदिनीम्। <br>मया ह्येषा हि ध्रियते पातालस्थेन भोगिना   ॥12-337-033॥</td></tr>
<tr><td>मया धृता धारयति जगद्धि सचराचरम्। <br>तस्मात्पृथ्व्याः परित्राणं करिष्ये संभवं गतः   ॥12-337-034॥</td></tr>
<tr><td>एवं स चिन्तयित्वा तु भगवान्मधुसूदनः। <br>रूपाण्यनेकान्यसृजत्प्रादुर्भावभवाय सः   ॥12-337-035॥</td></tr>
<tr><td>वाराहं नारसिंहं च वामनं मानुषं तथा। <br>एभिर्मया निहन्तव्या दुर्विनीताः सुरारयः   ॥12-337-036॥</td></tr>
<tr><td>अथ भूयो जगत्स्रष्टा भोःशब्देनानुनादयन्। <br>सरस्वतीमुच्चचार तत्र सारस्वतोऽभवत्   ॥12-337-037॥</td></tr>
<tr><td>अपान्तरतमा नाम सुतो वाक्संभवो विभोः। <br>भूतभव्यभविष्यज्ञः सत्यवादी दृढव्रतः   ॥12-337-038॥</td></tr>
<tr><td>तमुवाच नतं मूर्ध्ना देवानामादिरव्ययः। <br>वेदाख्याने श्रुतिः कार्या त्वया मतिमतां वर। <br>तस्मात्कुरु यथाज्ञप्तं मयैतद्वचनं मुने   ॥12-337-039॥</td></tr>
<tr><td>तेन भिन्नास्तदा वेदा मनोः स्वायंभुवेऽन्तरे। <br>ततस्तुतोष भगवान्हरिस्तेनास्य कर्मणा। <br>तपसा च सुतप्तेन यमेन नियमेन च   ॥12-337-040॥</td></tr>
<tr><td> श्रीभगवानुवाच। <br>मन्वन्तरेषु पुत्र त्वमेवं लोकप्रवर्तकः। <br>भविष्यस्यचलो ब्रह्मन्नप्रधृष्यश्च नित्यशः   ॥12-337-041॥</td></tr>
<tr><td>पुनस्तिष्ये च संप्राप्ते कुरवो नाम भारताः। <br>भविष्यन्ति महात्मानो राजानः प्रथिता भुवि   ॥12-337-042॥</td></tr>
<tr><td>तेषां त्वत्तः प्रसूतानां कुलभेदो भविष्यति। <br>परस्परविनाशार्थं त्वामृते द्विजसत्तम   ॥12-337-043॥</td></tr>
<tr><td>तत्राप्यनेकधा वेदान्भेत्स्यसे तपसान्वितः। <br>कृष्णे युगे च संप्राप्ते कृष्णवर्णो भविष्यसि   ॥12-337-044॥</td></tr>
<tr><td>धर्माणां विविधानां च कर्ता ज्ञानकरस्तथा। <br>भविष्यसि तपोयुक्तो न च रागाद्विमोक्ष्यसे   ॥12-337-045॥</td></tr>
<tr><td>वीतरागश्च पुत्रस्ते परमात्मा भविष्यति। <br>महेश्वरप्रसादेन नैतद्वचनमन्यथा   ॥12-337-046॥</td></tr>
<tr><td>यं मानसं वै प्रवदन्ति पुत्रं; पितामहस्योत्तमबुद्धियुक्तम्। <br>वसिष्ठमग्र्यं तपसो निधानं; यश्चापि सूर्यं व्यतिरिच्य भाति   ॥12-337-047॥</td></tr>
<tr><td>तस्यान्वये चापि ततो महर्षिः; पराशरो नाम महाप्रभावः। <br>पिता स ते वेदनिधिर्वरिष्ठो; महातपा वै तपसो निवासः। <br>कानीनगर्भः पितृकन्यकायां; तस्मादृषेस्त्वं भविता च पुत्रः   ॥12-337-048॥</td></tr>
<tr><td>भूतभव्यभविष्याणां छिन्नसर्वार्थसंशयः। <br>ये ह्यतिक्रान्तकाः पूर्वं सहस्रयुगपर्ययाः   ॥12-337-049॥</td></tr>
<tr><td>तांश्च सर्वान्मयोद्दिष्टान्द्रक्ष्यसे तपसान्वितः। <br>पुनर्द्रक्ष्यसि चानेकसहस्रयुगपर्ययान्   ॥12-337-050॥</td></tr>
<tr><td>अनादिनिधनं लोके चक्रहस्तं च मां मुने। <br>अनुध्यानान्मम मुने नैतद्वचनमन्यथा   ॥12-337-051॥</td></tr>
<tr><td>शनैश्चरः सूर्यपुत्रो भविष्यति मनुर्महान्। <br>तस्मिन्मन्वन्तरे चैव सप्तर्षिगणपूर्वकः। <br>त्वमेव भविता वत्स मत्प्रसादान्न संशयः   ॥12-337-052॥</td></tr>
<tr><td> व्यास उवाच। <br>एवं सारस्वतमृषिमपान्तरतमं तदा। <br>उक्त्वा वचनमीशानः साधयस्वेत्यथाब्रवीत्   ॥12-337-053॥</td></tr>
<tr><td>सोऽहं तस्य प्रसादेन देवस्य हरिमेधसः। <br>अपान्तरतमा नाम ततो जातोऽऽज्ञया हरेः। <br>पुनश्च जातो विख्यातो वसिष्ठकुलनन्दनः   ॥12-337-054॥</td></tr>
<tr><td>तदेतत्कथितं जन्म मया पूर्वकमात्मनः। <br>नारायणप्रसादेन तथा नारायणांशजम्   ॥12-337-055॥</td></tr>
<tr><td>मया हि सुमहत्तप्तं तपः परमदारुणम्। <br>पुरा मतिमतां श्रेष्ठाः परमेण समाधिना   ॥12-337-056॥</td></tr>
<tr><td>एतद्वः कथितं सर्वं यन्मां पृच्छथ पुत्रकाः। <br>पूर्वजन्म भविष्यं च भक्तानां स्नेहतो मया   ॥12-337-057॥</td></tr>
<tr><td> वैशंपायन उवाच। <br>एष ते कथितः पूर्वं संभवोऽस्मद्गुरोर्नृप। <br>व्यासस्याक्लिष्टमनसो यथा पृष्टः पुनः शृणु   ॥12-337-058॥</td></tr>
<tr><td>सांख्यं योगं पञ्चरात्रं वेदाः पाशुपतं तथा। <br>ज्ञानान्येतानि राजर्षे विद्धि नानामतानि वै   ॥12-337-059॥</td></tr>
<tr><td>सांख्यस्य वक्ता कपिलः परमर्षिः स उच्यते। <br>हिरण्यगर्भो योगस्य वेत्ता नान्यः पुरातनः   ॥12-337-060॥</td></tr>
<tr><td>अपान्तरतमाश्चैव वेदाचार्यः स उच्यते। <br>प्राचीनगर्भं तमृषिं प्रवदन्तीह केचन   ॥12-337-061॥</td></tr>
<tr><td>उमापतिर्भूतपतिः श्रीकण्ठो ब्रह्मणः सुतः। <br>उक्तवानिदमव्यग्रो ज्ञानं पाशुपतं शिवः   ॥12-337-062॥</td></tr>
<tr><td>पञ्चरात्रस्य कृत्स्नस्य वेत्ता तु भगवान्स्वयम्। <br>सर्वेषु च नृपश्रेष्ठ ज्ञानेष्वेतेषु दृश्यते   ॥12-337-063॥</td></tr>
<tr><td>यथागमं यथाज्ञानं निष्ठा नारायणः प्रभुः। <br>न चैनमेवं जानन्ति तमोभूता विशां पते   ॥12-337-064॥</td></tr>
<tr><td>तमेव शास्त्रकर्तारं प्रवदन्ति मनीषिणः। <br>निष्ठां नारायणमृषिं नान्योऽस्तीति च वादिनः   ॥12-337-065॥</td></tr>
<tr><td>निःसंशयेषु सर्वेषु नित्यं वसति वै हरिः। <br>ससंशयान्हेतुबलान्नाध्यावसति माधवः   ॥12-337-066॥</td></tr>
<tr><td>पञ्चरात्रविदो ये तु यथाक्रमपरा नृप। <br>एकान्तभावोपगतास्ते हरिं प्रविशन्ति वै   ॥12-337-067॥</td></tr>
<tr><td>सांख्यं च योगं च सनातने द्वे; वेदाश्च सर्वे निखिलेन राजन्। <br>सर्वैः समस्तैरृषिभिर्निरुक्तो; नारायणो विश्वमिदं पुराणम्   ॥12-337-068॥</td></tr>
<tr><td>शुभाशुभं कर्म समीरितं य;त्प्रवर्तते सर्वलोकेषु किंचित्। <br>तस्मादृषेस्तद्भवतीति विद्या;द्दिव्यन्तरिक्षे भुवि चाप्सु चापि   ॥12-337-069॥</td></tr>
</table>
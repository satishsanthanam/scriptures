<table border = "1"><tr><td>Verse</td></tr>
<tr><td> व्यास उवाच। <br>सृजते तु गुणान्सत्त्वं क्षेत्रज्ञस्त्वनुतिष्ठति। <br>गुणान्विक्रियतः सर्वानुदासीनवदीश्वरः   ॥12-241-001॥</td></tr>
<tr><td>स्वभावयुक्तं तत्सर्वं यदिमान्सृजते गुणान्। <br>ऊर्णनाभिर्यथा सूत्रं सृजते तन्तुवद्गुणान्   ॥12-241-002॥</td></tr>
<tr><td>प्रध्वस्ता न निवर्तन्ते प्रवृत्तिर्नोपलभ्यते। <br>एवमेके व्यवस्यन्ति निवृत्तिरिति चापरे   ॥12-241-003॥</td></tr>
<tr><td>उभयं संप्रधार्यैतदध्यवस्येद्यथामति। <br>अनेनैव विधानेन भवेद्गर्भशयो महान्   ॥12-241-004॥</td></tr>
<tr><td>अनादिनिधनं नित्यमासाद्य विचरेन्नरः। <br>अक्रुध्यन्नप्रहृष्यंश्च नित्यं विगतमत्सरः   ॥12-241-005॥</td></tr>
<tr><td>इत्येवं हृदयग्रन्थिं बुद्धिचिन्तामयं दृढम्। <br>अतीत्य सुखमासीत अशोचंश्छिन्नसंशयः   ॥12-241-006॥</td></tr>
<tr><td>तप्येयुः प्रच्युताः पृथ्व्या यथा पूर्णां नदीं नराः। <br>अवगाढा ह्यविद्वांसो विद्धि लोकमिमं तथा   ॥12-241-007॥</td></tr>
<tr><td>न तु ताम्यति वै विद्वान्स्थले चरति तत्त्ववित्। <br>एवं यो विन्दतेऽऽत्मानं केवलं ज्ञानमात्मनः   ॥12-241-008॥</td></tr>
<tr><td>एवं बुद्ध्वा नरः सर्वां भूतानामागतिं गतिम्। <br>समवेक्ष्य शनैः सम्यग्लभते शममुत्तमम्   ॥12-241-009॥</td></tr>
<tr><td>एतद्वै जन्मसामर्थ्यं ब्राह्मणस्य विशेषतः। <br>आत्मज्ञानं शमश्चैव पर्याप्तं तत्परायणम्   ॥12-241-010॥</td></tr>
<tr><td>एतद्बुद्ध्वा भवेद्बुद्धः किमन्यद्बुद्धलक्षणम्। <br>विज्ञायैतद्विमुच्यन्ते कृतकृत्या मनीषिणः   ॥12-241-011॥</td></tr>
<tr><td>न भवति विदुषां महद्भयं; यदविदुषां सुमहद्भयं भवेत्। <br>न हि गतिरधिकास्ति कस्यचि;द्भवति हि या विदुषः सनातनी   ॥12-241-012॥</td></tr>
<tr><td>लोकमातुरमसूयते जन;स्तत्तदेव च निरीक्ष्य शोचते। <br>तत्र पश्य कुशलानशोचतो; ये विदुस्तदुभयं कृताकृतम्   ॥12-241-013॥</td></tr>
<tr><td>यत्करोत्यनभिसंधिपूर्वकं; तच्च निर्णुदति यत्पुरा कृतम्। <br>न प्रियं तदुभयं न चाप्रियं; तस्य तज्जनयतीह कुर्वतः   ॥12-241-014॥</td></tr>
</table>
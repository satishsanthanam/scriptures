<table border = "1"><tr><td>Verse</td></tr>
<tr><td> जनमेजय उवाच। <br>ब्रह्मन्सुमहदाख्यानं भवता परिकीर्तितम्। <br>यच्छ्रुत्वा मुनयः सर्वे विस्मयं परमं गताः   ॥12-331-001॥</td></tr>
<tr><td>इदं शतसहस्राद्धि भारताख्यानविस्तरात्। <br>आमथ्य मतिमन्थेन ज्ञानोदधिमनुत्तमम्   ॥12-331-002॥</td></tr>
<tr><td>नवनीतं यथा दध्नो मलयाच्चन्दनं यथा। <br>आरण्यकं च वेदेभ्य ओषधिभ्योऽमृतं यथा   ॥12-331-003॥</td></tr>
<tr><td>समुद्धृतमिदं ब्रह्मन्कथामृतमनुत्तमम्। <br>तपोनिधे त्वयोक्तं हि नारायणकथाश्रयम्   ॥12-331-004॥</td></tr>
<tr><td>स हीशो भगवान्देवः सर्वभूतात्मभावनः। <br>अहो नारायणं तेजो दुर्दर्शं द्विजसत्तम   ॥12-331-005॥</td></tr>
<tr><td>यत्राविशन्ति कल्पान्ते सर्वे ब्रह्मादयः सुराः। <br>ऋषयश्च सगन्धर्वा यच्च किंचिच्चराचरम्। <br>न ततोऽस्ति परं मन्ये पावनं दिवि चेह च   ॥12-331-006॥</td></tr>
<tr><td>सर्वाश्रमाभिगमनं सर्वतीर्थावगाहनम्। <br>न तथा फलदं चापि नारायणकथा यथा   ॥12-331-007॥</td></tr>
<tr><td>सर्वथा पाविताः स्मेह श्रुत्वेमामादितः कथाम्। <br>हरेर्विश्वेश्वरस्येह सर्वपापप्रणाशनीम्   ॥12-331-008॥</td></tr>
<tr><td>न चित्रं कृतवांस्तत्र यदार्यो मे धनंजयः। <br>वासुदेवसहायो यः प्राप्तवाञ्जयमुत्तमम्   ॥12-331-009॥</td></tr>
<tr><td>न चास्य किंचिदप्राप्यं मन्ये लोकेष्वपि त्रिषु। <br>त्रैलोक्यनाथो विष्णुः स यस्यासीत्साह्यकृत्सखा   ॥12-331-010॥</td></tr>
<tr><td>धन्याश्च सर्व एवासन्ब्रह्मंस्ते मम पूर्वकाः। <br>हिताय श्रेयसे चैव येषामासीज्जनार्दनः   ॥12-331-011॥</td></tr>
<tr><td>तपसापि न दृश्यो हि भगवाँल्लोकपूजितः। <br>यं दृष्टवन्तस्ते साक्षाच्छ्रीवत्साङ्कविभूषणम्   ॥12-331-012॥</td></tr>
<tr><td>तेभ्यो धन्यतरश्चैव नारदः परमेष्ठिजः। <br>न चाल्पतेजसमृषिं वेद्मि नारदमव्ययम्। <br>श्वेतद्वीपं समासाद्य येन दृष्टः स्वयं हरिः   ॥12-331-013॥</td></tr>
<tr><td>देवप्रसादानुगतं व्यक्तं तत्तस्य दर्शनम्। <br>यद्दृष्टवांस्तदा देवमनिरुद्धतनौ स्थितम्   ॥12-331-014॥</td></tr>
<tr><td>बदरीमाश्रमं यत्तु नारदः प्राद्रवत्पुनः। <br>नरनारायणौ द्रष्टुं किं नु तत्कारणं मुने   ॥12-331-015॥</td></tr>
<tr><td>श्वेतद्वीपान्निवृत्तश्च नारदः परमेष्ठिजः। <br>बदरीमाश्रमं प्राप्य समागम्य च तावृषी   ॥12-331-016॥</td></tr>
<tr><td>कियन्तं कालमवसत्काः कथाः पृष्टवांश्च सः। <br>श्वेतद्वीपादुपावृत्ते तस्मिन्वा सुमहात्मनि   ॥12-331-017॥</td></tr>
<tr><td>किमब्रूतां महात्मानौ नरनारायणावृषी। <br>तदेतन्मे यथातत्त्वं सर्वमाख्यातुमर्हसि   ॥12-331-018॥</td></tr>
<tr><td> वैशंपायन उवाच। <br>नमो भगवते तस्मै व्यासायामिततेजसे। <br>यस्य प्रसादाद्वक्ष्यामि नारायणकथामिमाम्   ॥12-331-019॥</td></tr>
<tr><td>प्राप्य श्वेतं महाद्वीपं दृष्ट्वा च हरिमव्ययम्। <br>निवृत्तो नारदो राजंस्तरसा मेरुमागमत्। <br>हृदयेनोद्वहन्भारं यदुक्तं परमात्मना   ॥12-331-020॥</td></tr>
<tr><td>पश्चादस्याभवद्राजन्नात्मनः साध्वसं महत्। <br>यद्गत्वा दूरमध्वानं क्षेमी पुनरिहागतः   ॥12-331-021॥</td></tr>
<tr><td>ततो मेरोः प्रचक्राम पर्वतं गन्धमादनम्। <br>निपपात च खात्तूर्णं विशालां बदरीमनु   ॥12-331-022॥</td></tr>
<tr><td>ततः स ददृशे देवौ पुराणावृषिसत्तमौ। <br>तपश्चरन्तौ सुमहदात्मनिष्ठौ महाव्रतौ   ॥12-331-023॥</td></tr>
<tr><td>तेजसाभ्यधिकौ सूर्यात्सर्वलोकविरोचनात्। <br>श्रीवत्सलक्षणौ पूज्यौ जटामण्डलधारिणौ   ॥12-331-024॥</td></tr>
<tr><td>जालपादभुजौ तौ तु पादयोश्चक्रलक्षणौ। <br>व्यूढोरस्कौ दीर्घभुजौ तथा मुष्कचतुष्किणौ   ॥12-331-025॥</td></tr>
<tr><td>षष्टिदन्तावष्टदंष्ट्रौ मेघौघसदृशस्वनौ। <br>स्वास्यौ पृथुललाटौ च सुहनू सुभ्रुनासिकौ   ॥12-331-026॥</td></tr>
<tr><td>आतपत्रेण सदृशे शिरसी देवयोस्तयोः। <br>एवं लक्षणसंपन्नौ महापुरुषसंज्ञितौ   ॥12-331-027॥</td></tr>
<tr><td>तौ दृष्ट्वा नारदो हृष्टस्ताभ्यां च प्रतिपूजितः। <br>स्वागतेनाभिभाष्याथ पृष्टश्चानामयं तदा   ॥12-331-028॥</td></tr>
<tr><td>बभूवान्तर्गतमतिर्निरीक्ष्य पुरुषोत्तमौ। <br>सदोगतास्तत्र ये वै सर्वभूतनमस्कृताः   ॥12-331-029॥</td></tr>
<tr><td>श्वेतद्वीपे मया दृष्टास्तादृशावृषिसत्तमौ। <br>इति संचिन्त्य मनसा कृत्वा चाभिप्रदक्षिणम्। <br>उपोपविविशे तत्र पीठे कुशमये शुभे   ॥12-331-030॥</td></tr>
<tr><td>ततस्तौ तपसां वासौ यशसां तेजसामपि। <br>ऋषी शमदमोपेतौ कृत्वा पूर्वाह्णिकं विधिम्   ॥12-331-031॥</td></tr>
<tr><td>पश्चान्नारदमव्यग्रौ पाद्यार्घ्याभ्यां प्रपूज्य च। <br>पीठयोश्चोपविष्टौ तौ कृतातिथ्याह्निकौ नृप   ॥12-331-032॥</td></tr>
<tr><td>तेषु तत्रोपविष्टेषु स देशोऽभिव्यराजत। <br>आज्याहुतिमहाज्वालैर्यज्ञवाटोऽग्निभिर्यथा   ॥12-331-033॥</td></tr>
<tr><td>अथ नारायणस्तत्र नारदं वाक्यमब्रवीत्। <br>सुखोपविष्टं विश्रान्तं कृतातिथ्यं सुखस्थितम्   ॥12-331-034॥</td></tr>
<tr><td>अपीदानीं स भगवान्परमात्मा सनातनः। <br>श्वेतद्वीपे त्वया दृष्ट आवयोः प्रकृतिः परा   ॥12-331-035॥</td></tr>
<tr><td> नारद उवाच। <br>दृष्टो मे पुरुषः श्रीमान्विश्वरूपधरोऽव्ययः। <br>सर्वे हि लोकास्तत्रस्थास्तथा देवाः सहर्षिभिः। <br>अद्यापि चैनं पश्यामि युवां पश्यन्सनातनौ   ॥12-331-036॥</td></tr>
<tr><td>यैर्लक्षणैरुपेतः स हरिरव्यक्तरूपधृक्। <br>तैर्लक्षणैरुपेतौ हि व्यक्तरूपधरौ युवाम्   ॥12-331-037॥</td></tr>
<tr><td>दृष्टौ मया युवां तत्र तस्य देवस्य पार्श्वतः। <br>इह चैवागतोऽस्म्यद्य विसृष्टः परमात्मना   ॥12-331-038॥</td></tr>
<tr><td>को हि नाम भवेत्तस्य तेजसा यशसा श्रिया। <br>सदृशस्त्रिषु लोकेषु ऋते धर्मात्मजौ युवाम्   ॥12-331-039॥</td></tr>
<tr><td>तेन मे कथितं पूर्वं नाम क्षेत्रज्ञसंज्ञितम्। <br>प्रादुर्भावाश्च कथिता भविष्यन्ति हि ये यथा   ॥12-331-040॥</td></tr>
<tr><td>तत्र ये पुरुषाः श्वेताः पञ्चेन्द्रियविवर्जिताः। <br>प्रतिबुद्धाश्च ते सर्वे भक्ताश्च पुरुषोत्तमम्   ॥12-331-041॥</td></tr>
<tr><td>तेऽर्चयन्ति सदा देवं तैः सार्धं रमते च सः। <br>प्रियभक्तो हि भगवान्परमात्मा द्विजप्रियः   ॥12-331-042॥</td></tr>
<tr><td>रमते सोऽर्च्यमानो हि सदा भागवतप्रियः। <br>विश्वभुक्सर्वगो देवो बान्धवो भक्तवत्सलः। <br>स कर्ता कारणं चैव कार्यं चातिबलद्युतिः   ॥12-331-043॥</td></tr>
<tr><td>तपसा योज्य सोऽऽत्मानं श्वेतद्वीपात्परं हि यत्। <br>तेज इत्यभिविख्यातं स्वयंभासावभासितम्   ॥12-331-044॥</td></tr>
<tr><td>शान्तिः सा त्रिषु लोकेषु सिद्धानां भावितात्मनाम्। <br>एतया शुभया बुद्ध्या नैष्ठिकं व्रतमास्थितः   ॥12-331-045॥</td></tr>
<tr><td>न तत्र सूर्यस्तपति न सोमोऽभिविराजते। <br>न वायुर्वाति देवेशे तपश्चरति दुश्चरम्   ॥12-331-046॥</td></tr>
<tr><td>वेदीमष्टतलोत्सेधां भूमावास्थाय विश्वभुक्। <br>एकपादस्थितो देव ऊर्ध्वबाहुरुदङ्मुखः। <br>साङ्गानावर्तयन्वेदांस्तपस्तेपे सुदुश्चरम्   ॥12-331-047॥</td></tr>
<tr><td>यद्ब्रह्मा ऋषयश्चैव स्वयं पशुपतिश्च यत्। <br>शेषाश्च विबुधश्रेष्ठा दैत्यदानवराक्षसाः   ॥12-331-048॥</td></tr>
<tr><td>नागाः सुपर्णा गन्धर्वाः सिद्धा राजर्षयश्च ये। <br>हव्यं कव्यं च सततं विधिपूर्वं प्रयुञ्जते। <br>कृत्स्नं तत्तस्य देवस्य चरणावुपतिष्ठति   ॥12-331-049॥</td></tr>
<tr><td>याः क्रियाः संप्रयुक्तास्तु एकान्तगतबुद्धिभिः। <br>ताः सर्वाः शिरसा देवः प्रतिगृह्णाति वै स्वयम्   ॥12-331-050॥</td></tr>
<tr><td>न तस्यान्यः प्रियतरः प्रतिबुद्धैर्महात्मभिः। <br>विद्यते त्रिषु लोकेषु ततोऽस्म्यैकान्तिकं गतः। <br>इह चैवागतस्तेन विसृष्टः परमात्मना   ॥12-331-051॥</td></tr>
<tr><td>एवं मे भगवान्देवः स्वयमाख्यातवान्हरिः। <br>आसिष्ये तत्परो भूत्वा युवाभ्यां सह नित्यशः   ॥12-331-052॥</td></tr>
</table>
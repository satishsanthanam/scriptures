<table border = "1"><tr><td>Verse</td></tr>
<tr><td> गुरुरुवाच। <br>चतुर्विधानि भूतानि स्थावराणि चराणि च। <br>अव्यक्तप्रभवान्याहुरव्यक्तनिधनानि च। <br>अव्यक्तनिधनं विद्यादव्यक्तात्मात्मकं मनः   ॥12-204-001॥</td></tr>
<tr><td>यथाश्वत्थकणीकायामन्तर्भूतो महाद्रुमः। <br>निष्पन्नो दृश्यते व्यक्तमव्यक्तात्संभवस्तथा   ॥12-204-002॥</td></tr>
<tr><td>अभिद्रवत्ययस्कान्तमयो निश्चेतनावुभौ। <br>स्वभावहेतुजा भावा यद्वदन्यदपीदृशम्   ॥12-204-003॥</td></tr>
<tr><td>तद्वदव्यक्तजा भावाः कर्तुः कारणलक्षणाः। <br>अचेतनाश्चेतयितुः कारणादभिसंहिताः   ॥12-204-004॥</td></tr>
<tr><td>न भूः खं द्यौर्न भूतानि नर्षयो न सुरासुराः। <br>नान्यदासीदृते जीवमासेदुर्न तु संहितम्   ॥12-204-005॥</td></tr>
<tr><td>सर्वनीत्या सर्वगतं मनोहेतु सलक्षणम्। <br>अज्ञानकर्म निर्दिष्टमेतत्कारणलक्षणम्   ॥12-204-006॥</td></tr>
<tr><td>तत्कारणैर्हि संयुक्तं कार्यसंग्रहकारकम्। <br>येनैतद्वर्तते चक्रमनादिनिधनं महत्   ॥12-204-007॥</td></tr>
<tr><td>अव्यक्तनाभं व्यक्तारं विकारपरिमण्डलम्। <br>क्षेत्रज्ञाधिष्ठितं चक्रं स्निग्धाक्षं वर्तते ध्रुवम्   ॥12-204-008॥</td></tr>
<tr><td>स्निग्धत्वात्तिलवत्सर्वं चक्रेऽस्मिन्पीड्यते जगत्। <br>तिलपीडैरिवाक्रम्य भोगैरज्ञानसंभवैः   ॥12-204-009॥</td></tr>
<tr><td>कर्म तत्कुरुते तर्षादहंकारपरिग्रहम्। <br>कार्यकारणसंयोगे स हेतुरुपपादितः   ॥12-204-010॥</td></tr>
<tr><td>नात्येति कारणं कार्यं न कार्यं कारणं तथा। <br>कार्याणां तूपकरणे कालो भवति हेतुमान्   ॥12-204-011॥</td></tr>
<tr><td>हेतुयुक्ताः प्रकृतयो विकाराश्च परस्परम्। <br>अन्योन्यमभिवर्तन्ते पुरुषाधिष्ठिताः सदा   ॥12-204-012॥</td></tr>
<tr><td>सरजस्तामसैर्भावैश्च्युतो हेतुबलान्वितः। <br>क्षेत्रज्ञमेवानुयाति पांसुर्वातेरितो यथा। <br>न च तैः स्पृश्यते भावो न ते तेन महात्मना   ॥12-204-013॥</td></tr>
<tr><td>सरजस्कोऽरजस्कश्च स वै वायुर्यथा भवेत्। <br>तथैतदन्तरं विद्यात्क्षेत्रक्षेत्रज्ञयोर्बुधः। <br>अभ्यासात्स तथा युक्तो न गच्छेत्प्रकृतिं पुनः   ॥12-204-014॥</td></tr>
<tr><td>संदेहमेतमुत्पन्नमच्छिनद्भगवानृषिः। <br>तथा वार्तां समीक्षेत कृतलक्षणसंमिताम्   ॥12-204-015॥</td></tr>
<tr><td>बीजान्यग्न्युपदग्धानि न रोहन्ति यथा पुनः। <br>ज्ञानदग्धैस्तथा क्लेशैर्नात्मा संबध्यते पुनः   ॥12-204-016॥</td></tr>
</table>
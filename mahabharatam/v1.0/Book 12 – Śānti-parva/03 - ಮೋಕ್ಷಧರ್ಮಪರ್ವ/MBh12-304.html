<table border = "1"><tr><td>Verse</td></tr>
<tr><td> याज्ञवल्क्य उवाच। <br>सांख्यज्ञानं मया प्रोक्तं योगज्ञानं निबोध मे। <br>यथाश्रुतं यथादृष्टं तत्त्वेन नृपसत्तम   ॥12-304-001॥</td></tr>
<tr><td>नास्ति सांख्यसमं ज्ञानं नास्ति योगसमं बलम्। <br>तावुभावेकचर्यौ तु उभावनिधनौ स्मृतौ   ॥12-304-002॥</td></tr>
<tr><td>पृथक्पृथक्तु पश्यन्ति येऽल्पबुद्धिरता नराः। <br>वयं तु राजन्पश्याम एकमेव तु निश्चयात्   ॥12-304-003॥</td></tr>
<tr><td>यदेव योगाः पश्यन्ति तत्सांख्यैरपि दृश्यते। <br>एकं सांख्यं च योगं च यः पश्यति स तत्त्ववित्   ॥12-304-004॥</td></tr>
<tr><td>रुद्रप्रधानानपरान्विद्धि योगान्परंतप। <br>तेनैव चाथ देहेन विचरन्ति दिशो दश   ॥12-304-005॥</td></tr>
<tr><td>यावद्धि प्रलयस्तात सूक्ष्मेणाष्टगुणेन वै। <br>योगेन लोकान्विचरन्सुखं संन्यस्य चानघ   ॥12-304-006॥</td></tr>
<tr><td>वेदेषु चाष्टगुणितं योगमाहुर्मनीषिणः। <br>सूक्ष्ममष्टगुणं प्राहुर्नेतरं नृपसत्तम   ॥12-304-007॥</td></tr>
<tr><td>द्विगुणं योगकृत्यं तु योगानां प्राहुरुत्तमम्। <br>सगुणं निर्गुणं चैव यथाशास्त्रनिदर्शनम्   ॥12-304-008॥</td></tr>
<tr><td>धारणा चैव मनसः प्राणायामश्च पार्थिव। <br>प्राणायामो हि सगुणो निर्गुणं धारणं मनः   ॥12-304-009॥</td></tr>
<tr><td>यत्र दृश्येत मुञ्चन्वै प्राणान्मैथिलसत्तम। <br>वाताधिक्यं भवत्येव तस्माद्धि न समाचरेत्   ॥12-304-010॥</td></tr>
<tr><td>निशायाः प्रथमे यामे चोदना द्वादश स्मृताः। <br>मध्ये सुप्त्वा परे यामे द्वादशैव तु चोदनाः   ॥12-304-011॥</td></tr>
<tr><td>तदेवमुपशान्तेन दान्तेनैकान्तशीलिना। <br>आत्मारामेण बुद्धेन योक्तव्योऽऽत्मा न संशयः   ॥12-304-012॥</td></tr>
<tr><td>पञ्चानामिन्द्रियाणां तु दोषानाक्षिप्य पञ्चधा। <br>शब्दं स्पर्शं तथा रूपं रसं गन्धं तथैव च   ॥12-304-013॥</td></tr>
<tr><td>प्रतिभामपवर्गं च प्रतिसंहृत्य मैथिल। <br>इन्द्रियग्राममखिलं मनस्यभिनिवेश्य ह   ॥12-304-014॥</td></tr>
<tr><td>मनस्तथैवाहंकारे प्रतिष्ठाप्य नराधिप। <br>अहंकारं तथा बुद्धौ बुद्धिं च प्रकृतावपि   ॥12-304-015॥</td></tr>
<tr><td>एवं हि परिसंख्याय ततो ध्यायेत केवलम्। <br>विरजस्कमलं नित्यमनन्तं शुद्धमव्रणम्   ॥12-304-016॥</td></tr>
<tr><td>तस्थुषं पुरुषं सत्त्वमभेद्यमजरामरम्। <br>शाश्वतं चाव्ययं चैव ईशानं ब्रह्म चाव्ययम्   ॥12-304-017॥</td></tr>
<tr><td>युक्तस्य तु महाराज लक्षणान्युपधारयेत्। <br>लक्षणं तु प्रसादस्य यथा तृप्तः सुखं स्वपेत्   ॥12-304-018॥</td></tr>
<tr><td>निवाते तु यथा दीपो ज्वलेत्स्नेहसमन्वितः। <br>निश्चलोर्ध्वशिखस्तद्वद्युक्तमाहुर्मनीषिणः   ॥12-304-019॥</td></tr>
<tr><td>पाषाण इव मेघोत्थैर्यथा बिन्दुभिराहतः। <br>नालं चालयितुं शक्यस्तथा युक्तस्य लक्षणम्   ॥12-304-020॥</td></tr>
<tr><td>शङ्खदुन्दुभिनिर्घोषैर्विविधैर्गीतवादितैः। <br>क्रियमाणैर्न कम्पेत युक्तस्यैतन्निदर्शनम्   ॥12-304-021॥</td></tr>
<tr><td>तैलपात्रं यथा पूर्णं कराभ्यां गृह्य पूरुषः। <br>सोपानमारुहेद्भीतस्तर्ज्यमानोऽसिपाणिभिः   ॥12-304-022॥</td></tr>
<tr><td>संयतात्मा भयात्तेषां न पात्राद्बिन्दुमुत्सृजेत्। <br>तथैवोत्तरमाणस्य एकाग्रमनसस्तथा   ॥12-304-023॥</td></tr>
<tr><td>स्थिरत्वादिन्द्रियाणां तु निश्चलत्वात्तथैव च। <br>एवं युक्तस्य तु मुनेर्लक्षणान्युपधारयेत्   ॥12-304-024॥</td></tr>
<tr><td>स युक्तः पश्यति ब्रह्म यत्तत्परममव्ययम्। <br>महतस्तमसो मध्ये स्थितं ज्वलनसंनिभम्   ॥12-304-025॥</td></tr>
<tr><td>एतेन केवलं याति त्यक्त्वा देहमसाक्षिकम्। <br>कालेन महता राजञ्श्रुतिरेषा सनातनी   ॥12-304-026॥</td></tr>
<tr><td>एतद्धि योगं योगानां किमन्यद्योगलक्षणम्। <br>विज्ञाय तद्धि मन्यन्ते कृतकृत्या मनीषिणः   ॥12-304-027॥</td></tr>
</table>
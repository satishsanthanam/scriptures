<table border = "1"><tr><td>Verse</td></tr>
<tr><td> अतिथिरुवाच। <br>उपदेशं तु ते विप्र करिष्येऽहं यथागमम्। <br>गुरुणा मे यथाख्यातमर्थतस्तच्च मे शृणु   ॥12-343-001॥</td></tr>
<tr><td>यत्र पूर्वाभिसर्गेण धर्मचक्रं प्रवर्तितम्। <br>नैमिषे गोमतीतीरे तत्र नागाह्वयं पुरम्   ॥12-343-002॥</td></tr>
<tr><td>समग्रैस्त्रिदशैस्तत्र इष्टमासीद्द्विजर्षभ। <br>यत्रेन्द्रातिक्रमं चक्रे मान्धाता राजसत्तमः   ॥12-343-003॥</td></tr>
<tr><td>कृताधिवासो धर्मात्मा तत्र चक्षुःश्रवा महान्। <br>पद्मनाभो महाभागः पद्म इत्येव विश्रुतः   ॥12-343-004॥</td></tr>
<tr><td>स वाचा कर्मणा चैव मनसा च द्विजर्षभ। <br>प्रसादयति भूतानि त्रिविधे वर्त्मनि स्थितः   ॥12-343-005॥</td></tr>
<tr><td>साम्ना दानेन भेदेन दण्डेनेति चतुर्विधम्। <br>विषमस्थं जनं स्वं च चक्षुर्ध्यानेन रक्षति   ॥12-343-006॥</td></tr>
<tr><td>तमभिक्रम्य विधिना प्रष्टुमर्हसि काङ्क्षितम्। <br>स ते परमकं धर्मं नमिथ्या दर्शयिष्यति   ॥12-343-007॥</td></tr>
<tr><td>स हि सर्वातिथिर्नागो बुद्धिशास्त्रविशारदः। <br>गुणैरनवमैर्युक्तः समस्तैराभिकामिकैः   ॥12-343-008॥</td></tr>
<tr><td>प्रकृत्या नित्यसलिलो नित्यमध्ययने रतः। <br>तपोदमाभ्यां संयुक्तो वृत्तेनानवरेण च   ॥12-343-009॥</td></tr>
<tr><td>यज्वा दानरुचिः क्षान्तो वृत्ते च परमे स्थितः। <br>सत्यवागनसूयुश्च शीलवानभिसंश्रितः   ॥12-343-010॥</td></tr>
<tr><td>शेषान्नभोक्ता वचनानुकूलो; हितार्जवोत्कृष्टकृताकृतज्ञः। <br>अवैरकृद्भूतहिते नियुक्तो; गङ्गाह्रदाम्भोऽभिजनोपपन्नः   ॥12-343-011॥</td></tr>
</table>
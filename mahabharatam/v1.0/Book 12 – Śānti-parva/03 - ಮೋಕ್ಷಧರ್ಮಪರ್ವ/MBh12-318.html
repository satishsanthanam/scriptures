<table border = "1"><tr><td>Verse</td></tr>
<tr><td> नारद उवाच। <br>सुखदुःखविपर्यासो यदा समुपपद्यते। <br>नैनं प्रज्ञा सुनीतं वा त्रायते नापि पौरुषम्   ॥12-318-001॥</td></tr>
<tr><td>स्वभावाद्यत्नमातिष्ठेद्यत्नवान्नावसीदति। <br>जरामरणरोगेभ्यः प्रियमात्मानमुद्धरेत्   ॥12-318-002॥</td></tr>
<tr><td>रुजन्ति हि शरीराणि रोगाः शारीरमानसाः। <br>सायका इव तीक्ष्णाग्राः प्रयुक्ता दृढधन्विभिः   ॥12-318-003॥</td></tr>
<tr><td>व्याधितस्य विवित्साभिस्त्रस्यतो जीवितैषिणः। <br>अवशस्य विनाशाय शरीरमपकृष्यते   ॥12-318-004॥</td></tr>
<tr><td>स्रवन्ति न निवर्तन्ते स्रोतांसि सरितामिव। <br>आयुरादाय मर्त्यानां रात्र्यहानि पुनः पुनः   ॥12-318-005॥</td></tr>
<tr><td>व्यत्ययो ह्ययमत्यन्तं पक्षयोः शुक्लकृष्णयोः। <br>जातं मर्त्यं जरयति निमेषं नावतिष्ठते   ॥12-318-006॥</td></tr>
<tr><td>सुखदुःखानि भूतानामजरो जरयन्नसौ। <br>आदित्यो ह्यस्तमभ्येति पुनः पुनरुदेति च   ॥12-318-007॥</td></tr>
<tr><td>अदृष्टपूर्वानादाय भावानपरिशङ्कितान्। <br>इष्टानिष्टान्मनुष्याणामस्तं गच्छन्ति रात्रयः   ॥12-318-008॥</td></tr>
<tr><td>यो यमिच्छेद्यथाकामं कामानां तत्तदाप्नुयात्। <br>यदि स्यान्न पराधीनं पुरुषस्य क्रियाफलम्   ॥12-318-009॥</td></tr>
<tr><td>संयताश्च हि दक्षाश्च मतिमन्तश्च मानवाः। <br>दृश्यन्ते निष्फलाः सन्तः प्रहीणाश्च स्वकर्मभिः   ॥12-318-010॥</td></tr>
<tr><td>अपरे बालिशाः सन्तो निर्गुणाः पुरुषाधमाः। <br>आशीर्भिरप्यसंयुक्ता दृश्यन्ते सर्वकामिनः   ॥12-318-011॥</td></tr>
<tr><td>भूतानामपरः कश्चिद्धिंसायां सततोत्थितः। <br>वञ्चनायां च लोकस्य स सुखेष्वेव जीर्यते   ॥12-318-012॥</td></tr>
<tr><td>अचेष्टमानमासीनं श्रीः कंचिदुपतिष्ठति। <br>कश्चित्कर्मानुसृत्यान्यो न प्राप्यमधिगच्छति   ॥12-318-013॥</td></tr>
<tr><td>अपराधं समाचक्ष्व पुरुषस्य स्वभावतः। <br>शुक्रमन्यत्र संभूतं पुनरन्यत्र गच्छति   ॥12-318-014॥</td></tr>
<tr><td>तस्य योनौ प्रसक्तस्य गर्भो भवति वा न वा। <br>आम्रपुष्पोपमा यस्य निवृत्तिरुपलभ्यते   ॥12-318-015॥</td></tr>
<tr><td>केषांचित्पुत्रकामानामनुसंतानमिच्छताम्। <br>सिद्धौ प्रयतमानानां नैवाण्डमुपजायते   ॥12-318-016॥</td></tr>
<tr><td>गर्भाच्चोद्विजमानानां क्रुद्धादाशीविषादिव। <br>आयुष्माञ्जायते पुत्रः कथं प्रेतः पितैव सः   ॥12-318-017॥</td></tr>
<tr><td>देवानिष्ट्वा तपस्तप्त्वा कृपणैः पुत्रगृद्धिभिः। <br>दश मासान्परिधृता जायन्ते कुलपांसनाः   ॥12-318-018॥</td></tr>
<tr><td>अपरे धनधान्यानि भोगांश्च पितृसंचितान्। <br>विपुलानभिजायन्ते लब्धास्तैरेव मङ्गलैः   ॥12-318-019॥</td></tr>
<tr><td>अन्योन्यं समभिप्रेत्य मैथुनस्य समागमे। <br>उपद्रव इवाविष्टो योनिं गर्भः प्रपद्यते   ॥12-318-020॥</td></tr>
<tr><td>शीर्णं परशरीरेण निच्छवीकं शरीरिणम्। <br>प्राणिनां प्राणसंरोधे मांसश्लेष्मविचेष्टितम्   ॥12-318-021॥</td></tr>
<tr><td>निर्दग्धं परदेहेन परदेहं चलाचलम्। <br>विनश्यन्तं विनाशान्ते नावि नावमिवाहितम्   ॥12-318-022॥</td></tr>
<tr><td>संगत्या जठरे न्यस्तं रेतोबिन्दुमचेतनम्। <br>केन यत्नेन जीवन्तं गर्भं त्वमिह पश्यसि   ॥12-318-023॥</td></tr>
<tr><td>अन्नपानानि जीर्यन्ते यत्र भक्षाश्च भक्षिताः। <br>तस्मिन्नेवोदरे गर्भः किं नान्नमिव जीर्यते   ॥12-318-024॥</td></tr>
<tr><td>गर्भमूत्रपुरीषाणां स्वभावनियता गतिः। <br>धारणे वा विसर्गे वा न कर्तुर्विद्यते वशः   ॥12-318-025॥</td></tr>
<tr><td>स्रवन्ति ह्युदराद्गर्भा जायमानास्तथापरे। <br>आगमेन सहान्येषां विनाश उपपद्यते   ॥12-318-026॥</td></tr>
<tr><td>एतस्माद्योनिसंबन्धाद्यो जीवन्परिमुच्यते। <br>प्रजां च लभते कांचित्पुनर्द्वंद्वेषु मज्जति   ॥12-318-027॥</td></tr>
<tr><td>शतस्य सहजातस्य सप्तमीं दशमीं दशाम्। <br>प्राप्नुवन्ति ततः पञ्च न भवन्ति शतायुषः   ॥12-318-028॥</td></tr>
<tr><td>नाभ्युत्थाने मनुष्याणां योगाः स्युर्नात्र संशयः। <br>व्याधिभिश्च विमथ्यन्ते व्यालैः क्षुद्रमृगा इव   ॥12-318-029॥</td></tr>
<tr><td>व्याधिभिर्भक्ष्यमाणानां त्यजतां विपुलं धनम्। <br>वेदनां नापकर्षन्ति यतमानाश्चिकित्सकाः   ॥12-318-030॥</td></tr>
<tr><td>ते चापि निपुणा वैद्याः कुशलाः संभृतौषधाः। <br>व्याधिभिः परिकृष्यन्ते मृगा व्याधैरिवार्दिताः   ॥12-318-031॥</td></tr>
<tr><td>ते पिबन्तः कषायांश्च सर्पींषि विविधानि च। <br>दृश्यन्ते जरया भग्ना नागा नागैरिवोत्तमैः   ॥12-318-032॥</td></tr>
<tr><td>के वा भुवि चिकित्सन्ते रोगार्तान्मृगपक्षिणः। <br>श्वापदानि दरिद्रांश्च प्रायो नार्ता भवन्ति ते   ॥12-318-033॥</td></tr>
<tr><td>घोरानपि दुराधर्षान्नृपतीनुग्रतेजसः। <br>आक्रम्य रोग आदत्ते पशून्पशुपचो यथा   ॥12-318-034॥</td></tr>
<tr><td>इति लोकमनाक्रन्दं मोहशोकपरिप्लुतम्। <br>स्रोतसा सहसा क्षिप्तं ह्रियमाणं बलीयसा   ॥12-318-035॥</td></tr>
<tr><td>न धनेन न राज्येन नोग्रेण तपसा तथा। <br>स्वभावा व्यतिवर्तन्ते ये नियुक्ताः शरीरिषु   ॥12-318-036॥</td></tr>
<tr><td>न म्रियेरन्न जीर्येरन्सर्वे स्युः सर्वकामिकाः। <br>नाप्रियं प्रतिपश्येयुरुत्थानस्य फलं प्रति   ॥12-318-037॥</td></tr>
<tr><td>उपर्युपरि लोकस्य सर्वो भवितुमिच्छति। <br>यतते च यथाशक्ति न च तद्वर्तते तथा   ॥12-318-038॥</td></tr>
<tr><td>ऐश्वर्यमदमत्तांश्च मत्तान्मद्यमदेन च। <br>अप्रमत्ताः शठाः क्रूरा विक्रान्ताः पर्युपासते   ॥12-318-039॥</td></tr>
<tr><td>क्लेशाः प्रतिनिवर्तन्ते केषांचिदसमीक्षिताः। <br>स्वं स्वं च पुनरन्येषां न किंचिदभिगम्यते   ॥12-318-040॥</td></tr>
<tr><td>महच्च फलवैषम्यं दृश्यते कर्मसंधिषु। <br>वहन्ति शिबिकामन्ये यान्त्यन्ये शिबिकागताः   ॥12-318-041॥</td></tr>
<tr><td>सर्वेषामृद्धिकामानामन्ये रथपुरःसराः। <br>मनुजाश्च शतस्त्रीकाः शतशो विधवाः स्त्रियः   ॥12-318-042॥</td></tr>
<tr><td>द्वंद्वारामेषु भूतेषु गच्छन्त्येकैकशो नराः। <br>इदमन्यत्परं पश्य मात्र मोहं करिष्यसि   ॥12-318-043॥</td></tr>
<tr><td>त्यज धर्ममधर्मं च उभे सत्यानृते त्यज। <br>उभे सत्यानृते त्यक्त्वा येन त्यजसि तं त्यज   ॥12-318-044॥</td></tr>
<tr><td>एतत्ते परमं गुह्यमाख्यातमृषिसत्तम। <br>येन देवाः परित्यज्य मर्त्यलोकं दिवं गताः   ॥12-318-045॥</td></tr>
<tr><td> भीष्म उवाच। <br>नारदस्य वचः श्रुत्वा शुकः परमबुद्धिमान्। <br>संचिन्त्य मनसा धीरो निश्चयं नाध्यगच्छत   ॥12-318-046॥</td></tr>
<tr><td>पुत्रदारैर्महान्क्लेशो विद्याम्नाये महाञ्श्रमः। <br>किं नु स्याच्छाश्वतं स्थानमल्पक्लेशं महोदयम्   ॥12-318-047॥</td></tr>
<tr><td>ततो मुहूर्तं संचिन्त्य निश्चितां गतिमात्मनः। <br>परावरज्ञो धर्मस्य परां नैःश्रेयसीं गतिम्   ॥12-318-048॥</td></tr>
<tr><td>कथं त्वहमसंक्लिष्टो गच्छेयं परमां गतिम्। <br>नावर्तेयं यथा भूयो योनिसंसारसागरे   ॥12-318-049॥</td></tr>
<tr><td>परं भावं हि काङ्क्षामि यत्र नावर्तते पुनः। <br>सर्वसङ्गान्परित्यज्य निश्चितां मनसो गतिम्   ॥12-318-050॥</td></tr>
<tr><td>तत्र यास्यामि यत्रात्मा शमं मेऽधिगमिष्यति। <br>अक्षयश्चाव्ययश्चैव यत्र स्थास्यामि शाश्वतः   ॥12-318-051॥</td></tr>
<tr><td>न तु योगमृते शक्या प्राप्तुं सा परमा गतिः। <br>अवबन्धो हि मुक्तस्य कर्मभिर्नोपपद्यते   ॥12-318-052॥</td></tr>
<tr><td>तस्माद्योगं समास्थाय त्यक्त्वा गृहकलेवरम्। <br>वायुभूतः प्रवेक्ष्यामि तेजोराशिं दिवाकरम्   ॥12-318-053॥</td></tr>
<tr><td>न ह्येष क्षयमाप्नोति सोमः सुरगणैर्यथा। <br>कम्पितः पतते भूमिं पुनश्चैवाधिरोहति। <br>क्षीयते हि सदा सोमः पुनश्चैवाभिपूर्यते   ॥12-318-054॥</td></tr>
<tr><td>रविस्तु संतापयति लोकान्रश्मिभिरुल्बणैः। <br>सर्वतस्तेज आदत्ते नित्यमक्षयमण्डलः   ॥12-318-055॥</td></tr>
<tr><td>अतो मे रोचते गन्तुमादित्यं दीप्ततेजसम्। <br>अत्र वत्स्यामि दुर्धर्षो निःसङ्गेनान्तरात्मना   ॥12-318-056॥</td></tr>
<tr><td>सूर्यस्य सदने चाहं निक्षिप्येदं कलेवरम्। <br>ऋषिभिः सह यास्यामि सौरं तेजोऽतिदुःसहम्   ॥12-318-057॥</td></tr>
<tr><td>आपृच्छामि नगान्नागान्गिरीनुर्वीं दिशो दिवम्। <br>देवदानवगन्धर्वान्पिशाचोरगराक्षसान्   ॥12-318-058॥</td></tr>
<tr><td>लोकेषु सर्वभूतानि प्रवेक्ष्यामि नसंशयः। <br>पश्यन्तु योगवीर्यं मे सर्वे देवाः सहर्षिभिः   ॥12-318-059॥</td></tr>
<tr><td>अथानुज्ञाप्य तमृषिं नारदं लोकविश्रुतम्। <br>तस्मादनुज्ञां संप्राप्य जगाम पितरं प्रति   ॥12-318-060॥</td></tr>
<tr><td>सोऽभिवाद्य महात्मानमृषिं द्वैपायनं मुनिम्। <br>शुकः प्रदक्षिणीकृत्य कृष्णमापृष्टवान्मुनिः   ॥12-318-061॥</td></tr>
<tr><td>श्रुत्वा ऋषिस्तद्वचनं शुकस्य; प्रीतो महात्मा पुनराह चैनम्। <br>भो भोः पुत्र स्थीयतां तावदद्य; यावच्चक्षुः प्रीणयामि त्वदर्थम्   ॥12-318-062॥</td></tr>
<tr><td>निरपेक्षः शुको भूत्वा निःस्नेहो मुक्तबन्धनः। <br>मोक्षमेवानुसंचिन्त्य गमनाय मनो दधे। <br>पितरं संपरित्यज्य जगाम द्विजसत्तमः   ॥12-318-063॥</td></tr>
</table>
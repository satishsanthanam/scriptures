Verse
 युधिष्ठिर उवाच। <br>पितामह महाप्राज्ञ पुण्डरीकाक्षमच्युतम्। <br>कर्तारमकृतं विष्णुं भूतानां प्रभवाप्ययम्   ॥12-200-001॥
नारायणं हृषीकेशं गोविन्दमपराजितम्। <br>तत्त्वेन भरतश्रेष्ठ श्रोतुमिच्छामि केशवम्   ॥12-200-002॥
 भीष्म उवाच। <br>श्रुतोऽयमर्थो रामस्य जामदग्न्यस्य जल्पतः। <br>नारदस्य च देवर्षेः कृष्णद्वैपायनस्य च   ॥12-200-003॥
असितो देवलस्तात वाल्मीकिश्च महातपाः। <br>मार्कण्डेयश्च गोविन्दे कथयत्यद्भुतं महत्   ॥12-200-004॥
केशवो भरतश्रेष्ठ भगवानीश्वरः प्रभुः। <br>पुरुषः सर्वमित्येव श्रूयते बहुधा विभुः   ॥12-200-005॥
किं तु यानि विदुर्लोके ब्राह्मणाः शार्ङ्गधन्वनः। <br>माहात्म्यानि महाबाहो शृणु तानि युधिष्ठिर   ॥12-200-006॥
यानि चाहुर्मनुष्येन्द्र ये पुराणविदो जनाः। <br>अशेषेण हि गोविन्दे कीर्तयिष्यामि तान्यहम्   ॥12-200-007॥
महाभूतानि भूतात्मा महात्मा पुरुषोत्तमः। <br>वायुर्ज्योतिस्तथा चापः खं गां चैवान्वकल्पयत्   ॥12-200-008॥
स दृष्ट्वा पृथिवीं चैव सर्वभूतेश्वरः प्रभुः। <br>अप्स्वेव शयनं चक्रे महात्मा पुरुषोत्तमः   ॥12-200-009॥
सर्वतेजोमयस्तस्मिञ्शयानः शयने शुभे। <br>सोऽग्रजं सर्वभूतानां संकर्षणमचिन्तयत्   ॥12-200-010॥
आश्रयं सर्वभूतानां मनसेति विशुश्रुम। <br>स धारयति भूतात्मा उभे भूतभविष्यती   ॥12-200-011॥
ततस्तस्मिन्महाबाहो प्रादुर्भूते महात्मनि। <br>भास्करप्रतिमं दिव्यं नाभ्यां पद्ममजायत   ॥12-200-012॥
स तत्र भगवान्देवः पुष्करे भासयन्दिशः। <br>ब्रह्मा समभवत्तात सर्वभूतपितामहः   ॥12-200-013॥
तस्मिन्नपि महाबाहो प्रादुर्भूते महात्मनि। <br>तमसः पूर्वजो जज्ञे मधुर्नाम महासुरः   ॥12-200-014॥
तमुग्रमुग्रकर्माणमुग्रां बुद्धिं समास्थितम्। <br>ब्रह्मणोपचितिं कुर्वञ्जघान पुरुषोत्तमः   ॥12-200-015॥
तस्य तात वधात्सर्वे देवदानवमानवाः। <br>मधुसूदनमित्याहुर्वृषभं सर्वसात्वताम्   ॥12-200-016॥
ब्रह्मा तु ससृजे पुत्रान्मानसान्दक्षसप्तमान्। <br>मरीचिमत्र्यङ्गिरसौ पुलस्त्यं पुलहं क्रतुम्   ॥12-200-017॥
मरीचिः कश्यपं तात पुत्रं चासृजदग्रजम्। <br>मानसं जनयामास तैजसं ब्रह्मसत्तमम्   ॥12-200-018॥
अङ्गुष्ठादसृजद्ब्रह्मा मरीचेरपि पूर्वजम्। <br>सोऽभवद्भरतश्रेष्ठ दक्षो नाम प्रजापतिः   ॥12-200-019॥
तस्य पूर्वमजायन्त दश तिस्रश्च भारत। <br>प्रजापतेर्दुहितरस्तासां ज्येष्ठाभवद्दितिः   ॥12-200-020॥
सर्वधर्मविशेषज्ञः पुण्यकीर्तिर्महायशाः। <br>मारीचः कश्यपस्तात सर्वासामभवत्पतिः   ॥12-200-021॥
उत्पाद्य तु महाभागस्तासामवरजा दश। <br>ददौ धर्माय धर्मज्ञो दक्ष एव प्रजापतिः   ॥12-200-022॥
धर्मस्य वसवः पुत्रा रुद्राश्चामिततेजसः। <br>विश्वेदेवाश्च साध्याश्च मरुत्वन्तश्च भारत   ॥12-200-023॥
अपरास्तु यवीयस्यस्ताभ्योऽन्याः सप्तविंशतिः। <br>सोमस्तासां महाभागः सर्वासामभवत्पतिः   ॥12-200-024॥
इतरास्तु व्यजायन्त गन्धर्वांस्तुरगान्द्विजान्। <br>गाश्च किंपुरुषान्मत्स्यानौद्भिदांश्च वनस्पतीन्   ॥12-200-025॥
आदित्यानदितिर्जज्ञे देवश्रेष्ठान्महाबलान्। <br>तेषां विष्णुर्वामनोऽभूद्गोविन्दश्चाभवत्प्रभुः   ॥12-200-026॥
तस्य विक्रमणादेव देवानां श्रीर्व्यवर्धत। <br>दानवाश्च पराभूता दैतेयी चासुरी प्रजा   ॥12-200-027॥
विप्रचित्तिप्रधानांश्च दानवानसृजद्दनुः। <br>दितिस्तु सर्वानसुरान्महासत्त्वान्व्यजायत   ॥12-200-028॥
अहोरात्रं च कालं च यथर्तु मधुसूदनः। <br>पूर्वाह्णं चापराह्णं च सर्वमेवान्वकल्पयत्   ॥12-200-029॥
बुद्ध्यापः सोऽसृजन्मेघांस्तथा स्थावरजङ्गमान्। <br>पृथिवीं सोऽसृजद्विश्वां सहितां भूरितेजसा   ॥12-200-030॥
ततः कृष्णो महाबाहुः पुनरेव युधिष्ठिर। <br>ब्राह्मणानां शतं श्रेष्ठं मुखादसृजत प्रभुः   ॥12-200-031॥
बाहुभ्यां क्षत्रियशतं वैश्यानामूरुतः शतम्। <br>पद्भ्यां शूद्रशतं चैव केशवो भरतर्षभ   ॥12-200-032॥
स एवं चतुरो वर्णान्समुत्पाद्य महायशाः। <br>अध्यक्षं सर्वभूतानां धातारमकरोत्प्रभुः   ॥12-200-033॥
यावद्यावदभूच्छ्रद्धा देहं धारयितुं नृणाम्। <br>तावत्तावदजीवंस्ते नासीद्यमकृतं भयम्   ॥12-200-034॥
न चैषां मैथुनो धर्मो बभूव भरतर्षभ। <br>संकल्पादेव चैतेषामपत्यमुदपद्यत   ॥12-200-035॥
तत्र त्रेतायुगे काले संकल्पाज्जायते प्रजा। <br>न ह्यभून्मैथुनो धर्मस्तेषामपि जनाधिप   ॥12-200-036॥
द्वापरे मैथुनो धर्मः प्रजानामभवन्नृप। <br>तथा कलियुगे राजन्द्वंद्वमापेदिरे जनाः   ॥12-200-037॥
एष भूतपतिस्तात स्वध्यक्षश्च प्रकीर्तितः। <br>निरध्यक्षांस्तु कौन्तेय कीर्तयिष्यामि तानपि   ॥12-200-038॥
दक्षिणापथजन्मानः सर्वे तलवरान्ध्रकाः। <br>उत्साः पुलिन्दाः शबराश्चूचुपा मण्डपैः सह   ॥12-200-039॥
उत्तरापथजन्मानः कीर्तयिष्यामि तानपि। <br>यौनकाम्बोजगान्धाराः किराता बर्बरैः सह   ॥12-200-040॥
एते पापकृतस्तात चरन्ति पृथिवीमिमाम्। <br>श्वकाकबलगृध्राणां सधर्माणो नराधिप   ॥12-200-041॥
नैते कृतयुगे तात चरन्ति पृथिवीमिमाम्। <br>त्रेताप्रभृति वर्तन्ते ते जना भरतर्षभ   ॥12-200-042॥
ततस्तस्मिन्महाघोरे संध्याकाले युगान्तिके। <br>राजानः समसज्जन्त समासाद्येतरेतरम्   ॥12-200-043॥
एवमेष कुरुश्रेष्ठ प्रादुर्भावो महात्मनः। <br>देवदेवर्षिराचष्ट नारदः सर्वलोकदृक्   ॥12-200-044॥
नारदोऽप्यथ कृष्णस्य परं मेने नराधिप। <br>शाश्वतत्वं महाबाहो यथावद्भरतर्षभ   ॥12-200-045॥
एवमेष महाबाहुः केशवः सत्यविक्रमः। <br>अचिन्त्यः पुण्डरीकाक्षो नैष केवलमानुषः   ॥12-200-046॥

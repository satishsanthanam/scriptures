<table border = "1"><tr><td>Verse</td></tr>
<tr><td> युधिष्ठिर उवाच। <br>कथं नु मुक्तः पृथिवीं चरेदस्मद्विधो नृपः। <br>नित्यं कैश्च गुणैर्युक्तः सङ्गपाशाद्विमुच्यते   ॥12-277-001॥</td></tr>
<tr><td> भीष्म उवाच। <br>अत्र ते वर्तयिष्यामि इतिहासं पुरातनम्। <br>अरिष्टनेमिना प्रोक्तं सगरायानुपृच्छते   ॥12-277-002॥</td></tr>
<tr><td> सगर उवाच। <br>किं श्रेयः परमं ब्रह्मन्कृत्वेह सुखमश्नुते। <br>कथं न शोचेन्न क्षुभ्येदेतदिच्छामि वेदितुम्   ॥12-277-003॥</td></tr>
<tr><td> भीष्म उवाच। <br>एवमुक्तस्तदा तार्क्ष्यः सर्वशास्त्रविशारदः। <br>विबुध्य संपदं चाग्र्यां सद्वाक्यमिदमब्रवीत्   ॥12-277-004॥</td></tr>
<tr><td>सुखं मोक्षसुखं लोके न च लोकोऽवगच्छति। <br>प्रसक्तः पुत्रपशुषु धनधान्यसमाकुलः   ॥12-277-005॥</td></tr>
<tr><td>सक्तबुद्धिरशान्तात्मा न स शक्यश्चिकित्सितुम्। <br>स्नेहपाशसितो मूढो न स मोक्षाय कल्पते   ॥12-277-006॥</td></tr>
<tr><td>स्नेहजानिह ते पाशान्वक्ष्यामि शृणु तान्मम। <br>सकर्णकेन शिरसा शक्याश्छेत्तुं विजानता   ॥12-277-007॥</td></tr>
<tr><td>संभाव्य पुत्रान्कालेन यौवनस्थान्निवेश्य च। <br>समर्थाञ्जीवने ज्ञात्वा मुक्तश्चर यथासुखम्   ॥12-277-008॥</td></tr>
<tr><td>भार्यां पुत्रवतीं वृद्धां लालितां पुत्रवत्सलाम्। <br>ज्ञात्वा प्रजहि काले त्वं परार्थमनुदृश्य च   ॥12-277-009॥</td></tr>
<tr><td>सापत्यो निरपत्यो वा मुक्तश्चर यथासुखम्। <br>इन्द्रियैरिन्द्रियार्थांस्त्वमनुभूय यथाविधि   ॥12-277-010॥</td></tr>
<tr><td>कृतकौतूहलस्तेषु मुक्तश्चर यथासुखम्। <br>उपपत्त्योपलब्धेषु लाभेषु च समो भव   ॥12-277-011॥</td></tr>
<tr><td>एष तावत्समासेन तव संकीर्तितो मया। <br>मोक्षार्थो विस्तरेणापि भूयो वक्ष्यामि तच्छृणु   ॥12-277-012॥</td></tr>
<tr><td>मुक्ता वीतभया लोके चरन्ति सुखिनो नराः। <br>सक्तभावा विनश्यन्ति नरास्तत्र न संशयः   ॥12-277-013॥</td></tr>
<tr><td>आहारसंचयाश्चैव तथा कीटपिपीलिकाः। <br>असक्ताः सुखिनो लोके सक्ताश्चैव विनाशिनः   ॥12-277-014॥</td></tr>
<tr><td>स्वजने न च ते चिन्ता कर्तव्या मोक्षबुद्धिना। <br>इमे मया विनाभूता भविष्यन्ति कथं त्विति   ॥12-277-015॥</td></tr>
<tr><td>स्वयमुत्पद्यते जन्तुः स्वयमेव विवर्धते। <br>सुखदुःखे तथा मृत्युं स्वयमेवाधिगच्छति   ॥12-277-016॥</td></tr>
<tr><td>भोजनाच्छादने चैव मात्रा पित्रा च संग्रहम्। <br>स्वकृतेनाधिगच्छन्ति लोके नास्त्यकृतं पुरा   ॥12-277-017॥</td></tr>
<tr><td>धात्रा विहितभक्ष्याणि सर्वभूतानि मेदिनीम्। <br>लोके विपरिधावन्ति रक्षितानि स्वकर्मभिः   ॥12-277-018॥</td></tr>
<tr><td>स्वयं मृत्पिण्डभूतस्य परतन्त्रस्य सर्वदा। <br>को हेतुः स्वजनं पोष्टुं रक्षितुं वादृढात्मनः   ॥12-277-019॥</td></tr>
<tr><td>स्वजनं हि यदा मृत्युर्हन्त्येव तव पश्यतः। <br>कृतेऽपि यत्ने महति तत्र बोद्धव्यमात्मना   ॥12-277-020॥</td></tr>
<tr><td>जीवन्तमपि चैवैनं भरणे रक्षणे तथा। <br>असमाप्ते परित्यज्य पश्चादपि मरिष्यसि   ॥12-277-021॥</td></tr>
<tr><td>यदा मृतश्च स्वजनं न ज्ञास्यसि कथंचन। <br>सुखितं दुःखितं वापि ननु बोद्धव्यमात्मना   ॥12-277-022॥</td></tr>
<tr><td>मृते वा त्वयि जीवे वा यदि भोक्ष्यति वै जनः। <br>स्वकृतं ननु बुद्ध्वैवं कर्तव्यं हितमात्मनः   ॥12-277-023॥</td></tr>
<tr><td>एवं विजानँल्लोकेऽस्मिन्कः कस्येत्यभिनिश्चितः। <br>मोक्षे निवेशय मनो भूयश्चाप्युपधारय   ॥12-277-024॥</td></tr>
<tr><td>क्षुत्पिपासादयो भावा जिता यस्येह देहिनः। <br>क्रोधो लोभस्तथा मोहः सत्त्ववान्मुक्त एव सः   ॥12-277-025॥</td></tr>
<tr><td>द्यूते पाने तथा स्त्रीषु मृगयायां च यो नरः। <br>न प्रमाद्यति संमोहात्सततं मुक्त एव सः   ॥12-277-026॥</td></tr>
<tr><td>दिवसे दिवसे नाम रात्रौ रात्रौ सदा सदा। <br>भोक्तव्यमिति यः खिन्नो दोषबुद्धिः स उच्यते   ॥12-277-027॥</td></tr>
<tr><td>आत्मभावं तथा स्त्रीषु मुक्तमेव पुनः पुनः। <br>यः पश्यति सदा युक्तो यथावन्मुक्त एव सः   ॥12-277-028॥</td></tr>
<tr><td>संभवं च विनाशं च भूतानां चेष्टितं तथा। <br>यस्तत्त्वतो विजानाति लोकेऽस्मिन्मुक्त एव सः   ॥12-277-029॥</td></tr>
<tr><td>प्रस्थं वाहसहस्रेषु यात्रार्थं चैव कोटिषु। <br>प्रासादे मञ्चकस्थानं यः पश्यति स मुच्यते   ॥12-277-030॥</td></tr>
<tr><td>मृत्युनाभ्याहतं लोकं व्याधिभिश्चोपपीडितम्। <br>अवृत्तिकर्शितं चैव यः पश्यति स मुच्यते   ॥12-277-031॥</td></tr>
<tr><td>यः पश्यति सुखी तुष्टो नपश्यंश्च विहन्यते। <br>यश्चाप्यल्पेन संतुष्टो लोकेऽस्मिन्मुक्त एव सः   ॥12-277-032॥</td></tr>
<tr><td>अग्नीषोमाविदं सर्वमिति यश्चानुपश्यति। <br>न च संस्पृश्यते भावैरद्भुतैर्मुक्त एव सः   ॥12-277-033॥</td></tr>
<tr><td>पर्यङ्कशय्या भूमिश्च समाने यस्य देहिनः। <br>शालयश्च कदन्नं च यस्य स्यान्मुक्त एव सः   ॥12-277-034॥</td></tr>
<tr><td>क्षौमं च कुशचीरं च कौशेयं वल्कलानि च। <br>आविकं चर्म च समं यस्य स्यान्मुक्त एव सः   ॥12-277-035॥</td></tr>
<tr><td>पञ्चभूतसमुद्भूतं लोकं यश्चानुपश्यति। <br>तथा च वर्तते दृष्ट्वा लोकेऽस्मिन्मुक्त एव सः   ॥12-277-036॥</td></tr>
<tr><td>सुखदुःखे समे यस्य लाभालाभौ जयाजयौ। <br>इच्छाद्वेषौ भयोद्वेगौ सर्वथा मुक्त एव सः   ॥12-277-037॥</td></tr>
<tr><td>रक्तमूत्रपुरीषाणां दोषाणां संचयं तथा। <br>शरीरं दोषबहुलं दृष्ट्वा चेदं विमुच्यते   ॥12-277-038॥</td></tr>
<tr><td>वलीपलितसंयोगं कार्श्यं वैवर्ण्यमेव च। <br>कुब्जभावं च जरया यः पश्यति स मुच्यते   ॥12-277-039॥</td></tr>
<tr><td>पुंस्त्वोपघातं कालेन दर्शनोपरमं तथा। <br>बाधिर्यं प्राणमन्दत्वं यः पश्यति स मुच्यते   ॥12-277-040॥</td></tr>
<tr><td>गतानृषींस्तथा देवानसुरांश्च तथा गतान्। <br>लोकादस्मात्परं लोकं यः पश्यति स मुच्यते   ॥12-277-041॥</td></tr>
<tr><td>प्रभावैरन्वितास्तैस्तैः पार्थिवेन्द्राः सहस्रशः। <br>ये गताः पृथिवीं त्यक्त्वा इति ज्ञात्वा विमुच्यते   ॥12-277-042॥</td></tr>
<tr><td>अर्थांश्च दुर्लभाँल्लोके क्लेशांश्च सुलभांस्तथा। <br>दुःखं चैव कुटुम्बार्थे यः पश्यति स मुच्यते   ॥12-277-043॥</td></tr>
<tr><td>अपत्यानां च वैगुण्यं जनं विगुणमेव च। <br>पश्यन्भूयिष्ठशो लोके को मोक्षं नाभिपूजयेत्   ॥12-277-044॥</td></tr>
<tr><td>शास्त्राल्लोकाच्च यो बुद्धः सर्वं पश्यति मानवः। <br>असारमिव मानुष्यं सर्वथा मुक्त एव सः   ॥12-277-045॥</td></tr>
<tr><td>एतच्छ्रुत्वा मम वचो भवांश्चरतु मुक्तवत्। <br>गार्हस्थ्ये यदि ते मोक्षे कृता बुद्धिरविक्लवा   ॥12-277-046॥</td></tr>
<tr><td>तत्तस्य वचनं श्रुत्वा सम्यक्स पृथिवीपतिः। <br>मोक्षजैश्च गुणैर्युक्तः पालयामास च प्रजाः   ॥12-277-047॥</td></tr>
</table>
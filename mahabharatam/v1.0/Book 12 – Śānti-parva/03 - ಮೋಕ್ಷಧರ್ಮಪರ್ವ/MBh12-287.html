<table border = "1"><tr><td>Verse</td></tr>
<tr><td> भीष्म उवाच। <br>पुनरेव तु पप्रच्छ जनको मिथिलाधिपः। <br>पराशरं महात्मानं धर्मे परमनिश्चयम्   ॥12-287-001॥</td></tr>
<tr><td>किं श्रेयः का गतिर्ब्रह्मन्किं कृतं न विनश्यति। <br>क्व गतो न निवर्तेत तन्मे ब्रूहि महामुने   ॥12-287-002॥</td></tr>
<tr><td> पराशर उवाच। <br>असङ्गः श्रेयसो मूलं ज्ञानं ज्ञानगतिः परा। <br>चीर्णं तपो न प्रणश्येद्वापः क्षेत्रे न नश्यति   ॥12-287-003॥</td></tr>
<tr><td>छित्त्वाधर्ममयं पाशं यदा धर्मेऽभिरज्यते। <br>दत्त्वाभयकृतं दानं तदा सिद्धिमवाप्नुयात्   ॥12-287-004॥</td></tr>
<tr><td>यो ददाति सहस्राणि गवामश्वशतानि च। <br>अभयं सर्वभूतेभ्यस्तद्दानमतिवर्तते   ॥12-287-005॥</td></tr>
<tr><td>वसन्विषयमध्येऽपि न वसत्येव बुद्धिमान्। <br>संवसत्येव दुर्बुद्धिरसत्सु विषयेष्वपि   ॥12-287-006॥</td></tr>
<tr><td>नाधर्मः श्लिष्यते प्राज्ञमापः पुष्करपर्णवत्। <br>अप्राज्ञमधिकं पापं श्लिष्यते जतु काष्ठवत्   ॥12-287-007॥</td></tr>
<tr><td>नाधर्मः कारणापेक्षी कर्तारमभिमुञ्चति। <br>कर्ता खलु यथाकालं तत्सर्वमभिपद्यते। <br>न भिद्यन्ते कृतात्मान आत्मप्रत्ययदर्शिनः   ॥12-287-008॥</td></tr>
<tr><td>बुद्धिकर्मेन्द्रियाणां हि प्रमत्तो यो न बुध्यते। <br>शुभाशुभेषु सक्तात्मा प्राप्नोति सुमहद्भयम्   ॥12-287-009॥</td></tr>
<tr><td>वीतरागो जितक्रोधः सम्यग्भवति यः सदा। <br>विषये वर्तमानोऽपि न स पापेन युज्यते   ॥12-287-010॥</td></tr>
<tr><td>मर्यादायां धर्मसेतुर्निबद्धो नैव सीदति। <br>पुष्टस्रोत इवायत्तः स्फीतो भवति संचयः   ॥12-287-011॥</td></tr>
<tr><td>यथा भानुगतं तेजो मणिः शुद्धः समाधिना। <br>आदत्ते राजशार्दूल तथा योगः प्रवर्तते   ॥12-287-012॥</td></tr>
<tr><td>यथा तिलानामिह पुष्पसंश्रया;त्पृथक्पृथग्याति गुणोऽतिसौम्यताम्। <br>तथा नराणां भुवि भावितात्मनां; यथाश्रयं सत्त्वगुणः प्रवर्तते   ॥12-287-013॥</td></tr>
<tr><td>जहाति दारानिहते न संपदः; सदश्वयानं विविधाश्च याः क्रियाः। <br>त्रिविष्टपे जातमतिर्यदा नर;स्तदास्य बुद्धिर्विषयेषु भिद्यते   ॥12-287-014॥</td></tr>
<tr><td>प्रसक्तबुद्धिर्विषयेषु यो नरो; यो बुध्यते ह्यात्महितं कदा च न। <br>स सर्वभावानुगतेन चेतसा; नृपामिषेणेव झषो विकृष्यते   ॥12-287-015॥</td></tr>
<tr><td>संघातवान्मर्त्यलोकः परस्परमपाश्रितः। <br>कदलीगर्भनिःसारो नौरिवाप्सु निमज्जति   ॥12-287-016॥</td></tr>
<tr><td>न धर्मकालः पुरुषस्य निश्चितो; न चापि मृत्युः पुरुषं प्रतीक्षते। <br>क्रिया हि धर्मस्य सदैव शोभना; यदा नरो मृत्युमुखेऽभिवर्तते   ॥12-287-017॥</td></tr>
<tr><td>यथान्धः स्वगृहे युक्तो ह्यभ्यासादेव गच्छति। <br>तथा युक्तेन मनसा प्राज्ञो गच्छति तां गतिम्   ॥12-287-018॥</td></tr>
<tr><td>मरणं जन्मनि प्रोक्तं जन्म वै मरणाश्रितम्। <br>अविद्वान्मोक्षधर्मेषु बद्धो भ्रमति चक्रवत्   ॥12-287-019॥</td></tr>
<tr><td>यथा मृणालोऽनुगतमाशु मुञ्चति कर्दमम्। <br>तथात्मा पुरुषस्येह मनसा परिमुच्यते। <br>मनः प्रणयतेऽऽत्मानं स एनमभियुञ्जति   ॥12-287-020॥</td></tr>
<tr><td>परार्थे वर्तमानस्तु स्वकार्यं योऽभिमन्यते। <br>इन्द्रियार्थेषु सक्तः सन्स्वकार्यात्परिहीयते   ॥12-287-021॥</td></tr>
<tr><td>अधस्तिर्यग्गतिं चैव स्वर्गे चैव परां गतिम्। <br>प्राप्नोति स्वकृतैरात्मा प्राज्ञस्येहेतरस्य च   ॥12-287-022॥</td></tr>
<tr><td>मृन्मये भाजने पक्वे यथा वै न्यस्यते द्रवः। <br>तथा शरीरं तपसा तप्तं विषयमश्नुते   ॥12-287-023॥</td></tr>
<tr><td>विषयानश्नुते यस्तु न स भोक्ष्यत्यसंशयम्। <br>यस्तु भोगांस्त्यजेदात्मा स वै भोक्तुं व्यवस्यति   ॥12-287-024॥</td></tr>
<tr><td>नीहारेण हि संवीतः शिश्नोदरपरायणः। <br>जात्यन्ध इव पन्थानमावृतात्मा न बुध्यते   ॥12-287-025॥</td></tr>
<tr><td>वणिग्यथा समुद्राद्वै यथार्थं लभते धनम्। <br>तथा मर्त्यार्णवे जन्तोः कर्मविज्ञानतो गतिः   ॥12-287-026॥</td></tr>
<tr><td>अहोरात्रमये लोके जरारूपेण संचरन्। <br>मृत्युर्ग्रसति भूतानि पवनं पन्नगो यथा   ॥12-287-027॥</td></tr>
<tr><td>स्वयं कृतानि कर्माणि जातो जन्तुः प्रपद्यते। <br>नाकृतं लभते कश्चित्किंचिदत्र प्रियाप्रियम्   ॥12-287-028॥</td></tr>
<tr><td>शयानं यान्तमासीनं प्रवृत्तं विषयेषु च। <br>शुभाशुभानि कर्माणि प्रपद्यन्ते नरं सदा   ॥12-287-029॥</td></tr>
<tr><td>न ह्यन्यत्तीरमासाद्य पुनस्तर्तुं व्यवस्यति। <br>दुर्लभो दृश्यते ह्यस्य विनिपातो महार्णवे   ॥12-287-030॥</td></tr>
<tr><td>यथा भारावसक्ता हि नौर्महाम्भसि तन्तुना। <br>तथा मनोऽभियोगाद्वै शरीरं प्रतिकर्षति   ॥12-287-031॥</td></tr>
<tr><td>यथा समुद्रमभितः संस्यूताः सरितोऽपराः। <br>तथाद्या प्रकृतिर्योगादभिसंस्यूयते सदा   ॥12-287-032॥</td></tr>
<tr><td>स्नेहपाशैर्बहुविधैरासक्तमनसो नराः। <br>प्रकृतिस्था विषीदन्ति जले सैकतवेश्मवत्   ॥12-287-033॥</td></tr>
<tr><td>शरीरगृहसंस्थस्य शौचतीर्थस्य देहिनः। <br>बुद्धिमार्गप्रयातस्य सुखं त्विह परत्र च   ॥12-287-034॥</td></tr>
<tr><td>विस्तराः क्लेशसंयुक्ताः संक्षेपास्तु सुखावहाः। <br>परार्थं विस्तराः सर्वे त्यागमात्महितं विदुः   ॥12-287-035॥</td></tr>
<tr><td>संकल्पजो मित्रवर्गो ज्ञातयः कारणात्मकाः। <br>भार्या दासाश्च पुत्राश्च स्वमर्थमनुयुञ्जते   ॥12-287-036॥</td></tr>
<tr><td>न माता न पिता किंचित्कस्यचित्प्रतिपद्यते। <br>दानपथ्योदनो जन्तुः स्वकर्मफलमश्नुते   ॥12-287-037॥</td></tr>
<tr><td>माता पुत्रः पिता भ्राता भार्या मित्रजनस्तथा। <br>अष्टापदपदस्थाने त्वक्षमुद्रेव न्यस्यते   ॥12-287-038॥</td></tr>
<tr><td>सर्वाणि कर्माणि पुरा कृतानि; शुभाशुभान्यात्मनो यान्ति जन्तोः। <br>उपस्थितं कर्मफलं विदित्वा; बुद्धिं तथा चोदयतेऽन्तरात्मा   ॥12-287-039॥</td></tr>
<tr><td>व्यवसायं समाश्रित्य सहायान्योऽधिगच्छति। <br>न तस्य कश्चिदारम्भः कदाचिदवसीदति   ॥12-287-040॥</td></tr>
<tr><td>अद्वैधमनसं युक्तं शूरं धीरं विपश्चितम्। <br>न श्रीः संत्यजते नित्यमादित्यमिव रश्मयः   ॥12-287-041॥</td></tr>
<tr><td>आस्तिक्यव्यवसायाभ्यामुपायाद्विस्मयाद्धिया। <br>यमारभत्यनिन्द्यात्मा न सोऽर्थः परिसीदति   ॥12-287-042॥</td></tr>
<tr><td>सर्वः स्वानि शुभाशुभानि नियतं कर्माणि जन्तुः स्वयं; गर्भात्संप्रतिपद्यते तदुभयं यत्तेन पूर्वं कृतम्। <br>मृत्युश्चापरिहारवान्समगतिः कालेन विच्छेदिता; दारोश्चूर्णमिवाश्मसारविहितं कर्मान्तिकं प्रापयेत्   ॥12-287-043॥</td></tr>
<tr><td>स्वरूपतामात्मकृतं च विस्तरं; कुलान्वयं द्रव्यसमृद्धिसंचयम्। <br>नरो हि सर्वो लभते यथाकृतं; शुभाशुभेनात्मकृतेन कर्मणा   ॥12-287-044॥</td></tr>
<tr><td> भीष्म उवाच। <br>इत्युक्तो जनको राजन्यथातथ्यं मनीषिणा। <br>श्रुत्वा धर्मविदां श्रेष्ठः परां मुदमवाप ह   ॥12-287-045॥</td></tr>
</table>
<table border = "1"><tr><td>Verse</td></tr>
<tr><td> शुक उवाच। <br>यस्माद्धर्मात्परो धर्मो विद्यते नेह कश्चन। <br>यो विशिष्टश्च धर्मेभ्यस्तं भवान्प्रब्रवीतु मे   ॥12-242-001॥</td></tr>
<tr><td> व्यास उवाच। <br>धर्मं ते संप्रवक्ष्यामि पुराणमृषिसंस्तुतम्। <br>विशिष्टं सर्वधर्मेभ्यस्तमिहैकमनाः शृणु   ॥12-242-002॥</td></tr>
<tr><td>इन्द्रियाणि प्रमाथीनि बुद्ध्या संयम्य यत्नतः। <br>सर्वतो निष्पतिष्णूनि पिता बालानिवात्मजान्   ॥12-242-003॥</td></tr>
<tr><td>मनसश्चेन्द्रियाणां च ह्यैकाग्र्यं परमं तपः। <br>तज्ज्यायः सर्वधर्मेभ्यः स धर्मः पर उच्यते   ॥12-242-004॥</td></tr>
<tr><td>तानि सर्वाणि संधाय मनःषष्ठानि मेधया। <br>आत्मतृप्त इवासीत बहु चिन्त्यमचिन्तयन्   ॥12-242-005॥</td></tr>
<tr><td>गोचरेभ्यो निवृत्तानि यदा स्थास्यन्ति वेश्मनि। <br>तदा त्वमात्मनात्मानं परं द्रक्ष्यसि शाश्वतम्   ॥12-242-006॥</td></tr>
<tr><td>सर्वात्मानं महात्मानं विधूममिव पावकम्। <br>तं पश्यन्ति महात्मानो ब्राह्मणा ये मनीषिणः   ॥12-242-007॥</td></tr>
<tr><td>यथा पुष्पफलोपेतो बहुशाखो महाद्रुमः। <br>आत्मनो नाभिजानीते क्व मे पुष्पं क्व मे फलम्   ॥12-242-008॥</td></tr>
<tr><td>एवमात्मा न जानीते क्व गमिष्ये कुतो न्वहम्। <br>अन्यो ह्यत्रान्तरात्मास्ति यः सर्वमनुपश्यति   ॥12-242-009॥</td></tr>
<tr><td>ज्ञानदीपेन दीप्तेन पश्यत्यात्मानमात्मना। <br>दृष्ट्वा त्वमात्मनात्मानं निरात्मा भव सर्ववित्   ॥12-242-010॥</td></tr>
<tr><td>विमुक्तः सर्वपापेभ्यो मुक्तत्वच इवोरगः। <br>परां बुद्धिमवाप्येह विपाप्मा विगतज्वरः   ॥12-242-011॥</td></tr>
<tr><td>सर्वतःस्रोतसं घोरां नदीं लोकप्रवाहिनीम्। <br>पञ्चेन्द्रियग्राहवतीं मनःसंकल्परोधसम्   ॥12-242-012॥</td></tr>
<tr><td>लोभमोहतृणच्छन्नां कामक्रोधसरीसृपाम्। <br>सत्यतीर्थानृतक्षोभां क्रोधपङ्कां सरिद्वराम्   ॥12-242-013॥</td></tr>
<tr><td>अव्यक्तप्रभवां शीघ्रां दुस्तरामकृतात्मभिः। <br>प्रतरस्व नदीं बुद्ध्या कामग्राहसमाकुलाम्   ॥12-242-014॥</td></tr>
<tr><td>संसारसागरगमां योनिपातालदुस्तराम्। <br>आत्मजन्मोद्भवां तात जिह्वावर्तां दुरासदाम्   ॥12-242-015॥</td></tr>
<tr><td>यां तरन्ति कृतप्रज्ञा धृतिमन्तो मनीषिणः। <br>तां तीर्णः सर्वतोमुक्तो विपूतात्मात्मविच्छुचिः   ॥12-242-016॥</td></tr>
<tr><td>उत्तमां बुद्धिमास्थाय ब्रह्मभूयं गमिष्यसि। <br>संतीर्णः सर्वसंक्लेशान्प्रसन्नात्मा विकल्मषः   ॥12-242-017॥</td></tr>
<tr><td>भूमिष्ठानीव भूतानि पर्वतस्थो निशामय। <br>अक्रुध्यन्नप्रहृष्यंश्च ननृशंसमतिस्तथा। <br>ततो द्रक्ष्यसि भूतानां सर्वेषां प्रभवाप्ययौ   ॥12-242-018॥</td></tr>
<tr><td>एवं वै सर्वधर्मेभ्यो विशिष्टं मेनिरे बुधाः। <br>धर्मं धर्मभृतां श्रेष्ठ मुनयस्तत्त्वदर्शिनः   ॥12-242-019॥</td></tr>
<tr><td>आत्मनोऽव्ययिनो ज्ञात्वा इदं पुत्रानुशासनम्। <br>प्रयताय प्रवक्तव्यं हितायानुगताय च   ॥12-242-020॥</td></tr>
<tr><td>आत्मज्ञानमिदं गुह्यं सर्वगुह्यतमं महत्। <br>अब्रुवं यदहं तात आत्मसाक्षिकमञ्जसा   ॥12-242-021॥</td></tr>
<tr><td>नैव स्त्री न पुमानेतन्नैव चेदं नपुंसकम्। <br>अदुःखमसुखं ब्रह्म भूतभव्यभवात्मकम्   ॥12-242-022॥</td></tr>
<tr><td>नैतज्ज्ञात्वा पुमान्स्त्री वा पुनर्भवमवाप्नुयात्। <br>अभवप्रतिपत्त्यर्थमेतद्वर्त्म विधीयते   ॥12-242-023॥</td></tr>
<tr><td>यथा मतानि सर्वाणि न चैतानि यथा तथा। <br>कथितानि मया पुत्र भवन्ति न भवन्ति च   ॥12-242-024॥</td></tr>
<tr><td>तत्प्रीतियुक्तेन गुणान्वितेन; पुत्रेण सत्पुत्रगुणान्वितेन। <br>पृष्टो हीदं प्रीतिमता हितार्थं; ब्रूयात्सुतस्येह यदुक्तमेतत्   ॥12-242-025॥</td></tr>
</table>
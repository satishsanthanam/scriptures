<table border = "1"><tr><td>Verse</td></tr>
<tr><td> युधिष्ठिर उवाच। <br>धर्माधर्मविमुक्तं यद्विमुक्तं सर्वसंश्रयात्। <br>जन्ममृत्युविमुक्तं च विमुक्तं पुण्यपापयोः   ॥12-298-001॥</td></tr>
<tr><td>यच्छिवं नित्यमभयं नित्यं चाक्षरमव्ययम्। <br>शुचि नित्यमनायासं तद्भवान्वक्तुमर्हति   ॥12-298-002॥</td></tr>
<tr><td> भीष्म उवाच। <br>अत्र ते वर्तयिष्येऽहमितिहासं पुरातनम्। <br>याज्ञवल्क्यस्य संवादं जनकस्य च भारत   ॥12-298-003॥</td></tr>
<tr><td>याज्ञवल्क्यमृषिश्रेष्ठं दैवरातिर्महायशाः। <br>पप्रच्छ जनको राजा प्रश्नं प्रश्नविदां वरः   ॥12-298-004॥</td></tr>
<tr><td>कतीन्द्रियाणि विप्रर्षे कति प्रकृतयः स्मृताः। <br>किमव्यक्तं परं ब्रह्म तस्माच्च परतस्तु किम्   ॥12-298-005॥</td></tr>
<tr><td>प्रभवं चाप्ययं चैव कालसंख्यां तथैव च। <br>वक्तुमर्हसि विप्रेन्द्र त्वदनुग्रहकाङ्क्षिणः   ॥12-298-006॥</td></tr>
<tr><td>अज्ञानात्परिपृच्छामि त्वं हि ज्ञानमयो निधिः। <br>तदहं श्रोतुमिच्छामि सर्वमेतदसंशयम्   ॥12-298-007॥</td></tr>
<tr><td> याज्ञवल्क्य उवाच। <br>श्रूयतामवनीपाल यदेतदनुपृच्छसि। <br>योगानां परमं ज्ञानं सांख्यानां च विशेषतः   ॥12-298-008॥</td></tr>
<tr><td>न तवाविदितं किंचिन्मां तु जिज्ञासते भवान्। <br>पृष्टेन चापि वक्तव्यमेष धर्मः सनातनः   ॥12-298-009॥</td></tr>
<tr><td>अष्टौ प्रकृतयः प्रोक्ता विकाराश्चापि षोडश। <br>अथ सप्त तु व्यक्तानि प्राहुरध्यात्मचिन्तकाः   ॥12-298-010॥</td></tr>
<tr><td>अव्यक्तं च महांश्चैव तथाहंकार एव च। <br>पृथिवी वायुराकाशमापो ज्योतिश्च पञ्चमम्   ॥12-298-011॥</td></tr>
<tr><td>एताः प्रकृतयस्त्वष्टौ विकारानपि मे शृणु। <br>श्रोत्रं त्वक्चैव चक्षुश्च जिह्वा घ्राणं च पञ्चमम्   ॥12-298-012॥</td></tr>
<tr><td>शब्दस्पर्शौ च रूपं च रसो गन्धस्तथैव च। <br>वाक्च हस्तौ च पादौ च पायुर्मेढ्रं तथैव च   ॥12-298-013॥</td></tr>
<tr><td>एते विशेषा राजेन्द्र महाभूतेषु पञ्चसु। <br>बुद्धीन्द्रियाण्यथैतानि सविशेषाणि मैथिल   ॥12-298-014॥</td></tr>
<tr><td>मनः षोडशकं प्राहुरध्यात्मगतिचिन्तकाः। <br>त्वं चैवान्ये च विद्वांसस्तत्त्वबुद्धिविशारदाः   ॥12-298-015॥</td></tr>
<tr><td>अव्यक्ताच्च महानात्मा समुत्पद्यति पार्थिव। <br>प्रथमं सर्गमित्येतदाहुः प्राधानिकं बुधाः   ॥12-298-016॥</td></tr>
<tr><td>महतश्चाप्यहंकार उत्पद्यति नराधिप। <br>द्वितीयं सर्गमित्याहुरेतद्बुद्ध्यात्मकं स्मृतम्   ॥12-298-017॥</td></tr>
<tr><td>अहंकाराच्च संभूतं मनो भूतगुणात्मकम्। <br>तृतीयः सर्ग इत्येष आहंकारिक उच्यते   ॥12-298-018॥</td></tr>
<tr><td>मनसस्तु समुद्भूता महाभूता नराधिप। <br>चतुर्थं सर्गमित्येतन्मानसं परिचक्षते   ॥12-298-019॥</td></tr>
<tr><td>शब्दः स्पर्शश्च रूपं च रसो गन्धस्तथैव च। <br>पञ्चमं सर्गमित्याहुर्भौतिकं भूतचिन्तकाः   ॥12-298-020॥</td></tr>
<tr><td>श्रोत्रं त्वक्चैव चक्षुश्च जिह्वा घ्राणं च पञ्चमम्। <br>सर्गं तु षष्ठमित्याहुर्बहुचिन्तात्मकं स्मृतम्   ॥12-298-021॥</td></tr>
<tr><td>अधः श्रोत्रेन्द्रियग्राम उत्पद्यति नराधिप। <br>सप्तमं सर्गमित्याहुरेतदैन्द्रियकं स्मृतम्   ॥12-298-022॥</td></tr>
<tr><td>ऊर्ध्वस्रोतस्तथा तिर्यगुत्पद्यति नराधिप। <br>अष्टमं सर्गमित्याहुरेतदार्जवकं बुधाः   ॥12-298-023॥</td></tr>
<tr><td>तिर्यक्स्रोतस्त्वधःस्रोत उत्पद्यति नराधिप। <br>नवमं सर्गमित्याहुरेतदार्जवकं बुधाः   ॥12-298-024॥</td></tr>
<tr><td>एतानि नव सर्गाणि तत्त्वानि च नराधिप। <br>चतुर्विंशतिरुक्तानि यथाश्रुति निदर्शनात्   ॥12-298-025॥</td></tr>
<tr><td>अत ऊर्ध्वं महाराज गुणस्यैतस्य तत्त्वतः। <br>महात्मभिरनुप्रोक्तां कालसंख्यां निबोध मे   ॥12-298-026॥</td></tr>
</table>
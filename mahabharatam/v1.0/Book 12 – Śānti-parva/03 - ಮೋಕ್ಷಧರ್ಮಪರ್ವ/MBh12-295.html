<table border = "1"><tr><td>Verse</td></tr>
<tr><td> वसिष्ठ उवाच। <br>सांख्यदर्शनमेतावदुक्तं ते नृपसत्तम। <br>विद्याविद्ये त्विदानीं मे त्वं निबोधानुपूर्वशः   ॥12-295-001॥</td></tr>
<tr><td>अविद्यामाहुरव्यक्तं सर्गप्रलयधर्मि वै। <br>सर्गप्रलयनिर्मुक्तं विद्यां वै पञ्चविंशकम्   ॥12-295-002॥</td></tr>
<tr><td>परस्परमविद्यां वै तन्निबोधानुपूर्वशः। <br>यथोक्तमृषिभिस्तात सांख्यस्यास्य निदर्शनम्   ॥12-295-003॥</td></tr>
<tr><td>कर्मेन्द्रियाणां सर्वेषां विद्या बुद्धीन्द्रियं स्मृतम्। <br>बुद्धीन्द्रियाणां च तथा विशेषा इति नः श्रुतम्   ॥12-295-004॥</td></tr>
<tr><td>विशेषाणां मनस्तेषां विद्यामाहुर्मनीषिणः। <br>मनसः पञ्चभूतानि विद्या इत्यभिचक्षते   ॥12-295-005॥</td></tr>
<tr><td>अहंकारस्तु भूतानां पञ्चानां नात्र संशयः। <br>अहंकारस्य च तथा बुद्धिर्विद्या नरेश्वर   ॥12-295-006॥</td></tr>
<tr><td>बुद्धेः प्रकृतिरव्यक्तं तत्त्वानां परमेश्वरम्। <br>विद्या ज्ञेया नरश्रेष्ठ विधिश्च परमः स्मृतः   ॥12-295-007॥</td></tr>
<tr><td>अव्यक्तस्य परं प्राहुर्विद्यां वै पञ्चविंशकम्। <br>सर्वस्य सर्वमित्युक्तं ज्ञेयं ज्ञानस्य पार्थिव   ॥12-295-008॥</td></tr>
<tr><td>ज्ञानमव्यक्तमित्युक्तं ज्ञेयं वै पञ्चविंशकम्। <br>तथैव ज्ञानमव्यक्तं विज्ञाता पञ्चविंशकः   ॥12-295-009॥</td></tr>
<tr><td>विद्याविद्यार्थतत्त्वेन मयोक्तं ते विशेषतः। <br>अक्षरं च क्षरं चैव यदुक्तं तन्निबोध मे   ॥12-295-010॥</td></tr>
<tr><td>उभावेतौ क्षरावुक्तावुभावेतौ च नक्षरौ। <br>कारणं तु प्रवक्ष्यामि यथा ख्यातौ तु तत्त्वतः   ॥12-295-011॥</td></tr>
<tr><td>अनादिनिधनावेतावुभावेवेश्वरौ मतौ। <br>तत्त्वसंज्ञावुभावेतौ प्रोच्येते ज्ञानचिन्तकैः   ॥12-295-012॥</td></tr>
<tr><td>सर्गप्रलयधर्मित्वादव्यक्तं प्राहुरक्षरम्। <br>तदेतद्गुणसर्गाय विकुर्वाणं पुनः पुनः   ॥12-295-013॥</td></tr>
<tr><td>गुणानां महदादीनामुत्पद्यति परस्परम्। <br>अधिष्ठानात्क्षेत्रमाहुरेतत्तत्पञ्चविंशकम्   ॥12-295-014॥</td></tr>
<tr><td>यदा तु गुणजालं तदव्यक्तात्मनि संक्षिपेत्। <br>तदा सह गुणैस्तैस्तु पञ्चविंशो विलीयते   ॥12-295-015॥</td></tr>
<tr><td>गुणा गुणेषु लीयन्ते तदैका प्रकृतिर्भवेत्। <br>क्षेत्रज्ञोऽपि यदा तात तत्क्षेत्रे संप्रलीयते   ॥12-295-016॥</td></tr>
<tr><td>तदाक्षरत्वं प्रकृतिर्गच्छते गुणसंज्ञिता। <br>निर्गुणत्वं च वैदेह गुणेषु प्रतिवर्तनात्   ॥12-295-017॥</td></tr>
<tr><td>एवमेव च क्षेत्रज्ञः क्षेत्रज्ञानपरिक्षये। <br>प्रकृत्या निर्गुणस्त्वेष इत्येवमनुशुश्रुम   ॥12-295-018॥</td></tr>
<tr><td>क्षरो भवत्येष यदा तदा गुणवतीमथ। <br>प्रकृतिं त्वभिजानाति निर्गुणत्वं तथात्मनः   ॥12-295-019॥</td></tr>
<tr><td>तदा विशुद्धो भवति प्रकृतेः परिवर्जनात्। <br>अन्योऽहमन्येयमिति यदा बुध्यति बुद्धिमान्   ॥12-295-020॥</td></tr>
<tr><td>तदैषोऽन्यत्वतामेति न च मिश्रत्वमाव्रजेत्। <br>प्रकृत्या चैव राजेन्द्र नमिश्रोऽन्यश्च दृश्यते   ॥12-295-021॥</td></tr>
<tr><td>यदा तु गुणजालं तत्प्राकृतं विजुगुप्सते। <br>पश्यते चापरं पश्यं तदा पश्यन्न संज्वरेत्   ॥12-295-022॥</td></tr>
<tr><td>किं मया कृतमेतावद्योऽहं कालमिमं जनम्। <br>मत्स्यो जालं ह्यविज्ञानादनुवर्तितवांस्तथा   ॥12-295-023॥</td></tr>
<tr><td>अहमेव हि संमोहादन्यमन्यं जनाज्जनम्। <br>मत्स्यो यथोदकज्ञानादनुवर्तितवानिह   ॥12-295-024॥</td></tr>
<tr><td>मत्स्योऽन्यत्वं यथाज्ञानादुदकान्नाभिमन्यते। <br>आत्मानं तद्वदज्ञानादन्यत्वं चैव वेद्म्यहम्   ॥12-295-025॥</td></tr>
<tr><td>ममास्तु धिगबुद्धस्य योऽहं मग्नमिमं पुनः। <br>अनुवर्तितवान्मोहादन्यमन्यं जनाज्जनम्   ॥12-295-026॥</td></tr>
<tr><td>अयमत्र भवेद्बन्धुरनेन सह मोक्षणम्। <br>साम्यमेकत्वमायातो यादृशस्तादृशस्त्वहम्   ॥12-295-027॥</td></tr>
<tr><td>तुल्यतामिह पश्यामि सदृशोऽहमनेन वै। <br>अयं हि विमलो व्यक्तमहमीदृशकस्तथा   ॥12-295-028॥</td></tr>
<tr><td>योऽहमज्ञानसंमोहादज्ञया संप्रवृत्तवान्। <br>ससङ्गयाहं निःसङ्गः स्थितः कालमिमं त्वहम्   ॥12-295-029॥</td></tr>
<tr><td>अनयाहं वशीभूतः कालमेतं न बुद्धवान्। <br>उच्चमध्यमनीचानां तामहं कथमावसे   ॥12-295-030॥</td></tr>
<tr><td>समानयानया चेह सहवासमहं कथम्। <br>गच्छाम्यबुद्धभावत्वादेषेदानीं स्थिरो भवे   ॥12-295-031॥</td></tr>
<tr><td>सहवासं न यास्यामि कालमेतद्धि वञ्चनात्। <br>वञ्चितोऽस्म्यनया यद्धि निर्विकारो विकारया   ॥12-295-032॥</td></tr>
<tr><td>न चायमपराधोऽस्या अपराधो ह्ययं मम। <br>योऽहमत्राभवं सक्तः पराङ्मुखमुपस्थितः   ॥12-295-033॥</td></tr>
<tr><td>ततोऽस्मि बहुरूपासु स्थितो मूर्तिष्वमूर्तिमान्। <br>अमूर्तश्चापि मूर्तात्मा ममत्वेन प्रधर्षितः   ॥12-295-034॥</td></tr>
<tr><td>प्रकृतेरनयत्वेन तासु तास्विह योनिषु। <br>निर्ममस्य ममत्वेन किं कृतं तासु तासु च। <br>योनीषु वर्तमानेन नष्टसंज्ञेन चेतसा   ॥12-295-035॥</td></tr>
<tr><td>न ममात्रानया कार्यमहंकारकृतात्मया। <br>आत्मानं बहुधा कृत्वा येयं भूयो युनक्ति माम्। <br>इदानीमेष बुद्धोऽस्मि निर्ममो निरहंकृतः   ॥12-295-036॥</td></tr>
<tr><td>ममत्वमनया नित्यमहंकारकृतात्मकम्। <br>अपेत्याहमिमां हित्वा संश्रयिष्ये निरामयम्   ॥12-295-037॥</td></tr>
<tr><td>अनेन साम्यं यास्यामि नानयाहमचेतसा। <br>क्षमं मम सहानेन नैकत्वमनया सह। <br>एवं परमसंबोधात्पञ्चविंशोऽनुबुद्धवान्   ॥12-295-038॥</td></tr>
<tr><td>अक्षरत्वं नियच्छेत त्यक्त्वा क्षरमनामयम्। <br>अव्यक्तं व्यक्तधर्माणं सगुणं निर्गुणं तथा। <br>निर्गुणं प्रथमं दृष्ट्वा तादृग्भवति मैथिल   ॥12-295-039॥</td></tr>
<tr><td>अक्षरक्षरयोरेतदुक्तं तव निदर्शनम्। <br>मयेह ज्ञानसंपन्नं यथाश्रुतिनिदर्शनात्   ॥12-295-040॥</td></tr>
<tr><td>निःसंदिग्धं च सूक्ष्मं च विबुद्धं विमलं तथा। <br>प्रवक्ष्यामि तु ते भूयस्तन्निबोध यथाश्रुतम्   ॥12-295-041॥</td></tr>
<tr><td>सांख्ययोगौ मया प्रोक्तौ शास्त्रद्वयनिदर्शनात्। <br>यदेव शास्त्रं सांख्योक्तं योगदर्शनमेव तत्   ॥12-295-042॥</td></tr>
<tr><td>प्रबोधनकरं ज्ञानं सांख्यानामवनीपते। <br>विस्पष्टं प्रोच्यते तत्र शिष्याणां हितकाम्यया   ॥12-295-043॥</td></tr>
<tr><td>बृहच्चैव हि तच्छास्त्रमित्याहुः कुशला जनाः। <br>अस्मिंश्च शास्त्रे योगानां पुनर्दधि पुनः शरः   ॥12-295-044॥</td></tr>
<tr><td>पञ्चविंशात्परं तत्त्वं न पश्यति नराधिप। <br>सांख्यानां तु परं तत्र यथावदनुवर्णितम्   ॥12-295-045॥</td></tr>
<tr><td>बुद्धमप्रतिबुद्धं च बुध्यमानं च तत्त्वतः। <br>बुध्यमानं च बुद्धं च प्राहुर्योगनिदर्शनम्   ॥12-295-046॥</td></tr>
</table>
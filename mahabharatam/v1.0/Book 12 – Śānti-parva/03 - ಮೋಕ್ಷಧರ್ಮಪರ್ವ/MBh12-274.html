<table border = "1"><tr><td>Verse</td></tr>
<tr><td> युधिष्ठिर उवाच। <br>पितामह महाप्राज्ञ सर्वशास्त्रविशारद। <br>अस्ति वृत्रवधादेव विवक्षा मम जायते   ॥12-274-001॥</td></tr>
<tr><td>ज्वरेण मोहितो वृत्रः कथितस्ते जनाधिप। <br>निहतो वासवेनेह वज्रेणेति ममानघ   ॥12-274-002॥</td></tr>
<tr><td>कथमेष महाप्राज्ञ ज्वरः प्रादुरभूत्कुतः। <br>ज्वरोत्पत्तिं निपुणतः श्रोतुमिच्छाम्यहं प्रभो   ॥12-274-003॥</td></tr>
<tr><td> भीष्म उवाच। <br>शृणु राजञ्ज्वरस्येह संभवं लोकविश्रुतम्। <br>विस्तरं चास्य वक्ष्यामि यादृशं चैव भारत   ॥12-274-004॥</td></tr>
<tr><td>पुरा मेरोर्महाराज शृङ्गं त्रैलोक्यविश्रुतम्। <br>ज्योतिष्कं नाम सावित्रं सर्वरत्नविभूषितम्। <br>अप्रमेयमनाधृष्यं सर्वलोकेषु भारत   ॥12-274-005॥</td></tr>
<tr><td>तत्र देवो गिरितटे हेमधातुविभूषिते। <br>पर्यङ्क इव विभ्राजन्नुपविष्टो बभूव ह   ॥12-274-006॥</td></tr>
<tr><td>शैलराजसुता चास्य नित्यं पार्श्वे स्थिता बभौ। <br>तथा देवा महात्मानो वसवश्च महौजसः   ॥12-274-007॥</td></tr>
<tr><td>तथैव च महात्मानावश्विनौ भिषजां वरौ। <br>तथा वैश्रवणो राजा गुह्यकैरभिसंवृतः   ॥12-274-008॥</td></tr>
<tr><td>यक्षाणामधिपः श्रीमान्कैलासनिलयः प्रभुः। <br>अङ्गिरःप्रमुखाश्चैव तथा देवर्षयोऽपरे   ॥12-274-009॥</td></tr>
<tr><td>विश्वावसुश्च गन्धर्वस्तथा नारदपर्वतौ। <br>अप्सरोगणसंघाश्च समाजग्मुरनेकशः   ॥12-274-010॥</td></tr>
<tr><td>ववौ शिवः सुखो वायुर्नानागन्धवहः शुचिः। <br>सर्वर्तुकुसुमोपेताः पुष्पवन्तो महाद्रुमाः   ॥12-274-011॥</td></tr>
<tr><td>तथा विद्याधराश्चैव सिद्धाश्चैव तपोधनाः। <br>महादेवं पशुपतिं पर्युपासन्त भारत   ॥12-274-012॥</td></tr>
<tr><td>भूतानि च महाराज नानारूपधराण्यथ। <br>राक्षसाश्च महारौद्राः पिशाचाश्च महाबलाः   ॥12-274-013॥</td></tr>
<tr><td>बहुरूपधरा हृष्टा नानाप्रहरणोद्यताः। <br>देवस्यानुचरास्तत्र तस्थिरे चानलोपमाः   ॥12-274-014॥</td></tr>
<tr><td>नन्दी च भगवांस्तत्र देवस्यानुमते स्थितः। <br>प्रगृह्य ज्वलितं शूलं दीप्यमानं स्वतेजसा   ॥12-274-015॥</td></tr>
<tr><td>गङ्गा च सरितां श्रेष्ठा सर्वतीर्थजलोद्भवा। <br>पर्युपासत तं देवं रूपिणी कुरुनन्दन   ॥12-274-016॥</td></tr>
<tr><td>एवं स भगवांस्तत्र पूज्यमानः सुरर्षिभिः। <br>देवैश्च सुमहाभागैर्महादेवो व्यतिष्ठत   ॥12-274-017॥</td></tr>
<tr><td>कस्यचित्त्वथ कालस्य दक्षो नाम प्रजापतिः। <br>पूर्वोक्तेन विधानेन यक्ष्यमाणोऽन्वपद्यत   ॥12-274-018॥</td></tr>
<tr><td>ततस्तस्य मखं देवाः सर्वे शक्रपुरोगमाः। <br>गमनाय समागम्य बुद्धिमापेदिरे तदा   ॥12-274-019॥</td></tr>
<tr><td>ते विमानैर्महात्मानो ज्वलितैर्ज्वलनप्रभाः। <br>देवस्यानुमतेऽगच्छन्गङ्गाद्वारमिति श्रुतिः   ॥12-274-020॥</td></tr>
<tr><td>प्रस्थिता देवता दृष्ट्वा शैलराजसुता तदा। <br>उवाच वचनं साध्वी देवं पशुपतिं पतिम्   ॥12-274-021॥</td></tr>
<tr><td>भगवन्क्व नु यान्त्येते देवाः शक्रपुरोगमाः। <br>ब्रूहि तत्त्वेन तत्त्वज्ञ संशयो मे महानयम्   ॥12-274-022॥</td></tr>
<tr><td> महेश्वर उवाच। <br>दक्षो नाम महाभागे प्रजानां पतिरुत्तमः। <br>हयमेधेन यजते तत्र यान्ति दिवौकसः   ॥12-274-023॥</td></tr>
<tr><td> उमा उवाच। <br>यज्ञमेतं महाभाग किमर्थं नाभिगच्छसि। <br>केन वा प्रतिषेधेन गमनं ते न विद्यते   ॥12-274-024॥</td></tr>
<tr><td> महेश्वर उवाच। <br>सुरैरेव महाभागे सर्वमेतदनुष्ठितम्। <br>यज्ञेषु सर्वेषु मम न भाग उपकल्पितः   ॥12-274-025॥</td></tr>
<tr><td>पूर्वोपायोपपन्नेन मार्गेण वरवर्णिनि। <br>न मे सुराः प्रयच्छन्ति भागं यज्ञस्य धर्मतः   ॥12-274-026॥</td></tr>
<tr><td> उमा उवाच। <br>भगवन्सर्वभूतेषु प्रभवाभ्यधिको गुणैः। <br>अजेयश्चाप्रधृष्यश्च तेजसा यशसा श्रिया   ॥12-274-027॥</td></tr>
<tr><td>अनेन ते महाभाग प्रतिषेधेन भागतः। <br>अतीव दुःखमुत्पन्नं वेपथुश्च ममानघ   ॥12-274-028॥</td></tr>
<tr><td> भीष्म उवाच। <br>एवमुक्त्वा तु सा देवी देवं पशुपतिं पतिम्। <br>तूष्णींभूताभवद्राजन्दह्यमानेन चेतसा   ॥12-274-029॥</td></tr>
<tr><td>अथ देव्या मतं ज्ञात्वा हृद्गतं यच्चिकीर्षितम्। <br>स समाज्ञापयामास तिष्ठ त्वमिति नन्दिनम्   ॥12-274-030॥</td></tr>
<tr><td>ततो योगबलं कृत्वा सर्वयोगेश्वरेश्वरः। <br>तं यज्ञं सुमहातेजा भीमैरनुचरैस्तदा। <br>सहसा घातयामास देवदेवः पिनाकधृक्   ॥12-274-031॥</td></tr>
<tr><td>केचिन्नादानमुञ्चन्त केचिद्धासांश्च चक्रिरे। <br>रुधिरेणापरे राजंस्तत्राग्निं समवाकिरन्   ॥12-274-032॥</td></tr>
<tr><td>केचिद्यूपान्समुत्पाट्य बभ्रमुर्विकृताननाः। <br>आस्यैरन्ये चाग्रसन्त तथैव परिचारकान्   ॥12-274-033॥</td></tr>
<tr><td>ततः स यज्ञो नृपते वध्यमानः समन्ततः। <br>आस्थाय मृगरूपं वै खमेवाभ्यपतत्तदा   ॥12-274-034॥</td></tr>
<tr><td>तं तु यज्ञं तथारूपं गच्छन्तमुपलभ्य सः। <br>धनुरादाय बाणं च तदान्वसरत प्रभुः   ॥12-274-035॥</td></tr>
<tr><td>ततस्तस्य सुरेशस्य क्रोधादमिततेजसः। <br>ललाटात्प्रसृतो घोरः स्वेदबिन्दुर्बभूव ह   ॥12-274-036॥</td></tr>
<tr><td>तस्मिन्पतितमात्रे तु स्वेदबिन्दौ तथा भुवि। <br>प्रादुर्बभूव सुमहानग्निः कालानलोपमः   ॥12-274-037॥</td></tr>
<tr><td>तत्र चाजायत तदा पुरुषः पुरुषर्षभ। <br>ह्रस्वोऽतिमात्ररक्ताक्षो हरिश्मश्रुर्विभीषणः   ॥12-274-038॥</td></tr>
<tr><td>ऊर्ध्वकेशोऽतिलोमाङ्गः श्येनोलूकस्तथैव च। <br>करालः कृष्णवर्णश्च रक्तवासास्तथैव च   ॥12-274-039॥</td></tr>
<tr><td>तं यज्ञं स महासत्त्वोऽदहत्कक्षमिवानलः। <br>देवाश्चाप्यद्रवन्सर्वे ततो भीता दिशो दश   ॥12-274-040॥</td></tr>
<tr><td>तेन तस्मिन्विचरता पुरुषेण विशां पते। <br>पृथिवी व्यचलद्राजन्नतीव भरतर्षभ   ॥12-274-041॥</td></tr>
<tr><td>हाहाभूते प्रवृत्ते तु नादे लोकभयंकरे। <br>पितामहो महादेवं दर्शयन्प्रत्यभाषत   ॥12-274-042॥</td></tr>
<tr><td>भवतोऽपि सुराः सर्वे भागं दास्यन्ति वै प्रभो। <br>क्रियतां प्रतिसंहारः सर्वदेवेश्वर त्वया   ॥12-274-043॥</td></tr>
<tr><td>इमा हि देवताः सर्वा ऋषयश्च परंतप। <br>तव क्रोधान्महादेव न शान्तिमुपलेभिरे   ॥12-274-044॥</td></tr>
<tr><td>यश्चैष पुरुषो जातः स्वेदात्ते विबुधोत्तम। <br>ज्वरो नामैष धर्मज्ञ लोकेषु प्रचरिष्यति   ॥12-274-045॥</td></tr>
<tr><td>एकीभूतस्य न ह्यस्य धारणे तेजसः प्रभो। <br>समर्था सकला पृथ्वी बहुधा सृज्यतामयम्   ॥12-274-046॥</td></tr>
<tr><td>इत्युक्तो ब्रह्मणा देवो भागे चापि प्रकल्पिते। <br>भगवन्तं तथेत्याह ब्रह्माणममितौजसम्   ॥12-274-047॥</td></tr>
<tr><td>परां च प्रीतिमगमदुत्स्मयंश्च पिनाकधृक्। <br>अवाप च तदा भागं यथोक्तं ब्रह्मणा भवः   ॥12-274-048॥</td></tr>
<tr><td>ज्वरं च सर्वधर्मज्ञो बहुधा व्यसृजत्तदा। <br>शान्त्यर्थं सर्वभूतानां शृणु तच्चापि पुत्रक   ॥12-274-049॥</td></tr>
<tr><td>शीर्षाभितापो नागानां पर्वतानां शिलाजतुः। <br>अपां तु नीलिकां विद्यान्निर्मोकं भुजगेषु च   ॥12-274-050॥</td></tr>
<tr><td>खोरकः सौरभेयाणामूषरं पृथिवीतले। <br>पशूनामपि धर्मज्ञ दृष्टिप्रत्यवरोधनम्   ॥12-274-051॥</td></tr>
<tr><td>रन्ध्रागतमथाश्वानां शिखोद्भेदश्च बर्हिणाम्। <br>नेत्ररोगः कोकिलानां ज्वरः प्रोक्तो महात्मना   ॥12-274-052॥</td></tr>
<tr><td>अब्जानां पित्तभेदश्च सर्वेषामिति नः श्रुतम्। <br>शुकानामपि सर्वेषां हिक्किका प्रोच्यते ज्वरः   ॥12-274-053॥</td></tr>
<tr><td>शार्दूलेष्वथ धर्मज्ञ श्रमो ज्वर इहोच्यते। <br>मानुषेषु तु धर्मज्ञ ज्वरो नामैष विश्रुतः। <br>मरणे जन्मनि तथा मध्ये चाविशते नरम्   ॥12-274-054॥</td></tr>
<tr><td>एतन्माहेश्वरं तेजो ज्वरो नाम सुदारुणः। <br>नमस्यश्चैव मान्यश्च सर्वप्राणिभिरीश्वरः   ॥12-274-055॥</td></tr>
<tr><td>अनेन हि समाविष्टो वृत्रो धर्मभृतां वरः। <br>व्यजृम्भत ततः शक्रस्तस्मै वज्रमवासृजत्   ॥12-274-056॥</td></tr>
<tr><td>प्रविश्य वज्रो वृत्रं तु दारयामास भारत। <br>दारितश्च स वज्रेण महायोगी महासुरः। <br>जगाम परमं स्थानं विष्णोरमिततेजसः   ॥12-274-057॥</td></tr>
<tr><td>विष्णुभक्त्या हि तेनेदं जगद्व्याप्तमभूत्पुरा। <br>तस्माच्च निहतो युद्धे विष्णोः स्थानमवाप्तवान्   ॥12-274-058॥</td></tr>
<tr><td>इत्येष वृत्रमाश्रित्य ज्वरस्य महतो मया। <br>विस्तरः कथितः पुत्र किमन्यत्प्रब्रवीमि ते   ॥12-274-059॥</td></tr>
<tr><td>इमां ज्वरोत्पत्तिमदीनमानसः; पठेत्सदा यः सुसमाहितो नरः। <br>विमुक्तरोगः स सुखी मुदा युतो; लभेत कामान्स यथामनीषितान्   ॥12-274-060॥</td></tr>
</table>
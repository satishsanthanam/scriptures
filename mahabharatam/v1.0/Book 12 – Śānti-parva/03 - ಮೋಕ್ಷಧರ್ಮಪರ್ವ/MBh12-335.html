<table border = "1"><tr><td>Verse</td></tr>
<tr><td> जनमेजय उवाच। <br>श्रुतं भगवतस्तस्य माहात्म्यं परमात्मनः। <br>जन्म धर्मगृहे चैव नरनारायणात्मकम्। <br>महावराहसृष्टा च पिण्डोत्पत्तिः पुरातनी   ॥12-335-001॥</td></tr>
<tr><td>प्रवृत्तौ च निवृत्तौ च यो यथा परिकल्पितः। <br>स तथा नः श्रुतो ब्रह्मन्कथ्यमानस्त्वयानघ   ॥12-335-002॥</td></tr>
<tr><td>यच्च तत्कथितं पूर्वं त्वया हयशिरो महत्। <br>हव्यकव्यभुजो विष्णोरुदक्पूर्वे महोदधौ। <br>तच्च दृष्टं भगवता ब्रह्मणा परमेष्ठिना   ॥12-335-003॥</td></tr>
<tr><td>किं तदुत्पादितं पूर्वं हरिणा लोकधारिणा। <br>रूपं प्रभावमहतामपूर्वं धीमतां वर   ॥12-335-004॥</td></tr>
<tr><td>दृष्ट्वा हि विबुधश्रेष्ठमपूर्वममितौजसम्। <br>तदश्वशिरसं पुण्यं ब्रह्मा किमकरोन्मुने   ॥12-335-005॥</td></tr>
<tr><td>एतन्नः संशयं ब्रह्मन्पुराणज्ञानसंभवम्। <br>कथयस्वोत्तममते महापुरुषनिर्मितम्। <br>पाविताः स्म त्वया ब्रह्मन्पुण्यां कथयता कथाम्   ॥12-335-006॥</td></tr>
<tr><td> वैशंपायन उवाच। <br>कथयिष्यामि ते सर्वं पुराणं वेदसंमितम्। <br>जगौ यद्भगवान्व्यासो राज्ञो धर्मसुतस्य वै   ॥12-335-007॥</td></tr>
<tr><td>श्रुत्वाश्वशिरसो मूर्तिं देवस्य हरिमेधसः। <br>उत्पन्नसंशयो राजा तमेव समचोदयत्   ॥12-335-008॥</td></tr>
<tr><td> युधिष्ठिर उवाच। <br>यत्तद्दर्शितवान्ब्रह्मा देवं हयशिरोधरम्। <br>किमर्थं तत्समभवद्वपुर्देवोपकल्पितम्   ॥12-335-009॥</td></tr>
<tr><td> व्यास उवाच। <br>यत्किंचिदिह लोके वै देहबद्धं विशां पते। <br>सर्वं पञ्चभिराविष्टं भूतैरीश्वरबुद्धिजैः   ॥12-335-010॥</td></tr>
<tr><td>ईश्वरो हि जगत्स्रष्टा प्रभुर्नारायणो विराट्। <br>भूतान्तरात्मा वरदः सगुणो निर्गुणोऽपि च। <br>भूतप्रलयमव्यक्तं शृणुष्व नृपसत्तम   ॥12-335-011॥</td></tr>
<tr><td>धरण्यामथ लीनायामप्सु चैकार्णवे पुरा। <br>ज्योतिर्भूते जले चापि लीने ज्योतिषि चानिले   ॥12-335-012॥</td></tr>
<tr><td>वायौ चाकाशसंलीने आकाशे च मनोनुगे। <br>व्यक्ते मनसि संलीने व्यक्ते चाव्यक्ततां गते   ॥12-335-013॥</td></tr>
<tr><td>अव्यक्ते पुरुषं याते पुंसि सर्वगतेऽपि च। <br>तम एवाभवत्सर्वं न प्राज्ञायत किंचन   ॥12-335-014॥</td></tr>
<tr><td>तमसो ब्रह्म संभूतं तमोमूलमृतात्मकम्। <br>तद्विश्वभावसंज्ञान्तं पौरुषीं तनुमास्थितम्   ॥12-335-015॥</td></tr>
<tr><td>सोऽनिरुद्ध इति प्रोक्तस्तत्प्रधानं प्रचक्षते। <br>तदव्यक्तमिति ज्ञेयं त्रिगुणं नृपसत्तम   ॥12-335-016॥</td></tr>
<tr><td>विद्यासहायवान्देवो विष्वक्सेनो हरिः प्रभुः। <br>अप्स्वेव शयनं चक्रे निद्रायोगमुपागतः। <br>जगतश्चिन्तयन्सृष्टिं चित्रां बहुगुणोद्भवाम्   ॥12-335-017॥</td></tr>
<tr><td>तस्य चिन्तयतः सृष्टिं महानात्मगुणः स्मृतः। <br>अहंकारस्ततो जातो ब्रह्मा शुभचतुर्मुखः। <br>हिरण्यगर्भो भगवान्सर्वलोकपितामहः   ॥12-335-018॥</td></tr>
<tr><td>पद्मेऽनिरुद्धात्संभूतस्तदा पद्मनिभेक्षणः। <br>सहस्रपत्रे द्युतिमानुपविष्टः सनातनः   ॥12-335-019॥</td></tr>
<tr><td>ददृशेऽद्भुतसंकाशे लोकानापोमयान्प्रभुः। <br>सत्त्वस्थः परमेष्ठी स ततो भूतगणान्सृजत्   ॥12-335-020॥</td></tr>
<tr><td>पूर्वमेव च पद्मस्य पत्रे सूर्यांशुसप्रभे। <br>नारायणकृतौ बिन्दू अपामास्तां गुणोत्तरौ   ॥12-335-021॥</td></tr>
<tr><td>तावपश्यत्स भगवाननादिनिधनोऽच्युतः। <br>एकस्तत्राभवद्बिन्दुर्मध्वाभो रुचिरप्रभः   ॥12-335-022॥</td></tr>
<tr><td>स तामसो मधुर्जातस्तदा नारायणाज्ञया। <br>कठिनस्त्वपरो बिन्दुः कैटभो राजसस्तु सः   ॥12-335-023॥</td></tr>
<tr><td>तावभ्यधावतां श्रेष्ठौ तमोरजगुणान्वितौ। <br>बलवन्तौ गदाहस्तौ पद्मनालानुसारिणौ   ॥12-335-024॥</td></tr>
<tr><td>ददृशातेऽरविन्दस्थं ब्रह्माणममितप्रभम्। <br>सृजन्तं प्रथमं वेदांश्चतुरश्चारुविग्रहान्   ॥12-335-025॥</td></tr>
<tr><td>ततो विग्रहवन्तौ तौ वेदान्दृष्ट्वासुरोत्तमौ। <br>सहसा जगृहतुर्वेदान्ब्रह्मणः पश्यतस्तदा   ॥12-335-026॥</td></tr>
<tr><td>अथ तौ दानवश्रेष्ठौ वेदान्गृह्य सनातनान्। <br>रसां विविशतुस्तूर्णमुदक्पूर्वे महोदधौ   ॥12-335-027॥</td></tr>
<tr><td>ततो हृतेषु वेदेषु ब्रह्मा कश्मलमाविशत्। <br>ततो वचनमीशानं प्राह वेदैर्विनाकृतः   ॥12-335-028॥</td></tr>
<tr><td>वेदा मे परमं चक्षुर्वेदा मे परमं बलम्। <br>वेदा मे परमं धाम वेदा मे ब्रह्म चोत्तमम्   ॥12-335-029॥</td></tr>
<tr><td>मम वेदा हृताः सर्वे दानवाभ्यां बलादितः। <br>अन्धकारा हि मे लोका जाता वेदैर्विनाकृताः। <br>वेदानृते हि किं कुर्यां लोकान्वै स्रष्टुमुद्यतः   ॥12-335-030॥</td></tr>
<tr><td>अहो बत महद्दुःखं वेदनाशनजं मम। <br>प्राप्तं दुनोति हृदयं तीव्रशोकाय रन्धयन्   ॥12-335-031॥</td></tr>
<tr><td>को हि शोकार्णवे मग्नं मामितोऽद्य समुद्धरेत्। <br>वेदांस्तानानयेन्नष्टान्कस्य चाहं प्रियो भवे   ॥12-335-032॥</td></tr>
<tr><td>इत्येवं भाषमाणस्य ब्रह्मणो नृपसत्तम। <br>हरेः स्तोत्रार्थमुद्भूता बुद्धिर्बुद्धिमतां वर। <br>ततो जगौ परं जप्यं साञ्जलिप्रग्रहः प्रभुः   ॥12-335-033॥</td></tr>
<tr><td>नमस्ते ब्रह्महृदय नमस्ते मम पूर्वज। <br>लोकाद्य भुवनश्रेष्ठ सांख्ययोगनिधे विभो   ॥12-335-034॥</td></tr>
<tr><td>व्यक्ताव्यक्तकराचिन्त्य क्षेमं पन्थानमास्थित। <br>विश्वभुक्सर्वभूतानामन्तरात्मन्नयोनिज   ॥12-335-035॥</td></tr>
<tr><td>अहं प्रसादजस्तुभ्यं लोकधाम्ने स्वयंभुवे। <br>त्वत्तो मे मानसं जन्म प्रथमं द्विजपूजितम्   ॥12-335-036॥</td></tr>
<tr><td>चाक्षुषं वै द्वितीयं मे जन्म चासीत्पुरातनम्। <br>त्वत्प्रसादाच्च मे जन्म तृतीयं वाचिकं महत्   ॥12-335-037॥</td></tr>
<tr><td>त्वत्तः श्रवणजं चापि चतुर्थं जन्म मे विभो। <br>नासिक्यं चापि मे जन्म त्वत्तः पञ्चममुच्यते   ॥12-335-038॥</td></tr>
<tr><td>अण्डजं चापि मे जन्म त्वत्तः षष्ठं विनिर्मितम्। <br>इदं च सप्तमं जन्म पद्मजं मेऽमितप्रभ   ॥12-335-039॥</td></tr>
<tr><td>सर्गे सर्गे ह्यहं पुत्रस्तव त्रिगुणवर्जितः। <br>प्रथितः पुण्डरीकाक्ष प्रधानगुणकल्पितः   ॥12-335-040॥</td></tr>
<tr><td>त्वमीश्वरस्वभावश्च स्वयंभूः पुरुषोत्तमः। <br>त्वया विनिर्मितोऽहं वै वेदचक्षुर्वयोतिगः   ॥12-335-041॥</td></tr>
<tr><td>ते मे वेदा हृताश्चक्षुरन्धो जातोऽस्मि जागृहि। <br>ददस्व चक्षुषी मह्यं प्रियोऽहं ते प्रियोऽसि मे   ॥12-335-042॥</td></tr>
<tr><td>एवं स्तुतः स भगवान्पुरुषः सर्वतोमुखः। <br>जहौ निद्रामथ तदा वेदकार्यार्थमुद्यतः। <br>ऐश्वरेण प्रयोगेण द्वितीयां तनुमास्थितः   ॥12-335-043॥</td></tr>
<tr><td>सुनासिकेन कायेन भूत्वा चन्द्रप्रभस्तदा। <br>कृत्वा हयशिरः शुभ्रं वेदानामालयं प्रभुः   ॥12-335-044॥</td></tr>
<tr><td>तस्य मूर्धा समभवद्द्यौः सनक्षत्रतारका। <br>केशाश्चास्याभवन्दीर्घा रवेरंशुसमप्रभाः   ॥12-335-045॥</td></tr>
<tr><td>कर्णावाकाशपाताले ललाटं भूतधारिणी। <br>गङ्गा सरस्वती पुण्या भ्रुवावास्तां महानदी   ॥12-335-046॥</td></tr>
<tr><td>चक्षुषी सोमसूर्यौ ते नासा संध्या पुनः स्मृता। <br>ओंकारस्त्वथ संस्कारो विद्युज्जिह्वा च निर्मिता   ॥12-335-047॥</td></tr>
<tr><td>दन्ताश्च पितरो राजन्सोमपा इति विश्रुताः। <br>गोलोको ब्रह्मलोकश्च ओष्ठावास्तां महात्मनः। <br>ग्रीवा चास्याभवद्राजन्कालरात्रिर्गुणोत्तरा   ॥12-335-048॥</td></tr>
<tr><td>एतद्धयशिरः कृत्वा नानामूर्तिभिरावृतम्। <br>अन्तर्दधे स विश्वेशो विवेश च रसां प्रभुः   ॥12-335-049॥</td></tr>
<tr><td>रसां पुनः प्रविष्टश्च योगं परममास्थितः। <br>शैक्षं स्वरं समास्थाय ओमिति प्रासृजत्स्वरम्   ॥12-335-050॥</td></tr>
<tr><td>स स्वरः सानुनादी च सर्वगः स्निग्ध एव च। <br>बभूवान्तर्महीभूतः सर्वभूतगुणोदितः   ॥12-335-051॥</td></tr>
<tr><td>ततस्तावसुरौ कृत्वा वेदान्समयबन्धनान्। <br>रसातले विनिक्षिप्य यतः शब्दस्ततो द्रुतौ   ॥12-335-052॥</td></tr>
<tr><td>एतस्मिन्नन्तरे राजन्देवो हयशिरोधरः। <br>जग्राह वेदानखिलान्रसातलगतान्हरिः। <br>प्रादाच्च ब्रह्मणे भूयस्ततः स्वां प्रकृतिं गतः   ॥12-335-053॥</td></tr>
<tr><td>स्थापयित्वा हयशिर उदक्पूर्वे महोदधौ। <br>वेदानामालयश्चापि बभूवाश्वशिरास्ततः   ॥12-335-054॥</td></tr>
<tr><td>अथ किंचिदपश्यन्तौ दानवौ मधुकैटभौ। <br>पुनराजग्मतुस्तत्र वेगितौ पश्यतां च तौ। <br>यत्र वेदा विनिक्षिप्तास्तत्स्थानं शून्यमेव च   ॥12-335-055॥</td></tr>
<tr><td>तत उत्तममास्थाय वेगं बलवतां वरौ। <br>पुनरुत्तस्थतुः शीघ्रं रसानामालयात्तदा। <br>ददृशाते च पुरुषं तमेवादिकरं प्रभुम्   ॥12-335-056॥</td></tr>
<tr><td>श्वेतं चन्द्रविशुद्धाभमनिरुद्धतनौ स्थितम्। <br>भूयोऽप्यमितविक्रान्तं निद्रायोगमुपागतम्   ॥12-335-057॥</td></tr>
<tr><td>आत्मप्रमाणरचिते अपामुपरि कल्पिते। <br>शयने नागभोगाढ्ये ज्वालामालासमावृते   ॥12-335-058॥</td></tr>
<tr><td>निष्कल्मषेण सत्त्वेन संपन्नं रुचिरप्रभम्। <br>तं दृष्ट्वा दानवेन्द्रौ तौ महाहासममुञ्चताम्   ॥12-335-059॥</td></tr>
<tr><td>ऊचतुश्च समाविष्टौ रजसा तमसा च तौ। <br>अयं स पुरुषः श्वेतः शेते निद्रामुपागतः   ॥12-335-060॥</td></tr>
<tr><td>अनेन नूनं वेदानां कृतमाहरणं रसात्। <br>कस्यैष को नु खल्वेष किं च स्वपिति भोगवान्   ॥12-335-061॥</td></tr>
<tr><td>इत्युच्चारितवाक्यौ तौ बोधयामासतुर्हरिम्। <br>युद्धार्थिनौ तु विज्ञाय विबुद्धः पुरुषोत्तमः   ॥12-335-062॥</td></tr>
<tr><td>निरीक्ष्य चासुरेन्द्रौ तौ ततो युद्धे मनो दधे। <br>अथ युद्धं समभवत्तयोर्नारायणस्य च   ॥12-335-063॥</td></tr>
<tr><td>रजस्तमोविष्टतनू तावुभौ मधुकैटभौ। <br>ब्रह्मणोपचितिं कुर्वञ्जघान मधुसूदनः   ॥12-335-064॥</td></tr>
<tr><td>ततस्तयोर्वधेनाशु वेदापहरणेन च। <br>शोकापनयनं चक्रे ब्रह्मणः पुरुषोत्तमः   ॥12-335-065॥</td></tr>
<tr><td>ततः परिवृतो ब्रह्मा हतारिर्वेदसत्कृतः। <br>निर्ममे स तदा लोकान्कृत्स्नान्स्थावरजङ्गमान्   ॥12-335-066॥</td></tr>
<tr><td>दत्त्वा पितामहायाग्र्यां बुद्धिं लोकविसर्गिकीम्। <br>तत्रैवान्तर्दधे देवो यत एवागतो हरिः   ॥12-335-067॥</td></tr>
<tr><td>तौ दानवौ हरिर्हत्वा कृत्वा हयशिरस्तनुम्। <br>पुनः प्रवृत्तिधर्मार्थं तामेव विदधे तनुम्   ॥12-335-068॥</td></tr>
<tr><td>एवमेष महाभागो बभूवाश्वशिरा हरिः। <br>पौराणमेतदाख्यातं रूपं वरदमैश्वरम्   ॥12-335-069॥</td></tr>
<tr><td>यो ह्येतद्ब्राह्मणो नित्यं शृणुयाद्धारयेत वा। <br>न तस्याध्ययनं नाशमुपगच्छेत्कदाचन   ॥12-335-070॥</td></tr>
<tr><td>आराध्य तपसोग्रेण देवं हयशिरोधरम्। <br>पाञ्चालेन क्रमः प्राप्तो रामेण पथि देशिते   ॥12-335-071॥</td></tr>
<tr><td>एतद्धयशिरो राजन्नाख्यानं तव कीर्तितम्। <br>पुराणं वेदसमितं यन्मां त्वं परिपृच्छसि   ॥12-335-072॥</td></tr>
<tr><td>यां यामिच्छेत्तनुं देवः कर्तुं कार्यविधौ क्वचित्। <br>तां तां कुर्याद्विकुर्वाणः स्वयमात्मानमात्मना   ॥12-335-073॥</td></tr>
<tr><td>एष वेदनिधिः श्रीमानेष वै तपसो निधिः। <br>एष योगश्च सांख्यं च ब्रह्म चाग्र्यं हरिर्विभुः   ॥12-335-074॥</td></tr>
<tr><td>नारायणपरा वेदा यज्ञा नारायणात्मकाः। <br>तपो नारायणपरं नारायणपरा गतिः   ॥12-335-075॥</td></tr>
<tr><td>नारायणपरं सत्यमृतं नारायणात्मकम्। <br>नारायणपरो धर्मः पुनरावृत्तिदुर्लभः   ॥12-335-076॥</td></tr>
<tr><td>प्रवृत्तिलक्षणश्चैव धर्मो नारायणात्मकः। <br>नारायणात्मको गन्धो भूमौ श्रेष्ठतमः स्मृतः   ॥12-335-077॥</td></tr>
<tr><td>अपां चैव गुणो राजन्रसो नारायणात्मकः। <br>ज्योतिषां च गुणो रूपं स्मृतं नारायणात्मकम्   ॥12-335-078॥</td></tr>
<tr><td>नारायणात्मकश्चापि स्पर्शो वायुगुणः स्मृतः। <br>नारायणात्मकश्चापि शब्द आकाशसंभवः   ॥12-335-079॥</td></tr>
<tr><td>मनश्चापि ततो भूतमव्यक्तगुणलक्षणम्। <br>नारायणपरः कालो ज्योतिषामयनं च यत्   ॥12-335-080॥</td></tr>
<tr><td>नारायणपरा कीर्तिः श्रीश्च लक्ष्मीश्च देवताः। <br>नारायणपरं सांख्यं योगो नारायणात्मकः   ॥12-335-081॥</td></tr>
<tr><td>कारणं पुरुषो येषां प्रधानं चापि कारणम्। <br>स्वभावश्चैव कर्माणि दैवं येषां च कारणम्   ॥12-335-082॥</td></tr>
<tr><td>पञ्चकारणसंख्यातो निष्ठा सर्वत्र वै हरिः। <br>तत्त्वं जिज्ञासमानानां हेतुभिः सर्वतोमुखैः   ॥12-335-083॥</td></tr>
<tr><td>तत्त्वमेको महायोगी हरिर्नारायणः प्रभुः। <br>सब्रह्मकानां लोकानामृषीणां च महात्मनाम्   ॥12-335-084॥</td></tr>
<tr><td>सांख्यानां योगिनां चापि यतीनामात्मवेदिनाम्। <br>मनीषितं विजानाति केशवो न तु तस्य ते   ॥12-335-085॥</td></tr>
<tr><td>ये केचित्सर्वलोकेषु दैवं पित्र्यं च कुर्वते। <br>दानानि च प्रयच्छन्ति तप्यन्ति च तपो महत्   ॥12-335-086॥</td></tr>
<tr><td>सर्वेषामाश्रयो विष्णुरैश्वरं विधिमास्थितः। <br>सर्वभूतकृतावासो वासुदेवेति चोच्यते   ॥12-335-087॥</td></tr>
<tr><td>अयं हि नित्यः परमो महर्षि;र्महाविभूतिर्गुणवान्निर्गुणाख्यः। <br>गुणैश्च संयोगमुपैति शीघ्रं; कालो यथर्तावृतुसंप्रयुक्तः   ॥12-335-088॥</td></tr>
<tr><td>नैवास्य विन्दन्ति गतिं महात्मनो; न चागतिं कश्चिदिहानुपश्यति। <br>ज्ञानात्मकाः संयमिनो महर्षयः; पश्यन्ति नित्यं पुरुषं गुणाधिकम्   ॥12-335-089॥</td></tr>
</table>
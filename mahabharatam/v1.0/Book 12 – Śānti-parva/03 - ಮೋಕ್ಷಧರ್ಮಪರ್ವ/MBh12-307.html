<table border = "1"><tr><td>Verse</td></tr>
<tr><td> युधिष्ठिर उवाच। <br>ऐश्वर्यं वा महत्प्राप्य धनं वा भरतर्षभ। <br>दीर्घमायुरवाप्याथ कथं मृत्युमतिक्रमेत्   ॥12-307-001॥</td></tr>
<tr><td>तपसा वा सुमहता कर्मणा वा श्रुतेन वा। <br>रसायनप्रयोगैर्वा कैर्नोपैति जरान्तकौ   ॥12-307-002॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>भिक्षोः पञ्चशिखस्येह संवादं जनकस्य च   ॥12-307-003॥</td></tr>
<tr><td>वैदेहो जनको राजा महर्षिं वेदवित्तमम्। <br>पर्यपृच्छत्पञ्चशिखं छिन्नधर्मार्थसंशयम्   ॥12-307-004॥</td></tr>
<tr><td>केन वृत्तेन भगवन्नतिक्रामेज्जरान्तकौ। <br>तपसा वाथ बुद्ध्या वा कर्मणा वा श्रुतेन वा   ॥12-307-005॥</td></tr>
<tr><td>एवमुक्तः स वैदेहं प्रत्युवाच परोक्षवित्। <br>निवृत्तिर्नैतयोरस्ति नानिवृत्तिः कथंचन   ॥12-307-006॥</td></tr>
<tr><td>न ह्यहानि निवर्तन्ते न मासा न पुनः क्षपाः। <br>सोऽयं प्रपद्यतेऽध्वानं चिराय ध्रुवमध्रुवः   ॥12-307-007॥</td></tr>
<tr><td>सर्वभूतसमुच्छेदः स्रोतसेवोह्यते सदा। <br>उह्यमानं निमज्जन्तमप्लवे कालसागरे। <br>जरामृत्युमहाग्राहे न कश्चिदभिपद्यते   ॥12-307-008॥</td></tr>
<tr><td>नैवास्य भविता कश्चिन्नासौ भवति कस्यचित्। <br>पथि संगतमेवेदं दारैरन्यैश्च बन्धुभिः। <br>नायमत्यन्तसंवासो लब्धपूर्वो हि केनचित्   ॥12-307-009॥</td></tr>
<tr><td>क्षिप्यन्ते तेन तेनैव निष्टनन्तः पुनः पुनः। <br>कालेन जाता जाता हि वायुनेवाभ्रसंचयाः   ॥12-307-010॥</td></tr>
<tr><td>जरामृत्यू हि भूतानां खादितारौ वृकाविव। <br>बलिनां दुर्बलानां च ह्रस्वानां महतामपि   ॥12-307-011॥</td></tr>
<tr><td>एवंभूतेषु भूतेषु नित्यभूताध्रुवेषु च। <br>कथं हृष्येत जातेषु मृतेषु च कथं ज्वरेत्   ॥12-307-012॥</td></tr>
<tr><td>कुतोऽहमागतः कोऽस्मि क्व गमिष्यामि कस्य वा। <br>कस्मिन्स्थितः क्व भविता कस्मात्किमनुशोचसि   ॥12-307-013॥</td></tr>
<tr><td>द्रष्टा स्वर्गस्य न ह्यस्ति तथैव नरकस्य च। <br>आगमांस्त्वनतिक्रम्य दद्याच्चैव यजेत च   ॥12-307-014॥</td></tr>
</table>
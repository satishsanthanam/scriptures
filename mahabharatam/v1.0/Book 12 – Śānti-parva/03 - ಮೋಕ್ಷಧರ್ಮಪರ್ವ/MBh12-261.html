<table border = "1"><tr><td>Verse</td></tr>
<tr><td> कपिल उवाच। <br>एतावदनुपश्यन्तो यतयो यान्ति मार्गगाः। <br>नैषां सर्वेषु लोकेषु कश्चिदस्ति व्यतिक्रमः   ॥12-261-001॥</td></tr>
<tr><td>निर्द्वंद्वा निर्नमस्कारा निराशीर्बन्धना बुधाः। <br>विमुक्ताः सर्वपापेभ्यश्चरन्ति शुचयोऽमलाः   ॥12-261-002॥</td></tr>
<tr><td>अपवर्गेऽथ संत्यागे बुद्धौ च कृतनिश्चयाः। <br>ब्रह्मिष्ठा ब्रह्मभूताश्च ब्रह्मण्येव कृतालयाः   ॥12-261-003॥</td></tr>
<tr><td>विशोका नष्टरजसस्तेषां लोकाः सनातनाः। <br>तेषां गतिं परां प्राप्य गार्हस्थ्ये किं प्रयोजनम्   ॥12-261-004॥</td></tr>
<tr><td> स्यूमरश्मिरुवाच। <br>यद्येषा परमा निष्ठा यद्येषा परमा गतिः। <br>गृहस्थानव्यपाश्रित्य नाश्रमोऽन्यः प्रवर्तते   ॥12-261-005॥</td></tr>
<tr><td>यथा मातरमाश्रित्य सर्वे जीवन्ति जन्तवः। <br>एवं गृहस्थमाश्रित्य वर्तन्त इतरेऽऽश्रमाः   ॥12-261-006॥</td></tr>
<tr><td>गृहस्थ एव यजते गृहस्थस्तप्यते तपः। <br>गार्हस्थ्यमस्य धर्मस्य मूलं यत्किंचिदेजते   ॥12-261-007॥</td></tr>
<tr><td>प्रजनाद्ध्यभिनिर्वृत्ताः सर्वे प्राणभृतो मुने। <br>प्रजनं चाप्युतान्यत्र न कथंचन विद्यते   ॥12-261-008॥</td></tr>
<tr><td>यास्ताः स्युर्बहिरोषध्यो बह्वरण्यास्तथा द्विज। <br>ओषधिभ्यो बहिर्यस्मात्प्राणी कश्चिन्न विद्यते। <br>कस्यैषा वाग्भवेत्सत्या मोक्षो नास्ति गृहादिति   ॥12-261-009॥</td></tr>
<tr><td>अश्रद्दधानैरप्राज्ञैः सूक्ष्मदर्शनवर्जितैः। <br>निराशैरलसैः श्रान्तैस्तप्यमानैः स्वकर्मभिः। <br>श्रमस्योपरमो दृष्टः प्रव्रज्या नाम पण्डितैः   ॥12-261-010॥</td></tr>
<tr><td>त्रैलोक्यस्यैव हेतुर्हि मर्यादा शाश्वती ध्रुवा। <br>ब्राह्मणो नाम भगवाञ्जन्मप्रभृति पूज्यते   ॥12-261-011॥</td></tr>
<tr><td>प्राग्गर्भाधानान्मन्त्रा हि प्रवर्तन्ते द्विजातिषु। <br>अविश्रम्भेषु वर्तन्ते विश्रम्भेष्वप्यसंशयम्   ॥12-261-012॥</td></tr>
<tr><td>दाहः पुनः संश्रयणे संस्थिते पात्रभोजनम्। <br>दानं गवां पशूनां वा पिण्डानां चाप्सु मज्जनम्   ॥12-261-013॥</td></tr>
<tr><td>अर्चिष्मन्तो बर्हिषदः क्रव्यादाः पितरः स्मृताः। <br>मृतस्याप्यनुमन्यन्ते मन्त्रा मन्त्राश्च कारणम्   ॥12-261-014॥</td></tr>
<tr><td>एवं क्रोशत्सु वेदेषु कुतो मोक्षोऽस्ति कस्यचित्। <br>ऋणवन्तो यदा मर्त्याः पितृदेवद्विजातिषु   ॥12-261-015॥</td></tr>
<tr><td>श्रिया विहीनैरलसैः पण्डितैरपलापितम्। <br>वेदवादापरिज्ञानं सत्याभासमिवानृतम्   ॥12-261-016॥</td></tr>
<tr><td>न वै पापैर्ह्रियते कृष्यते वा; यो ब्राह्मणो यजते वेदशास्त्रैः। <br>ऊर्ध्वं यज्ञः पशुभिः सार्धमेति; संतर्पितस्तर्पयते च कामैः   ॥12-261-017॥</td></tr>
<tr><td>न वेदानां परिभवान्न शाठ्येन न मायया। <br>महत्प्राप्नोति पुरुषो ब्रह्म ब्रह्मणि विन्दति   ॥12-261-018॥</td></tr>
<tr><td> कपिल उवाच। <br>दर्शं च पौर्णमासं च अग्निहोत्रं च धीमताम्। <br>चातुर्मास्यानि चैवासंस्तेषु यज्ञः सनातनः   ॥12-261-019॥</td></tr>
<tr><td>अनारम्भाः सुधृतयः शुचयो ब्रह्मसंश्रिताः। <br>ब्रह्मणैव स्म ते देवांस्तर्पयन्त्यमृतैषिणः   ॥12-261-020॥</td></tr>
<tr><td>सर्वभूतात्मभूतस्य सर्वभूतानि पश्यतः। <br>देवापि मार्गे मुह्यन्ति अपदस्य पदैषिणः   ॥12-261-021॥</td></tr>
<tr><td>चतुर्द्वारं पुरुषं चतुर्मुखं; चतुर्धा चैनमुपयाति निन्दा। <br>बाहुभ्यां वाच उदरादुपस्था;त्तेषां द्वारं द्वारपालो बुभूषेत्   ॥12-261-022॥</td></tr>
<tr><td>नाक्षैर्दीव्येन्नाददीतान्यवित्तं; न वायोनीयस्य शृतं प्रगृह्णेत्। <br>क्रुद्धो न चैव प्रहरेत धीमां;स्तथास्य तत्पाणिपादं सुगुप्तम्   ॥12-261-023॥</td></tr>
<tr><td>नाक्रोशमर्छेन्न मृषा वदेच्च; न पैशुनं जनवादं च कुर्यात्। <br>सत्यव्रतो मितभाषोऽप्रमत्त;स्तथास्य वाग्द्वारमथो सुगुप्तम्   ॥12-261-024॥</td></tr>
<tr><td>नानाशनः स्यान्न महाशनः स्या;दलोलुपः साधुभिरागतः स्यात्। <br>यात्रार्थमाहारमिहाददीत; तथास्य स्याज्जाठरी द्वारगुप्तिः   ॥12-261-025॥</td></tr>
<tr><td>न वीरपत्नीं विहरेत नारीं; न चापि नारीमनृतावाह्वयीत। <br>भार्याव्रतं ह्यात्मनि धारयीत; तथास्योपस्थद्वारगुप्तिर्भवेत   ॥12-261-026॥</td></tr>
<tr><td>द्वाराणि यस्य सर्वाणि सुगुप्तानि मनीषिणः। <br>उपस्थमुदरं बाहू वाक्चतुर्थी स वै द्विजः   ॥12-261-027॥</td></tr>
<tr><td>मोघान्यगुप्तद्वारस्य सर्वाण्येव भवन्त्युत। <br>किं तस्य तपसा कार्यं किं यज्ञेन किमात्मना   ॥12-261-028॥</td></tr>
<tr><td>अनुत्तरीयवसनमनुपस्तीर्णशायिनम्। <br>बाहूपधानं शाम्यन्तं तं देवा ब्राह्मणं विदुः   ॥12-261-029॥</td></tr>
<tr><td>द्वंद्वारामेषु सर्वेषु य एको रमते मुनिः। <br>परेषामननुध्यायंस्तं देवा ब्राह्मणं विदुः   ॥12-261-030॥</td></tr>
<tr><td>येन सर्वमिदं बुद्धं प्रकृतिर्विकृतिश्च या। <br>गतिज्ञः सर्वभूतानां तं देवा ब्राह्मणं विदुः   ॥12-261-031॥</td></tr>
<tr><td>अभयं सर्वभूतेभ्यः सर्वेषामभयं यतः। <br>सर्वभूतात्मभूतो यस्तं देवा ब्राह्मणं विदुः   ॥12-261-032॥</td></tr>
<tr><td>नान्तरेणानुजानन्ति वेदानां यत्क्रियाफलम्। <br>अनुज्ञाय च तत्सर्वमन्यद्रोचयतेऽफलम्   ॥12-261-033॥</td></tr>
<tr><td>फलवन्ति च कर्माणि व्युष्टिमन्ति ध्रुवाणि च। <br>विगुणानि च पश्यन्ति तथानैकान्तिकानि च   ॥12-261-034॥</td></tr>
<tr><td>गुणाश्चात्र सुदुर्ज्ञेया ज्ञाताश्चापि सुदुष्कराः। <br>अनुष्ठिताश्चान्तवन्त इति त्वमनुपश्यसि   ॥12-261-035॥</td></tr>
<tr><td> स्यूमरश्मिरुवाच। <br>यथा च वेदप्रामाण्यं त्यागश्च सफलो यथा। <br>तौ पन्थानावुभौ व्यक्तौ भगवंस्तद्ब्रवीहि मे   ॥12-261-036॥</td></tr>
<tr><td> कपिल उवाच। <br>प्रत्यक्षमिह पश्यन्ति भवन्तः सत्पथे स्थिताः। <br>प्रत्यक्षं तु किमत्रास्ति यद्भवन्त उपासते   ॥12-261-037॥</td></tr>
<tr><td> स्यूमरश्मिरुवाच। <br>स्यूमरश्मिरहं ब्रह्मञ्जिज्ञासार्थमिहागतः। <br>श्रेयस्कामः प्रत्यवोचमार्जवान्न विवक्षया। <br>इमं च संशयं घोरं भगवान्प्रब्रवीतु मे   ॥12-261-038॥</td></tr>
<tr><td>प्रत्यक्षमिह पश्यन्तो भवन्तः सत्पथे स्थिताः। <br>किमत्र प्रत्यक्षतमं भवन्तो यदुपासते। <br>अन्यत्र तर्कशास्त्रेभ्य आगमाच्च यथागमम्   ॥12-261-039॥</td></tr>
<tr><td>आगमो वेदवादस्तु तर्कशास्त्राणि चागमः। <br>यथागममुपासीत आगमस्तत्र सिध्यति। <br>सिद्धिः प्रत्यक्षरूपा च दृश्यत्यागमनिश्चयात्   ॥12-261-040॥</td></tr>
<tr><td>नौर्नावीव निबद्धा हि स्रोतसा सनिबन्धना। <br>ह्रियमाणा कथं विप्र कुबुद्धींस्तारयिष्यति। <br>एतद्ब्रवीतु भगवानुपपन्नोऽस्म्यधीहि भोः   ॥12-261-041॥</td></tr>
<tr><td>नैव त्यागी न संतुष्टो नाशोको न निरामयः। <br>न निर्विवित्सो नावृत्तो नापवृत्तोऽस्ति कश्चन   ॥12-261-042॥</td></tr>
<tr><td>भवन्तोऽपि च हृष्यन्ति शोचन्ति च यथा वयम्। <br>इन्द्रियार्थाश्च भवतां समानाः सर्वजन्तुषु   ॥12-261-043॥</td></tr>
<tr><td>एवं चतुर्णां वर्णानामाश्रमाणां प्रवृत्तिषु। <br>एकमालम्बमानानां निर्णये किं निरामयम्   ॥12-261-044॥</td></tr>
<tr><td> कपिल उवाच। <br>यद्यदाचरते शास्त्रमथ सर्वप्रवृत्तिषु। <br>यस्य यत्र ह्यनुष्ठानं तत्र तत्र निरामयम्   ॥12-261-045॥</td></tr>
<tr><td>सर्वं पावयते ज्ञानं यो ज्ञानं ह्यनुवर्तते। <br>ज्ञानादपेत्य या वृत्तिः सा विनाशयति प्रजाः   ॥12-261-046॥</td></tr>
<tr><td>भवन्तो ज्ञानिनो नित्यं सर्वतश्च निरागमाः। <br>ऐकात्म्यं नाम कश्चिद्धि कदाचिदभिपद्यते   ॥12-261-047॥</td></tr>
<tr><td>शास्त्रं ह्यबुद्ध्वा तत्त्वेन केचिद्वादबला जनाः। <br>कामद्वेषाभिभूतत्वादहंकारवशं गताः   ॥12-261-048॥</td></tr>
<tr><td>याथातथ्यमविज्ञाय शास्त्राणां शास्त्रदस्यवः। <br>ब्रह्मस्तेना निरारम्भा अपक्वमतयोऽशिवाः   ॥12-261-049॥</td></tr>
<tr><td>वैगुण्यमेव पश्यन्ति न गुणाननुयुञ्जते। <br>तेषां तमःशरीराणां तम एव परायणम्   ॥12-261-050॥</td></tr>
<tr><td>यो यथाप्रकृतिर्जन्तुः प्रकृतेः स्याद्वशानुगः। <br>तस्य द्वेषश्च कामश्च क्रोधो दम्भोऽनृतं मदः। <br>नित्यमेवाभिवर्तन्ते गुणाः प्रकृतिसंभवाः   ॥12-261-051॥</td></tr>
<tr><td>एतद्बुद्ध्यानुपश्यन्तः संत्यजेयुः शुभाशुभम्। <br>परां गतिमभीप्सन्तो यतयः संयमे रताः   ॥12-261-052॥</td></tr>
<tr><td> स्यूमरश्मिरुवाच। <br>सर्वमेतन्मया ब्रह्मञ्शास्त्रतः परिकीर्तितम्। <br>न ह्यविज्ञाय शास्त्रार्थं प्रवर्तन्ते प्रवृत्तयः   ॥12-261-053॥</td></tr>
<tr><td>यः कश्चिन्न्याय्य आचारः सर्वं शास्त्रमिति श्रुतिः। <br>यदन्याय्यमशास्त्रं तदित्येषा श्रूयते श्रुतिः   ॥12-261-054॥</td></tr>
<tr><td>न प्रवृत्तिरृते शास्त्रात्काचिदस्तीति निश्चयः। <br>यदन्यद्वेदवादेभ्यस्तदशास्त्रमिति श्रुतिः   ॥12-261-055॥</td></tr>
<tr><td>शास्त्रादपेतं पश्यन्ति बहवो व्यक्तमानिनः। <br>शास्त्रदोषान्न पश्यन्ति इह चामुत्र चापरे। <br>अविज्ञानहतप्रज्ञा हीनप्रज्ञास्तमोवृताः   ॥12-261-056॥</td></tr>
<tr><td>शक्यं त्वेकेन मुक्तेन कृतकृत्येन सर्वशः। <br>पिण्डमात्रं व्यपाश्रित्य चरितुं सर्वतोदिशम्। <br>वेदवादं व्यपाश्रित्य मोक्षोऽस्तीति प्रभाषितुम्   ॥12-261-057॥</td></tr>
<tr><td>इदं तु दुष्करं कर्म कुटुम्बमभिसंश्रितम्। <br>दानमध्ययनं यज्ञः प्रजासंतानमार्जवम्   ॥12-261-058॥</td></tr>
<tr><td>यद्येतदेवं कृत्वापि न विमोक्षोऽस्ति कस्यचित्। <br>धिक्कर्तारं च कार्यं च श्रमश्चायं निरर्थकः   ॥12-261-059॥</td></tr>
<tr><td>नास्तिक्यमन्यथा च स्याद्वेदानां पृष्ठतःक्रिया। <br>एतस्यानन्त्यमिच्छामि भगवञ्श्रोतुमञ्जसा   ॥12-261-060॥</td></tr>
<tr><td>तथ्यं वदस्व मे ब्रह्मन्नुपसन्नोऽस्म्यधीहि भोः। <br>यथा ते विदितो मोक्षस्तथेच्छाम्युपशिक्षितुम्   ॥12-261-061॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>एतस्मिन्नन्तरे शून्ये नारदः समुपागमत्। <br>शुकं स्वाध्यायनिरतं वेदार्थान्वक्तुमीप्सितान्   ॥12-316-001॥</td></tr>
<tr><td>देवर्षिं तु शुको दृष्ट्वा नारदं समुपस्थितम्। <br>अर्घ्यपूर्वेण विधिना वेदोक्तेनाभ्यपूजयत्   ॥12-316-002॥</td></tr>
<tr><td>नारदोऽथाब्रवीत्प्रीतो ब्रूहि ब्रह्मविदां वर। <br>केन त्वां श्रेयसा तात योजयामीति हृष्टवत्   ॥12-316-003॥</td></tr>
<tr><td>नारदस्य वचः श्रुत्वा शुकः प्रोवाच भारत। <br>अस्मिँल्लोके हितं यत्स्यात्तेन मां योक्तुमर्हसि   ॥12-316-004॥</td></tr>
<tr><td> नारद उवाच। <br>तत्त्वं जिज्ञासतां पूर्वमृषीणां भावितात्मनाम्। <br>सनत्कुमारो भगवानिदं वचनमब्रवीत्   ॥12-316-005॥</td></tr>
<tr><td>नास्ति विद्यासमं चक्षुर्नास्ति विद्यासमं तपः। <br>नास्ति रागसमं दुःखं नास्ति त्यागसमं सुखम्   ॥12-316-006॥</td></tr>
<tr><td>निवृत्तिः कर्मणः पापात्सततं पुण्यशीलता। <br>सद्वृत्तिः समुदाचारः श्रेय एतदनुत्तमम्   ॥12-316-007॥</td></tr>
<tr><td>मानुष्यमसुखं प्राप्य यः सज्जति स मुह्यति। <br>नालं स दुःखमोक्षाय सङ्गो वै दुःखलक्षणम्   ॥12-316-008॥</td></tr>
<tr><td>सक्तस्य बुद्धिश्चलति मोहजालविवर्धिनी। <br>मोहजालावृतो दुःखमिह चामुत्र चाश्नुते   ॥12-316-009॥</td></tr>
<tr><td>सर्वोपायेन कामस्य क्रोधस्य च विनिग्रहः। <br>कार्यः श्रेयोर्थिना तौ हि श्रेयोघातार्थमुद्यतौ   ॥12-316-010॥</td></tr>
<tr><td>नित्यं क्रोधात्तपो रक्षेच्छ्रियं रक्षेत मत्सरात्। <br>विद्यां मानावमानाभ्यामात्मानं तु प्रमादतः   ॥12-316-011॥</td></tr>
<tr><td>आनृशंस्यं परो धर्मः क्षमा च परमं बलम्। <br>आत्मज्ञानं परं ज्ञानं न सत्याद्विद्यते परम्   ॥12-316-012॥</td></tr>
<tr><td>सत्यस्य वचनं श्रेयः सत्यादपि हितं भवेत्। <br>यद्भूतहितमत्यन्तमेतत्सत्यं मतं मम   ॥12-316-013॥</td></tr>
<tr><td>सर्वारम्भफलत्यागी निराशीर्निष्परिग्रहः। <br>येन सर्वं परित्यक्तं स विद्वान्स च पण्डितः   ॥12-316-014॥</td></tr>
<tr><td>इन्द्रियैरिन्द्रियार्थेभ्यश्चरत्यात्मवशैरिह। <br>असज्जमानः शान्तात्मा निर्विकारः समाहितः   ॥12-316-015॥</td></tr>
<tr><td>आत्मभूतैरतद्भूतः सह चैव विनैव च। <br>स विमुक्तः परं श्रेयो नचिरेणाधिगच्छति   ॥12-316-016॥</td></tr>
<tr><td>अदर्शनमसंस्पर्शस्तथासंभाषणं सदा। <br>यस्य भूतैः सह मुने स श्रेयो विन्दते परम्   ॥12-316-017॥</td></tr>
<tr><td>न हिंस्यात्सर्वभूतानि मैत्रायणगतश्चरेत्। <br>नेदं जन्म समासाद्य वैरं कुर्वीत केनचित्   ॥12-316-018॥</td></tr>
<tr><td>आकिंचन्यं सुसंतोषो निराशीष्ट्वमचापलम्। <br>एतदाहुः परं श्रेय आत्मज्ञस्य जितात्मनः   ॥12-316-019॥</td></tr>
<tr><td>परिग्रहं परित्यज्य भव तात जितेन्द्रियः। <br>अशोकं स्थानमातिष्ठ इह चामुत्र चाभयम्   ॥12-316-020॥</td></tr>
<tr><td>निरामिषा न शोचन्ति त्यजेहामिषमात्मनः। <br>परित्यज्यामिषं सौम्य दुःखतापाद्विमोक्ष्यसे   ॥12-316-021॥</td></tr>
<tr><td>तपोनित्येन दान्तेन मुनिना संयतात्मना। <br>अजितं जेतुकामेन भाव्यं सङ्गेष्वसङ्गिना   ॥12-316-022॥</td></tr>
<tr><td>गुणसङ्गेष्वनासक्त एकचर्यारतः सदा। <br>ब्राह्मणो नचिरादेव सुखमायात्यनुत्तमम्   ॥12-316-023॥</td></tr>
<tr><td>द्वंद्वारामेषु भूतेषु य एको रमते मुनिः। <br>विद्धि प्रज्ञानतृप्तं तं ज्ञानतृप्तो न शोचति   ॥12-316-024॥</td></tr>
<tr><td>शुभैर्लभति देवत्वं व्यामिश्रैर्जन्म मानुषम्। <br>अशुभैश्चाप्यधोजन्म कर्मभिर्लभतेऽवशः   ॥12-316-025॥</td></tr>
<tr><td>तत्र मृत्युजरादुःखैः सततं समभिद्रुतः। <br>संसारे पच्यते जन्तुस्तत्कथं नावबुध्यसे   ॥12-316-026॥</td></tr>
<tr><td>अहिते हितसंज्ञस्त्वमध्रुवे ध्रुवसंज्ञकः। <br>अनर्थे चार्थसंज्ञस्त्वं किमर्थं नावबुध्यसे   ॥12-316-027॥</td></tr>
<tr><td>संवेष्ट्यमानं बहुभिर्मोहतन्तुभिरात्मजैः। <br>कोशकारवदात्मानं वेष्टयन्नावबुध्यसे   ॥12-316-028॥</td></tr>
<tr><td>अलं परिग्रहेणेह दोषवान्हि परिग्रहः। <br>कृमिर्हि कोशकारस्तु बध्यते स्वपरिग्रहात्   ॥12-316-029॥</td></tr>
<tr><td>पुत्रदारकुटुम्बेषु सक्ताः सीदन्ति जन्तवः। <br>सरःपङ्कार्णवे मग्ना जीर्णा वनगजा इव   ॥12-316-030॥</td></tr>
<tr><td>महाजालसमाकृष्टान्स्थले मत्स्यानिवोद्धृतान्। <br>स्नेहजालसमाकृष्टान्पश्य जन्तून्सुदुःखितान्   ॥12-316-031॥</td></tr>
<tr><td>कुटुम्बं पुत्रदारं च शरीरं द्रव्यसंचयाः। <br>पारक्यमध्रुवं सर्वं किं स्वं सुकृतदुष्कृतम्   ॥12-316-032॥</td></tr>
<tr><td>यदा सर्वं परित्यज्य गन्तव्यमवशेन ते। <br>अनर्थे किं प्रसक्तस्त्वं स्वमर्थं नानुतिष्ठसि   ॥12-316-033॥</td></tr>
<tr><td>अविश्रान्तमनालम्बमपाथेयमदैशिकम्। <br>तमःकान्तारमध्वानं कथमेको गमिष्यसि   ॥12-316-034॥</td></tr>
<tr><td>न हि त्वा प्रस्थितं कश्चित्पृष्ठतोऽनुगमिष्यति। <br>सुकृतं दुष्कृतं च त्वा यास्यन्तमनुयास्यति   ॥12-316-035॥</td></tr>
<tr><td>विद्या कर्म च शौर्यं च ज्ञानं च बहुविस्तरम्। <br>अर्थार्थमनुसार्यन्ते सिद्धार्थस्तु विमुच्यते   ॥12-316-036॥</td></tr>
<tr><td>निबन्धनी रज्जुरेषा या ग्रामे वसतो रतिः। <br>छित्त्वैनां सुकृतो यान्ति नैनां छिन्दन्ति दुष्कृतः   ॥12-316-037॥</td></tr>
<tr><td>रूपकूलां मनःस्रोतां स्पर्शद्वीपां रसावहाम्। <br>गन्धपङ्कां शब्दजलां स्वर्गमार्गदुरावहाम्   ॥12-316-038॥</td></tr>
<tr><td>क्षमारित्रां सत्यमयीं धर्मस्थैर्यवटाकराम्। <br>त्यागवाताध्वगां शीघ्रां बुद्धिनावा नदीं तरेत्   ॥12-316-039॥</td></tr>
<tr><td>त्यज धर्ममधर्मं च उभे सत्यानृते त्यज। <br>उभे सत्यानृते त्यक्त्वा येन त्यजसि तं त्यज   ॥12-316-040॥</td></tr>
<tr><td>त्यज धर्ममसंकल्पादधर्मं चाप्यहिंसया। <br>उभे सत्यानृते बुद्ध्या बुद्धिं परमनिश्चयात्   ॥12-316-041॥</td></tr>
<tr><td>अस्थिस्थूणं स्नायुयुतं मांसशोणितलेपनम्। <br>चर्मावनद्धं दुर्गन्धि पूर्णं मूत्रपुरीषयोः   ॥12-316-042॥</td></tr>
<tr><td>जराशोकसमाविष्टं रोगायतनमातुरम्। <br>रजस्वलमनित्यं च भूतावासं समुत्सृज   ॥12-316-043॥</td></tr>
<tr><td>इदं विश्वं जगत्सर्वमजगच्चापि यद्भवेत्। <br>महाभूतात्मकं सर्वं महद्यत्परमाणु यत्   ॥12-316-044॥</td></tr>
<tr><td>इन्द्रियाणि च पञ्चैव तमः सत्त्वं रजस्तथा। <br>इत्येष सप्तदशको राशिरव्यक्तसंज्ञकः   ॥12-316-045॥</td></tr>
<tr><td>सर्वैरिहेन्द्रियार्थैश्च व्यक्ताव्यक्तैर्हि संहितः। <br>पञ्चविंशक इत्येष व्यक्ताव्यक्तमयो गुणः   ॥12-316-046॥</td></tr>
<tr><td>एतैः सर्वैः समायुक्तः पुमानित्यभिधीयते। <br>त्रिवर्गोऽत्र सुखं दुःखं जीवितं मरणं तथा   ॥12-316-047॥</td></tr>
<tr><td>य इदं वेद तत्त्वेन स वेद प्रभवाप्ययौ। <br>पाराशर्येह बोद्धव्यं ज्ञानानां यच्च किंचन   ॥12-316-048॥</td></tr>
<tr><td>इन्द्रियैर्गृह्यते यद्यत्तत्तद्व्यक्तमिति स्थितिः। <br>अव्यक्तमिति विज्ञेयं लिङ्गग्राह्यमतीन्द्रियम्   ॥12-316-049॥</td></tr>
<tr><td>इन्द्रियैर्नियतैर्देही धाराभिरिव तर्प्यते। <br>लोके विततमात्मानं लोकं चात्मनि पश्यति   ॥12-316-050॥</td></tr>
<tr><td>परावरदृशः शक्तिर्ज्ञानवेलां न पश्यति। <br>पश्यतः सर्वभूतानि सर्वावस्थासु सर्वदा   ॥12-316-051॥</td></tr>
<tr><td>ब्रह्मभूतस्य संयोगो नाशुभेनोपपद्यते। <br>ज्ञानेन विविधान्क्लेशानतिवृत्तस्य मोहजान्। <br>लोके बुद्धिप्रकाशेन लोकमार्गो न रिष्यते   ॥12-316-052॥</td></tr>
<tr><td>अनादिनिधनं जन्तुमात्मनि स्थितमव्ययम्। <br>अकर्तारममूर्तं च भगवानाह तीर्थवित्   ॥12-316-053॥</td></tr>
<tr><td>यो जन्तुः स्वकृतैस्तैस्तैः कर्मभिर्नित्यदुःखितः। <br>स दुःखप्रतिघातार्थं हन्ति जन्तूननेकधा   ॥12-316-054॥</td></tr>
<tr><td>ततः कर्म समादत्ते पुनरन्यन्नवं बहु। <br>तप्यतेऽथ पुनस्तेन भुक्त्वापथ्यमिवातुरः   ॥12-316-055॥</td></tr>
<tr><td>अजस्रमेव मोहार्तो दुःखेषु सुखसंज्ञितः। <br>बध्यते मथ्यते चैव कर्मभिर्मन्थवत्सदा   ॥12-316-056॥</td></tr>
<tr><td>ततो निवृत्तो बन्धात्स्वात्कर्मणामुदयादिह। <br>परिभ्रमति संसारं चक्रवद्बहुवेदनः   ॥12-316-057॥</td></tr>
<tr><td>स त्वं निवृत्तबन्धस्तु निवृत्तश्चापि कर्मतः। <br>सर्ववित्सर्वजित्सिद्धो भव भावविवर्जितः   ॥12-316-058॥</td></tr>
<tr><td>संयमेन नवं बन्धं निवर्त्य तपसो बलात्। <br>संप्राप्ता बहवः सिद्धिमप्यबाधां सुखोदयाम्   ॥12-316-059॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>सत्यं क्षमां दमं प्रज्ञां प्रशंसन्ति पितामह। <br>विद्वांसो मनुजा लोके कथमेतन्मतं तव   ॥12-288-001॥</td></tr>
<tr><td> भीष्म उवाच। <br>अत्र ते वर्तयिष्येऽहमितिहासं पुरातनम्। <br>साध्यानामिह संवादं हंसस्य च युधिष्ठिर   ॥12-288-002॥</td></tr>
<tr><td>हंसो भूत्वाथ सौवर्णस्त्वजो नित्यः प्रजापतिः। <br>स वै पर्येति लोकांस्त्रीनथ साध्यानुपागमत्   ॥12-288-003॥</td></tr>
<tr><td> साध्या ऊचुः। <br>शकुने वयं स्म देवा वै साध्यास्त्वामनुयुज्महे। <br>पृच्छामस्त्वां मोक्षधर्मं भवांश्च किल मोक्षवित्   ॥12-288-004॥</td></tr>
<tr><td>श्रुतोऽसि नः पण्डितो धीरवादी; साधुशब्दः पतते ते पतत्रिन्। <br>किं मन्यसे श्रेष्ठतमं द्विज त्वं; कस्मिन्मनस्ते रमते महात्मन्   ॥12-288-005॥</td></tr>
<tr><td>तन्नः कार्यं पक्षिवर प्रशाधि; यत्कार्याणां मन्यसे श्रेष्ठमेकम्। <br>यत्कृत्वा वै पुरुषः सर्वबन्धै;र्विमुच्यते विहगेन्द्रेह शीघ्रम्   ॥12-288-006॥</td></tr>
<tr><td> हंस उवाच। <br>इदं कार्यममृताशाः शृणोमि; तपो दमः सत्यमात्माभिगुप्तिः। <br>ग्रन्थीन्विमुच्य हृदयस्य सर्वा;न्प्रियाप्रिये स्वं वशमानयीत   ॥12-288-007॥</td></tr>
<tr><td>नारुंतुदः स्यान्न नृशंसवादी; न हीनतः परमभ्याददीत। <br>ययास्य वाचा पर उद्विजेत; न तां वदेद्रुशतीं पापलोक्याम्   ॥12-288-008॥</td></tr>
<tr><td>वाक्सायका वदनान्निष्पतन्ति; यैराहतः शोचति रात्र्यहानि। <br>परस्य नामर्मसु ते पतन्ति; तान्पण्डितो नावसृजेत्परेषु   ॥12-288-009॥</td></tr>
<tr><td>परश्चेदेनमतिवादबाणै;र्भृशं विध्येच्छम एवेह कार्यः। <br>संरोष्यमाणः प्रतिमृष्यते यः; स आदत्ते सुकृतं वै परस्य   ॥12-288-010॥</td></tr>
<tr><td>क्षेपाभिमानादभिषङ्गव्यलीकं; निगृह्णाति ज्वलितं यश्च मन्युम्। <br>अदुष्टचेता मुदितोऽनसूयुः; स आदत्ते सुकृतं वै परेषाम्   ॥12-288-011॥</td></tr>
<tr><td>आक्रुश्यमानो न वदामि किंचि;त्क्षमाम्यहं ताड्यमानश्च नित्यम्। <br>श्रेष्ठं ह्येतत्क्षममप्याहुरार्याः; सत्यं तथैवार्जवमानृशंस्यम्   ॥12-288-012॥</td></tr>
<tr><td>वेदस्योपनिषत्सत्यं सत्यस्योपनिषद्दमः। <br>दमस्योपनिषन्मोक्ष एतत्सर्वानुशासनम्   ॥12-288-013॥</td></tr>
<tr><td>वाचो वेगं मनसः क्रोधवेगं; विवित्सावेगमुदरोपस्थवेगम्। <br>एतान्वेगान्यो विषहत्युदीर्णां;स्तं मन्येऽहं ब्राह्मणं वै मुनिं च   ॥12-288-014॥</td></tr>
<tr><td>अक्रोधनः क्रुध्यतां वै विशिष्ट;स्तथा तितिक्षुरतितिक्षोर्विशिष्टः। <br>अमानुषान्मानुषो वै विशिष्ट;स्तथाज्ञानाज्ज्ञानवान्वै प्रधानः   ॥12-288-015॥</td></tr>
<tr><td>आक्रुश्यमानो नाक्रोशेन्मन्युरेव तितिक्षतः। <br>आक्रोष्टारं निर्दहति सुकृतं चास्य विन्दति   ॥12-288-016॥</td></tr>
<tr><td>यो नात्युक्तः प्राह रूक्षं प्रियं वा; यो वा हतो न प्रतिहन्ति धैर्यात्। <br>पापं च यो नेच्छति तस्य हन्तु;स्तस्मै देवाः स्पृहयन्ते सदैव   ॥12-288-017॥</td></tr>
<tr><td>पापीयसः क्षमेतैव श्रेयसः सदृशस्य च। <br>विमानितो हतोऽऽक्रुष्ट एवं सिद्धिं गमिष्यति   ॥12-288-018॥</td></tr>
<tr><td>सदाहमार्यान्निभृतोऽप्युपासे; न मे विवित्सा न च मेऽस्ति रोषः। <br>न चाप्यहं लिप्समानः परैमि; न चैव किंचिद्विषमेण यामि   ॥12-288-019॥</td></tr>
<tr><td>नाहं शप्तः प्रतिशपामि किंचि;द्दमं द्वारं ह्यमृतस्येह वेद्मि। <br>गुह्यं ब्रह्म तदिदं वो ब्रवीमि; न मानुषाच्छ्रेष्ठतरं हि किंचित्   ॥12-288-020॥</td></tr>
<tr><td>विमुच्यमानः पापेभ्यो घनेभ्य इव चन्द्रमाः। <br>विरजाः कालमाकाङ्क्षन्धीरो धैर्येण सिध्यति   ॥12-288-021॥</td></tr>
<tr><td>यः सर्वेषां भवति ह्यर्चनीय; उत्सेचने स्तम्भ इवाभिजातः। <br>यस्मै वाचं सुप्रशस्तां वदन्ति; स वै देवान्गच्छति संयतात्मा   ॥12-288-022॥</td></tr>
<tr><td>न तथा वक्तुमिच्छन्ति कल्याणान्पुरुषे गुणान्। <br>यथैषां वक्तुमिच्छन्ति नैर्गुण्यमनुयुञ्जकाः   ॥12-288-023॥</td></tr>
<tr><td>यस्य वाङ्मनसी गुप्ते सम्यक्प्रणिहिते सदा। <br>वेदास्तपश्च त्यागश्च स इदं सर्वमाप्नुयात्   ॥12-288-024॥</td></tr>
<tr><td>आक्रोशनावमानाभ्यामबुधाद्वर्धते बुधः। <br>तस्मान्न वर्धयेदन्यं न चात्मानं विहिंसयेत्   ॥12-288-025॥</td></tr>
<tr><td>अमृतस्येव संतृप्येदवमानस्य वै द्विजः। <br>सुखं ह्यवमतः शेते योऽवमन्ता स नश्यति   ॥12-288-026॥</td></tr>
<tr><td>यत्क्रोधनो यजते यद्ददाति; यद्वा तपस्तप्यति यज्जुहोति। <br>वैवस्वतस्तद्धरतेऽस्य सर्वं; मोघः श्रमो भवति क्रोधनस्य   ॥12-288-027॥</td></tr>
<tr><td>चत्वारि यस्य द्वाराणि सुगुप्तान्यमरोत्तमाः। <br>उपस्थमुदरं हस्तौ वाक्चतुर्थी स धर्मवित्   ॥12-288-028॥</td></tr>
<tr><td>सत्यं दमं ह्यार्जवमानृशंस्यं; धृतिं तितिक्षामभिसेवमानः। <br>स्वाध्यायनित्योऽस्पृहयन्परेषा;मेकान्तशील्यूर्ध्वगतिर्भवेत्सः   ॥12-288-029॥</td></tr>
<tr><td>सर्वानेताननुचरन्वत्सवच्चतुरः स्तनान्। <br>न पावनतमं किंचित्सत्यादध्यगमं क्वचित्   ॥12-288-030॥</td></tr>
<tr><td>आचक्षेऽहं मनुष्येभ्यो देवेभ्यः प्रतिसंचरन्। <br>सत्यं स्वर्गस्य सोपानं पारावारस्य नौरिव   ॥12-288-031॥</td></tr>
<tr><td>यादृशैः संनिवसति यादृशांश्चोपसेवते। <br>यादृगिच्छेच्च भवितुं तादृग्भवति पूरुषः   ॥12-288-032॥</td></tr>
<tr><td>यदि सन्तं सेवते यद्यसन्तं; तपस्विनं यदि वा स्तेनमेव। <br>वासो यथा रङ्गवशं प्रयाति; तथा स तेषां वशमभ्युपैति   ॥12-288-033॥</td></tr>
<tr><td>सदा देवाः साधुभिः संवदन्ते; न मानुषं विषयं यान्ति द्रष्टुम्। <br>नेन्दुः समः स्यादसमो हि वायु;रुच्चावचं विषयं यः स वेद   ॥12-288-034॥</td></tr>
<tr><td>अदुष्टं वर्तमाने तु हृदयान्तरपूरुषे। <br>तेनैव देवाः प्रीयन्ते सतां मार्गस्थितेन वै   ॥12-288-035॥</td></tr>
<tr><td>शिश्नोदरे येऽभिरताः सदैव; स्तेना नरा वाक्परुषाश्च नित्यम्। <br>अपेतदोषानिति तान्विदित्वा; दूराद्देवाः संपरिवर्जयन्ति   ॥12-288-036॥</td></tr>
<tr><td>न वै देवा हीनसत्त्वेन तोष्याः; सर्वाशिना दुष्कृतकर्मणा वा। <br>सत्यव्रता ये तु नराः कृतज्ञा; धर्मे रतास्तैः सह संभजन्ते   ॥12-288-037॥</td></tr>
<tr><td>अव्याहृतं व्याहृताच्छ्रेय आहुः; सत्यं वदेद्व्याहृतं तद्द्वितीयम्। <br>धर्मं वदेद्व्याहृतं तत्तृतीयं; प्रियं वदेद्व्याहृतं तच्चतुर्थम्   ॥12-288-038॥</td></tr>
<tr><td> साध्या ऊचुः। <br>केनायमावृतो लोकः केन वा न प्रकाशते। <br>केन त्यजति मित्राणि केन स्वर्गं न गच्छति   ॥12-288-039॥</td></tr>
<tr><td> हंस उवाच। <br>अज्ञानेनावृतो लोको मात्सर्यान्न प्रकाशते। <br>लोभात्त्यजति मित्राणि सङ्गात्स्वर्गं न गच्छति   ॥12-288-040॥</td></tr>
<tr><td> साध्या ऊचुः। <br>कः स्विदेको रमते ब्राह्मणानां; कः स्विदेको बहुभिर्जोषमास्ते। <br>कः स्विदेको बलवान्दुर्बलोऽपि; कः स्विदेषां कलहं नान्ववैति   ॥12-288-041॥</td></tr>
<tr><td> हंस उवाच। <br>प्राज्ञ एको रमते ब्राह्मणानां; प्राज्ञ एको बहुभिर्जोषमास्ते। <br>प्राज्ञ एको बलवान्दुर्बलोऽपि; प्राज्ञ एषां कलहं नान्ववैति   ॥12-288-042॥</td></tr>
<tr><td> साध्या ऊचुः। <br>किं ब्राह्मणानां देवत्वं किं च साधुत्वमुच्यते। <br>असाधुत्वं च किं तेषां किमेषां मानुषं मतम्   ॥12-288-043॥</td></tr>
<tr><td> हंस उवाच। <br>स्वाध्याय एषां देवत्वं व्रतं साधुत्वमुच्यते। <br>असाधुत्वं परीवादो मृत्युर्मानुषमुच्यते   ॥12-288-044॥</td></tr>
<tr><td> भीष्म उवाच। <br>संवाद इत्ययं श्रेष्ठः साध्यानां परिकीर्तितः। <br>क्षेत्रं वै कर्मणां योनिः सद्भावः सत्यमुच्यते   ॥12-288-045॥</td></tr>
</table>
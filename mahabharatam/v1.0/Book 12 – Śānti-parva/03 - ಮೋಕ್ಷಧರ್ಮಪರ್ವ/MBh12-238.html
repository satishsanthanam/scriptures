<table border = "1"><tr><td>Verse</td></tr>
<tr><td> व्यास उवाच। <br>प्रकृतेस्तु विकारा ये क्षेत्रज्ञस्तैः परिश्रितः। <br>ते चैनं न प्रजानन्ति स तु जानाति तानपि   ॥12-238-001॥</td></tr>
<tr><td>तैश्चैष कुरुते कार्यं मनःषष्ठैरिहेन्द्रियैः। <br>सुदान्तैरिव संयन्ता दृढैः परमवाजिभिः   ॥12-238-002॥</td></tr>
<tr><td>इन्द्रियेभ्यः परा ह्यर्था अर्थेभ्यः परमं मनः। <br>मनसस्तु परा बुद्धिर्बुद्धेरात्मा महान्परः   ॥12-238-003॥</td></tr>
<tr><td>महतः परमव्यक्तमव्यक्तात्परतोऽमृतम्। <br>अमृतान्न परं किंचित्सा काष्ठा सा परा गतिः   ॥12-238-004॥</td></tr>
<tr><td>एवं सर्वेषु भूतेषु गूढोऽऽत्मा न प्रकाशते। <br>दृश्यते त्वग्र्यया बुद्ध्या सूक्ष्मया तत्त्वदर्शिभिः   ॥12-238-005॥</td></tr>
<tr><td>अन्तरात्मनि संलीय मनःषष्ठानि मेधया। <br>इन्द्रियाणीन्द्रियार्थांश्च बहु चिन्त्यमचिन्तयन्   ॥12-238-006॥</td></tr>
<tr><td>ध्यानोपरमणं कृत्वा विद्यासंपादितं मनः। <br>अनीश्वरः प्रशान्तात्मा ततोऽर्छत्यमृतं पदम्   ॥12-238-007॥</td></tr>
<tr><td>इन्द्रियाणां तु सर्वेषां वश्यात्मा चलितस्मृतिः। <br>आत्मनः संप्रदानेन मर्त्यो मृत्युमुपाश्नुते   ॥12-238-008॥</td></tr>
<tr><td>हित्वा तु सर्वसंकल्पान्सत्त्वे चित्तं निवेशयेत्। <br>सत्त्वे चित्तं समावेश्य ततः कालंजरो भवेत्   ॥12-238-009॥</td></tr>
<tr><td>चित्तप्रसादेन यतिर्जहाति हि शुभाशुभम्। <br>प्रसन्नात्मात्मनि स्थित्वा सुखमानन्त्यमश्नुते   ॥12-238-010॥</td></tr>
<tr><td>लक्षणं तु प्रसादस्य यथा तृप्तः सुखं स्वपेत्। <br>निवाते वा यथा दीपो दीप्यमानो न कम्पते   ॥12-238-011॥</td></tr>
<tr><td>एवं पूर्वापरे रात्रे युञ्जन्नात्मानमात्मना। <br>सत्त्वाहारविशुद्धात्मा पश्यत्यात्मानमात्मनि   ॥12-238-012॥</td></tr>
<tr><td>रहस्यं सर्ववेदानामनैतिह्यमनागमम्। <br>आत्मप्रत्ययिकं शास्त्रमिदं पुत्रानुशासनम्   ॥12-238-013॥</td></tr>
<tr><td>धर्माख्यानेषु सर्वेषु सत्याख्यानेषु यद्वसु। <br>दशेदमृक्सहस्राणि निर्मथ्यामृतमुद्धृतम्   ॥12-238-014॥</td></tr>
<tr><td>नवनीतं यथा दध्नः काष्ठादग्निर्यथैव च। <br>तथैव विदुषां ज्ञानं पुत्रहेतोः समुद्धृतम्। <br>स्नातकानामिदं शास्त्रं वाच्यं पुत्रानुशासनम्   ॥12-238-015॥</td></tr>
<tr><td>तदिदं नाप्रशान्ताय नादान्तायातपस्विने। <br>नावेदविदुषे वाच्यं तथा नानुगताय च   ॥12-238-016॥</td></tr>
<tr><td>नासूयकायानृजवे न चानिर्दिष्टकारिणे। <br>न तर्कशास्त्रदग्धाय तथैव पिशुनाय च   ॥12-238-017॥</td></tr>
<tr><td>श्लाघते श्लाघनीयाय प्रशान्ताय तपस्विने। <br>इदं प्रियाय पुत्राय शिष्यायानुगताय च। <br>रहस्यधर्मं वक्तव्यं नान्यस्मै तु कथंचन   ॥12-238-018॥</td></tr>
<tr><td>यद्यप्यस्य महीं दद्याद्रत्नपूर्णामिमां नरः। <br>इदमेव ततः श्रेय इति मन्येत तत्त्ववित्   ॥12-238-019॥</td></tr>
<tr><td>अतो गुह्यतरार्थं तदध्यात्ममतिमानुषम्। <br>यत्तन्महर्षिभिर्दृष्टं वेदान्तेषु च गीयते। <br>तत्तेऽहं संप्रवक्ष्यामि यन्मां त्वं परिपृच्छसि   ॥12-238-020॥</td></tr>
</table>
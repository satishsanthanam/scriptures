<table border = "1"><tr><td>Verse</td></tr>
<tr><td> युधिष्ठिर उवाच। <br>शोकाद्दुःखाच्च मृत्योश्च त्रस्यन्ति प्राणिनः सदा। <br>उभयं मे यथा न स्यात्तन्मे ब्रूहि पितामह   ॥12-275-001॥</td></tr>
<tr><td> भीष्म उवाच। <br>अत्रैवोदाहरन्तीममितिहासं पुरातनम्। <br>नारदस्य च संवादं समङ्गस्य च भारत   ॥12-275-002॥</td></tr>
<tr><td> नारद उवाच। <br>उरसेव प्रणमसे बाहुभ्यां तरसीव च। <br>संप्रहृष्टमना नित्यं विशोक इव लक्ष्यसे   ॥12-275-003॥</td></tr>
<tr><td>उद्वेगं नेह ते किंचित्सुसूक्ष्ममपि लक्षये। <br>नित्यतृप्त इव स्वस्थो बालवच्च विचेष्टसे   ॥12-275-004॥</td></tr>
<tr><td> समङ्ग उवाच। <br>भूतं भव्यं भविष्यच्च सर्वं सत्त्वेषु मानद। <br>तेषां तत्त्वानि जानामि ततो न विमना ह्यहम्   ॥12-275-005॥</td></tr>
<tr><td>उपक्रमानहं वेद पुनरेव फलोदयान्। <br>लोके फलानि चित्राणि ततो न विमना ह्यहम्   ॥12-275-006॥</td></tr>
<tr><td>अगाधाश्चाप्रतिष्ठाश्च गतिमन्तश्च नारद। <br>अन्धा जडाश्च जीवन्ति पश्यास्मानपि जीवतः   ॥12-275-007॥</td></tr>
<tr><td>विहितेनैव जीवन्ति अरोगाङ्गा दिवौकसः। <br>बलवन्तोऽबलाश्चैव तद्वदस्मान्सभाजय   ॥12-275-008॥</td></tr>
<tr><td>सहस्रिणश्च जीवन्ति जीवन्ति शतिनस्तथा। <br>शाकेन चान्ये जीवन्ति पश्यास्मानपि जीवतः   ॥12-275-009॥</td></tr>
<tr><td>यदा न शोचेमहि किं नु न स्या;द्धर्मेण वा नारद कर्मणा वा। <br>कृतान्तवश्यानि यदा सुखानि; दुःखानि वा यन्न विधर्षयन्ति   ॥12-275-010॥</td></tr>
<tr><td>यस्मै प्रज्ञां कथयन्ते मनुष्याः; प्रज्ञामूलो हीन्द्रियाणां प्रसादः। <br>मुह्यन्ति शोचन्ति यदेन्द्रियाणि; प्रज्ञालाभो नास्ति मूढेन्द्रियस्य   ॥12-275-011॥</td></tr>
<tr><td>मूढस्य दर्पः स पुनर्मोह एव; मूढस्य नायं न परोऽस्ति लोकः। <br>न ह्येव दुःखानि सदा भवन्ति; सुखस्य वा नित्यशो लाभ एव   ॥12-275-012॥</td></tr>
<tr><td>भावात्मकं संपरिवर्तमानं; न मादृशः संज्वरं जातु कुर्यात्। <br>इष्टान्भोगान्नानुरुध्येत्सुखं वा; न चिन्तयेद्दुःखमभ्यागतं वा   ॥12-275-013॥</td></tr>
<tr><td>समाहितो न स्पृहयेत्परेषां; नानागतं नाभिनन्देत लाभम्। <br>न चापि हृष्येद्विपुलेऽर्थलाभे; तथार्थनाशे च न वै विषीदेत्   ॥12-275-014॥</td></tr>
<tr><td>न बान्धवा न च वित्तं न कौली; न च श्रुतं न च मन्त्रा न वीर्यम्। <br>दुःखात्त्रातुं सर्व एवोत्सहन्ते; परत्र शीले न तु यान्ति शान्तिम्   ॥12-275-015॥</td></tr>
<tr><td>नास्ति बुद्धिरयुक्तस्य नायोगाद्विद्यते सुखम्। <br>धृतिश्च दुःखत्यागश्चाप्युभयं नः सुखोदयम्   ॥12-275-016॥</td></tr>
<tr><td>प्रियं हि हर्षजननं हर्ष उत्सेकवर्धनः। <br>उत्सेको नरकायैव तस्मात्तं संत्यजाम्यहम्   ॥12-275-017॥</td></tr>
<tr><td>एताञ्शोकभयोत्सेकान्मोहनान्सुखदुःखयोः। <br>पश्यामि साक्षिवल्लोके देहस्यास्य विचेष्टनात्   ॥12-275-018॥</td></tr>
<tr><td>अर्थकामौ परित्यज्य विशोको विगतज्वरः। <br>तृष्णामोहौ तु संत्यज्य चरामि पृथिवीमिमाम्   ॥12-275-019॥</td></tr>
<tr><td>न मृत्युतो न चाधर्मान्न लोभान्न कुतश्चन। <br>पीतामृतस्येवात्यन्तमिह चामुत्र वा भयम्   ॥12-275-020॥</td></tr>
<tr><td>एतद्ब्रह्मन्विजानामि महत्कृत्वा तपोऽव्ययम्। <br>तेन नारद संप्राप्तो न मां शोकः प्रबाधते   ॥12-275-021॥</td></tr>
</table>
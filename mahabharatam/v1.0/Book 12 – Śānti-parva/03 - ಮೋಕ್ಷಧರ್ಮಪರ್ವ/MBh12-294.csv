Verse
 करालजनक उवाच। <br>नानात्वैकत्वमित्युक्तं त्वयैतदृषिसत्तम। <br>पश्यामि चाभिसंदिग्धमेतयोर्वै निदर्शनम्   ॥12-294-001॥
तथाप्रबुद्धबुद्धाभ्यां बुध्यमानस्य चानघ। <br>स्थूलबुद्ध्या न पश्यामि तत्त्वमेतन्न संशयः   ॥12-294-002॥
अक्षरक्षरयोरुक्तं त्वया यदपि कारणम्। <br>तदप्यस्थिरबुद्धित्वात्प्रनष्टमिव मेऽनघ   ॥12-294-003॥
तदेतच्छ्रोतुमिच्छामि नानात्वैकत्वदर्शनम्। <br>बुद्धमप्रतिबुद्धं च बुध्यमानं च तत्त्वतः   ॥12-294-004॥
विद्याविद्ये च भगवन्नक्षरं क्षरमेव च। <br>सांख्यं योगं च कार्त्स्न्येन पृथक्चैवापृथक्च ह   ॥12-294-005॥
 वसिष्ठ उवाच। <br>हन्त ते संप्रवक्ष्यामि यदेतदनुपृच्छसि। <br>योगकृत्यं महाराज पृथगेव शृणुष्व मे   ॥12-294-006॥
योगकृत्यं तु योगानां ध्यानमेव परं बलम्। <br>तच्चापि द्विविधं ध्यानमाहुर्वेदविदो जनाः   ॥12-294-007॥
एकाग्रता च मनसः प्राणायामस्तथैव च। <br>प्राणायामस्तु सगुणो निर्गुणो मनसस्तथा   ॥12-294-008॥
मूत्रोत्सर्गे पुरीषे च भोजने च नराधिप। <br>त्रिकालं नाभियुञ्जीत शेषं युञ्जीत तत्परः   ॥12-294-009॥
इन्द्रियाणीन्द्रियार्थेभ्यो निवर्त्य मनसा मुनिः। <br>दशद्वादशभिर्वापि चतुर्विंशात्परं ततः   ॥12-294-010॥
तं चोदनाभिर्मतिमानात्मानं चोदयेदथ। <br>तिष्ठन्तमजरं तं तु यत्तदुक्तं मनीषिभिः   ॥12-294-011॥
तैश्चात्मा सततं ज्ञेय इत्येवमनुशुश्रुम। <br>द्रव्यं ह्यहीनमनसो नान्यथेति विनिश्चयः   ॥12-294-012॥
विमुक्तः सर्वसङ्गेभ्यो लघ्वाहारो जितेन्द्रियः। <br>पूर्वरात्रे परे चैव धारयेत मनोऽऽत्मनि   ॥12-294-013॥
स्थिरीकृत्येन्द्रियग्रामं मनसा मिथिलेश्वर। <br>मनो बुद्ध्या स्थिरं कृत्वा पाषाण इव निश्चलः   ॥12-294-014॥
स्थाणुवच्चाप्यकम्पः स्याद्गिरिवच्चापि निश्चलः। <br>बुधा विधिविधानज्ञास्तदा युक्तं प्रचक्षते   ॥12-294-015॥
न शृणोति न चाघ्राति न रस्यति न पश्यति। <br>न च स्पर्शं विजानाति न संकल्पयते मनः   ॥12-294-016॥
न चाभिमन्यते किंचिन्न च बुध्यति काष्ठवत्। <br>तदा प्रकृतिमापन्नं युक्तमाहुर्मनीषिणः   ॥12-294-017॥
निवाते च यथा दीप्यन्दीपस्तद्वत्स दृश्यते। <br>निरिङ्गश्चाचलश्चोर्ध्वं न तिर्यग्गतिमाप्नुयात्   ॥12-294-018॥
तदा तमनुपश्येत यस्मिन्दृष्टे तु कथ्यते। <br>हृदयस्थोऽन्तरात्मेति ज्ञेयो ज्ञस्तात मद्विधैः   ॥12-294-019॥
विधूम इव सप्तार्चिरादित्य इव रश्मिमान्। <br>वैद्युतोऽग्निरिवाकाशे दृश्यतेऽऽत्मा तथात्मनि   ॥12-294-020॥
यं पश्यन्ति महात्मानो धृतिमन्तो मनीषिणः। <br>ब्राह्मणा ब्रह्मयोनिष्ठा ह्ययोनिममृतात्मकम्   ॥12-294-021॥
तदेवाहुरणुभ्योऽणु तन्महद्भ्यो महत्तरम्। <br>तदन्तः सर्वभूतेषु ध्रुवं तिष्ठन्न दृश्यते   ॥12-294-022॥
बुद्धिद्रव्येण दृश्येत मनोदीपेन लोककृत्। <br>महतस्तमसस्तात पारे तिष्ठन्नतामसः   ॥12-294-023॥
स तमोनुद इत्युक्तस्तत्त्वज्ञैर्वेदपारगैः। <br>विमलो वितमस्कश्च निर्लिङ्गोऽलिङ्गसंज्ञितः   ॥12-294-024॥
योगमेतद्धि योगानां मन्ये योगस्य लक्षणम्। <br>एवं पश्यं प्रपश्यन्ति आत्मानमजरं परम्   ॥12-294-025॥
योगदर्शनमेतावदुक्तं ते तत्त्वतो मया। <br>सांख्यज्ञानं प्रवक्ष्यामि परिसंख्यानिदर्शनम्   ॥12-294-026॥
अव्यक्तमाहुः प्रकृतिं परां प्रकृतिवादिनः। <br>तस्मान्महत्समुत्पन्नं द्वितीयं राजसत्तम   ॥12-294-027॥
अहंकारस्तु महतस्तृतीयमिति नः श्रुतम्। <br>पञ्च भूतान्यहंकारादाहुः सांख्यानुदर्शिनः   ॥12-294-028॥
एताः प्रकृतयस्त्वष्टौ विकाराश्चापि षोडश। <br>पञ्च चैव विशेषा वै तथा पञ्चेन्द्रियाणि च   ॥12-294-029॥
एतावदेव तत्त्वानां सांख्यमाहुर्मनीषिणः। <br>सांख्ये विधिविधानज्ञा नित्यं सांख्यपथे रताः   ॥12-294-030॥
यस्माद्यदभिजायेत तत्तत्रैव प्रलीयते। <br>लीयन्ते प्रतिलोमानि सृज्यन्ते चान्तरात्मना   ॥12-294-031॥
अनुलोमेन जायन्ते लीयन्ते प्रतिलोमतः। <br>गुणा गुणेषु सततं सागरस्योर्मयो यथा   ॥12-294-032॥
सर्गप्रलय एतावान्प्रकृतेर्नृपसत्तम। <br>एकत्वं प्रलये चास्य बहुत्वं च यदासृजत्। <br>एवमेव च राजेन्द्र विज्ञेयं ज्ञेयचिन्तकैः   ॥12-294-033॥
अधिष्ठातारमव्यक्तमस्याप्येतन्निदर्शनम्। <br>एकत्वं च बहुत्वं च प्रकृतेरनु तत्त्ववान्। <br>एकत्वं प्रलये चास्य बहुत्वं च प्रवर्तनात्   ॥12-294-034॥
बहुधात्मा प्रकुर्वीत प्रकृतिं प्रसवात्मिकाम्। <br>तच्च क्षेत्रं महानात्मा पञ्चविंशोऽधितिष्ठति   ॥12-294-035॥
अधिष्ठातेति राजेन्द्र प्रोच्यते यतिसत्तमैः। <br>अधिष्ठानादधिष्ठाता क्षेत्राणामिति नः श्रुतम्   ॥12-294-036॥
क्षेत्रं जानाति चाव्यक्तं क्षेत्रज्ञ इति चोच्यते। <br>अव्यक्तिके पुरे शेते पुरुषश्चेति कथ्यते   ॥12-294-037॥
अन्यदेव च क्षेत्रं स्यादन्यः क्षेत्रज्ञ उच्यते। <br>क्षेत्रमव्यक्तमित्युक्तं ज्ञाता वै पञ्चविंशकः   ॥12-294-038॥
अन्यदेव च ज्ञानं स्यादन्यज्ज्ञेयं तदुच्यते। <br>ज्ञानमव्यक्तमित्युक्तं ज्ञेयो वै पञ्चविंशकः   ॥12-294-039॥
अव्यक्तं क्षेत्रमित्युक्तं तथा सत्त्वं तथेश्वरम्। <br>अनीश्वरमतत्त्वं च तत्त्वं तत्पञ्चविंशकम्   ॥12-294-040॥
सांख्यदर्शनमेतावत्परिसंख्यानदर्शनम्। <br>सांख्यं प्रकुरुते चैव प्रकृतिं च प्रचक्षते   ॥12-294-041॥
तत्त्वानि च चतुर्विंशत्परिसंख्याय तत्त्वतः। <br>सांख्याः सह प्रकृत्या तु निस्तत्त्वः पञ्चविंशकः   ॥12-294-042॥
पञ्चविंशोऽप्रबुद्धात्मा बुध्यमान इति स्मृतः। <br>यदा तु बुध्यतेऽऽत्मानं तदा भवति केवलः   ॥12-294-043॥
सम्यग्दर्शनमेतावद्भाषितं तव तत्त्वतः। <br>एवमेतद्विजानन्तः साम्यतां प्रतियान्त्युत   ॥12-294-044॥
सम्यङ्निदर्शनं नाम प्रत्यक्षं प्रकृतेस्तथा। <br>गुणतत्त्वान्यथैतानि निर्गुणोऽन्यस्तथा भवेत्   ॥12-294-045॥
न त्वेवं वर्तमानानामावृत्तिर्विद्यते पुनः। <br>विद्यतेऽक्षरभावत्वादपरस्परमव्ययम्   ॥12-294-046॥
पश्येरन्नेकमतयो न सम्यक्तेषु दर्शनम्। <br>तेऽव्यक्तं प्रतिपद्यन्ते पुनः पुनररिंदम   ॥12-294-047॥
सर्वमेतद्विजानन्तो न सर्वस्य प्रबोधनात्। <br>व्यक्तीभूता भविष्यन्ति व्यक्तस्य वशवर्तिनः   ॥12-294-048॥
सर्वमव्यक्तमित्युक्तमसर्वः पञ्चविंशकः। <br>य एनमभिजानन्ति न भयं तेषु विद्यते   ॥12-294-049॥

<table border = "1"><tr><td>Verse</td></tr>
<tr><td> नाग उवाच। <br>अथ ब्राह्मणरूपेण कं तं समनुपश्यसि। <br>मानुषं केवलं विप्रं देवं वाथ शुचिस्मिते   ॥12-348-001॥</td></tr>
<tr><td>को हि मां मानुषः शक्तो द्रष्टुकामो यशस्विनि। <br>संदर्शनरुचिर्वाक्यमाज्ञापूर्वं वदिष्यति   ॥12-348-002॥</td></tr>
<tr><td>सुरासुरगणानां च देवर्षीणां च भामिनि। <br>ननु नागा महावीर्याः सौरसेयास्तरस्विनः   ॥12-348-003॥</td></tr>
<tr><td>वन्दनीयाश्च वरदा वयमप्यनुयायिनः। <br>मनुष्याणां विशेषेण धनाध्यक्षा इति श्रुतिः   ॥12-348-004॥</td></tr>
<tr><td> नागभार्योवाच। <br>आर्जवेनाभिजानामि नासौ देवोऽनिलाशन। <br>एकं त्वस्य विजानामि भक्तिमानतिरोषणः   ॥12-348-005॥</td></tr>
<tr><td>स हि कार्यान्तराकाङ्क्षी जलेप्सुः स्तोकको यथा। <br>वर्षं वर्षप्रियः पक्षी दर्शनं तव काङ्क्षति   ॥12-348-006॥</td></tr>
<tr><td>न हि त्वा दैवतं किंचिद्विविग्नं प्रतिपालयेत्। <br>तुल्ये ह्यभिजने जातो न कश्चित्पर्युपासते   ॥12-348-007॥</td></tr>
<tr><td>तद्रोषं सहजं त्यक्त्वा त्वमेनं द्रष्टुमर्हसि। <br>आशाछेदेन तस्याद्य नात्मानं दग्धुमर्हसि   ॥12-348-008॥</td></tr>
<tr><td>आशया त्वभिपन्नानामकृत्वाश्रुप्रमार्जनम्। <br>राजा वा राजपुत्रो वा भ्रूणहत्यैव युज्यते   ॥12-348-009॥</td></tr>
<tr><td>मौनाज्ज्ञानफलावाप्तिर्दानेन च यशो महत्। <br>वाग्मित्वं सत्यवाक्येन परत्र च महीयते   ॥12-348-010॥</td></tr>
<tr><td>भूमिप्रदानेन गतिं लभत्याश्रमसंमिताम्। <br>नष्टस्यार्थस्य संप्राप्तिं कृत्वा फलमुपाश्नुते   ॥12-348-011॥</td></tr>
<tr><td>अभिप्रेतामसंक्लिष्टां कृत्वाकामवतीं क्रियाम्। <br>न याति निरयं कश्चिदिति धर्मविदो विदुः   ॥12-348-012॥</td></tr>
<tr><td> नाग उवाच। <br>अभिमानेन मानो मे जातिदोषेण वै महान्। <br>रोषः संकल्पजः साध्वि दग्धो वाचाग्निना त्वया   ॥12-348-013॥</td></tr>
<tr><td>न च रोषादहं साध्वि पश्येयमधिकं तमः। <br>यस्य वक्तव्यतां यान्ति विशेषेण भुजंगमाः   ॥12-348-014॥</td></tr>
<tr><td>दोषस्य हि वशं गत्वा दशग्रीवः प्रतापवान्। <br>तथा शक्रप्रतिस्पर्धी हतो रामेण संयुगे   ॥12-348-015॥</td></tr>
<tr><td>अन्तःपुरगतं वत्सं श्रुत्वा रामेण निर्हृतम्। <br>धर्षणाद्रोषसंविग्नाः कार्तवीर्यसुता हताः   ॥12-348-016॥</td></tr>
<tr><td>जामदग्न्येन रामेण सहस्रनयनोपमः। <br>संयुगे निहतो रोषात्कार्तवीर्यो महाबलः   ॥12-348-017॥</td></tr>
<tr><td>तदेष तपसां शत्रुः श्रेयसश्च निपातनः। <br>निगृहीतो मया रोषः श्रुत्वैव वचनं तव   ॥12-348-018॥</td></tr>
<tr><td>आत्मानं च विशेषेण प्रशंसाम्यनपायिनि। <br>यस्य मे त्वं विशालाक्षि भार्या सर्वगुणान्विता   ॥12-348-019॥</td></tr>
<tr><td>एष तत्रैव गच्छामि यत्र तिष्ठत्यसौ द्विजः। <br>सर्वथा चोक्तवान्वाक्यं नाकृतार्थः प्रयास्यति   ॥12-348-020॥</td></tr>
</table>
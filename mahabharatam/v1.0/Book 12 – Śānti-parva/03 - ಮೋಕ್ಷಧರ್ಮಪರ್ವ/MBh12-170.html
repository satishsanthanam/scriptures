<table border = "1"><tr><td>Verse</td></tr>
<tr><td> युधिष्ठिर उवाच। <br>धनिनो वाधना ये च वर्तयन्ति स्वतन्त्रिणः। <br>सुखदुःखागमस्तेषां कः कथं वा पितामह   ॥12-170-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>शम्याकेन विमुक्तेन गीतं शान्तिगतेन ह   ॥12-170-002॥</td></tr>
<tr><td>अब्रवीन्मां पुरा कश्चिद्ब्राह्मणस्त्यागमास्थितः। <br>क्लिश्यमानः कुदारेण कुचैलेन बुभुक्षया   ॥12-170-003॥</td></tr>
<tr><td>उत्पन्नमिह लोके वै जन्मप्रभृति मानवम्। <br>विविधान्युपवर्तन्ते दुःखानि च सुखानि च   ॥12-170-004॥</td></tr>
<tr><td>तयोरेकतरे मार्गे यद्येनमभिसंनयेत्। <br>न सुखं प्राप्य संहृष्येन्न दुःखं प्राप्य संज्वरेत्   ॥12-170-005॥</td></tr>
<tr><td>न वै चरसि यच्छ्रेय आत्मनो वा यदीहसे। <br>अकामात्मापि हि सदा धुरमुद्यम्य चैव हि   ॥12-170-006॥</td></tr>
<tr><td>अकिंचनः परिपतन्सुखमास्वादयिष्यसि। <br>अकिंचनः सुखं शेते समुत्तिष्ठति चैव हि   ॥12-170-007॥</td></tr>
<tr><td>आकिंचन्यं सुखं लोके पथ्यं शिवमनामयम्। <br>अनमित्रमथो ह्येतद्दुर्लभं सुलभं सताम्   ॥12-170-008॥</td></tr>
<tr><td>अकिंचनस्य शुद्धस्य उपपन्नस्य सर्वशः। <br>अवेक्षमाणस्त्रीँल्लोकान्न तुल्यमुपलक्षये   ॥12-170-009॥</td></tr>
<tr><td>आकिंचन्यं च राज्यं च तुलया समतोलयम्। <br>अत्यरिच्यत दारिद्र्यं राज्यादपि गुणाधिकम्   ॥12-170-010॥</td></tr>
<tr><td>आकिंचन्ये च राज्ये च विशेषः सुमहानयम्। <br>नित्योद्विग्नो हि धनवान्मृत्योरास्यगतो यथा   ॥12-170-011॥</td></tr>
<tr><td>नैवास्याग्निर्न चादित्यो न मृत्युर्न च दस्यवः। <br>प्रभवन्ति धनज्यानिनिर्मुक्तस्य निराशिषः   ॥12-170-012॥</td></tr>
<tr><td>तं वै सदा कामचरमनुपस्तीर्णशायिनम्। <br>बाहूपधानं शाम्यन्तं प्रशंसन्ति दिवौकसः   ॥12-170-013॥</td></tr>
<tr><td>धनवान्क्रोधलोभाभ्यामाविष्टो नष्टचेतनः। <br>तिर्यगीक्षः शुष्कमुखः पापको भ्रुकुटीमुखः   ॥12-170-014॥</td></tr>
<tr><td>निर्दशंश्चाधरोष्ठं च क्रुद्धो दारुणभाषिता। <br>कस्तमिच्छेत्परिद्रष्टुं दातुमिच्छति चेन्महीम्   ॥12-170-015॥</td></tr>
<tr><td>श्रिया ह्यभीक्ष्णं संवासो मोहयत्यविचक्षणम्। <br>सा तस्य चित्तं हरति शारदाभ्रमिवानिलः   ॥12-170-016॥</td></tr>
<tr><td>अथैनं रूपमानश्च धनमानश्च विन्दति। <br>अभिजातोऽस्मि सिद्धोऽस्मि नास्मि केवलमानुषः। <br>इत्येभिः कारणैस्तस्य त्रिभिश्चित्तं प्रसिच्यते   ॥12-170-017॥</td></tr>
<tr><td>स प्रसिक्तमना भोगान्विसृज्य पितृसंचितान्। <br>परिक्षीणः परस्वानामादानं साधु मन्यते   ॥12-170-018॥</td></tr>
<tr><td>तमतिक्रान्तमर्यादमाददानं ततस्ततः। <br>प्रतिषेधन्ति राजानो लुब्धा मृगमिवेषुभिः   ॥12-170-019॥</td></tr>
<tr><td>एवमेतानि दुःखानि तानि तानीह मानवम्। <br>विविधान्युपवर्तन्ते गात्रसंस्पर्शजानि च   ॥12-170-020॥</td></tr>
<tr><td>तेषां परमदुःखानां बुद्ध्या भैषज्यमाचरेत्। <br>लोकधर्मं समाज्ञाय ध्रुवाणामध्रुवैः सह   ॥12-170-021॥</td></tr>
<tr><td>नात्यक्त्वा सुखमाप्नोति नात्यक्त्वा विन्दते परम्। <br>नात्यक्त्वा चाभयः शेते त्यक्त्वा सर्वं सुखी भव   ॥12-170-022॥</td></tr>
<tr><td>इत्येतद्धास्तिनपुरे ब्राह्मणेनोपवर्णितम्। <br>शम्याकेन पुरा मह्यं तस्मात्त्यागः परो मतः   ॥12-170-023॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>ईहमानः समारम्भान्यदि नासादयेद्धनम्। <br>धनतृष्णाभिभूतश्च किं कुर्वन्सुखमाप्नुयात्   ॥12-171-001॥</td></tr>
<tr><td> भीष्म उवाच। <br>सर्वसाम्यमनायासः सत्यवाक्यं च भारत। <br>निर्वेदश्चाविवित्सा च यस्य स्यात्स सुखी नरः   ॥12-171-002॥</td></tr>
<tr><td>एतान्येव पदान्याहुः पञ्च वृद्धाः प्रशान्तये। <br>एष स्वर्गश्च धर्मश्च सुखं चानुत्तमं सताम्   ॥12-171-003॥</td></tr>
<tr><td>अत्राप्युदाहरन्तीममितिहासं पुरातनम्। <br>निर्वेदान्मङ्किना गीतं तन्निबोध युधिष्ठिर   ॥12-171-004॥</td></tr>
<tr><td>ईहमानो धनं मङ्किर्भग्नेहश्च पुनः पुनः। <br>केनचिद्धनशेषेण क्रीतवान्दम्यगोयुगम्   ॥12-171-005॥</td></tr>
<tr><td>सुसंबद्धौ तु तौ दम्यौ दमनायाभिनिःसृतौ। <br>आसीनमुष्ट्रं मध्येन सहसैवाभ्यधावताम्   ॥12-171-006॥</td></tr>
<tr><td>तयोः संप्राप्तयोरुष्ट्रः स्कन्धदेशममर्षणः। <br>उत्थायोत्क्षिप्य तौ दम्यौ प्रससार महाजवः   ॥12-171-007॥</td></tr>
<tr><td>ह्रियमाणौ तु तौ दम्यौ तेनोष्ट्रेण प्रमाथिना। <br>म्रियमाणौ च संप्रेक्ष्य मङ्किस्तत्राब्रवीदिदम्   ॥12-171-008॥</td></tr>
<tr><td>न चैवाविहितं शक्यं दक्षेणापीहितुं धनम्। <br>युक्तेन श्रद्धया सम्यगीहां समनुतिष्ठता   ॥12-171-009॥</td></tr>
<tr><td>कृतस्य पूर्वं चानर्थैर्युक्तस्याप्यनुतिष्ठतः। <br>इमं पश्यत संगत्या मम दैवमुपप्लवम्   ॥12-171-010॥</td></tr>
<tr><td>उद्यम्योद्यम्य मे दम्यौ विषमेणेव गच्छति। <br>उत्क्षिप्य काकतालीयमुन्माथेनेव जम्बुकः   ॥12-171-011॥</td></tr>
<tr><td>मणी वोष्ट्रस्य लम्बेते प्रियौ वत्सतरौ मम। <br>शुद्धं हि दैवमेवेदमतो नैवास्ति पौरुषम्   ॥12-171-012॥</td></tr>
<tr><td>यदि वाप्युपपद्येत पौरुषं नाम कर्हिचित्। <br>अन्विष्यमाणं तदपि दैवमेवावतिष्ठते   ॥12-171-013॥</td></tr>
<tr><td>तस्मान्निर्वेद एवेह गन्तव्यः सुखमीप्सता। <br>सुखं स्वपिति निर्विण्णो निराशश्चार्थसाधने   ॥12-171-014॥</td></tr>
<tr><td>अहो सम्यक्शुकेनोक्तं सर्वतः परिमुच्यता। <br>प्रतिष्ठता महारण्यं जनकस्य निवेशनात्   ॥12-171-015॥</td></tr>
<tr><td>यः कामान्प्राप्नुयात्सर्वान्यश्चैनान्केवलांस्त्यजेत्। <br>प्रापणात्सर्वकामानां परित्यागो विशिष्यते   ॥12-171-016॥</td></tr>
<tr><td>नान्तं सर्वविवित्सानां गतपूर्वोऽस्ति कश्चन। <br>शरीरे जीविते चैव तृष्णा मन्दस्य वर्धते   ॥12-171-017॥</td></tr>
<tr><td>निवर्तस्व विवित्साभ्यः शाम्य निर्विद्य मामक। <br>असकृच्चासि निकृतो न च निर्विद्यसे तनो   ॥12-171-018॥</td></tr>
<tr><td>यदि नाहं विनाश्यस्ते यद्येवं रमसे मया। <br>मा मां योजय लोभेन वृथा त्वं वित्तकामुक   ॥12-171-019॥</td></tr>
<tr><td>संचितं संचितं द्रव्यं नष्टं तव पुनः पुनः। <br>कदा विमोक्ष्यसे मूढ धनेहां धनकामुक   ॥12-171-020॥</td></tr>
<tr><td>अहो नु मम बालिश्यं योऽहं क्रीडनकस्तव। <br>किं नैव जातु पुरुषः परेषां प्रेष्यतामियात्   ॥12-171-021॥</td></tr>
<tr><td>न पूर्वे नापरे जातु कामानामन्तमाप्नुवन्। <br>त्यक्त्वा सर्वसमारम्भान्प्रतिबुद्धोऽस्मि जागृमि   ॥12-171-022॥</td></tr>
<tr><td>नूनं ते हृदयं काम वज्रसारमयं दृधम्। <br>यदनर्थशताविष्टं शतधा न विदीर्यते   ॥12-171-023॥</td></tr>
<tr><td>त्यजामि काम त्वां चैव यच्च किंचित्प्रियं तव। <br>तवाहं सुखमन्विच्छन्नात्मन्युपलभे सुखम्   ॥12-171-024॥</td></tr>
<tr><td>काम जानामि ते मूलं संकल्पात्किल जायसे। <br>न त्वां संकल्पयिष्यामि समूलो न भविष्यसि   ॥12-171-025॥</td></tr>
<tr><td>ईहा धनस्य न सुखा लब्ध्वा चिन्ता च भूयसी। <br>लब्धनाशो यथा मृत्युर्लब्धं भवति वा न वा   ॥12-171-026॥</td></tr>
<tr><td>परेत्य यो न लभते ततो दुःखतरं नु किम्। <br>न च तुष्यति लब्धेन भूय एव च मार्गति   ॥12-171-027॥</td></tr>
<tr><td>अनुतर्षुल एवार्थः स्वादु गाङ्गमिवोदकम्। <br>मद्विलापनमेतत्तु प्रतिबुद्धोऽस्मि संत्यज   ॥12-171-028॥</td></tr>
<tr><td>य इमं मामकं देहं भूतग्रामः समाश्रितः। <br>स यात्वितो यथाकामं वसतां वा यथासुखम्   ॥12-171-029॥</td></tr>
<tr><td>न युष्मास्विह मे प्रीतिः कामलोभानुसारिषु। <br>तस्मादुत्सृज्य सर्वान्वः सत्यमेवाश्रयाम्यहम्   ॥12-171-030॥</td></tr>
<tr><td>सर्वभूतान्यहं देहे पश्यन्मनसि चात्मनः। <br>योगे बुद्धिं श्रुते सत्त्वं मनो ब्रह्मणि धारयन्   ॥12-171-031॥</td></tr>
<tr><td>विहरिष्याम्यनासक्तः सुखी लोकान्निरामयः। <br>यथा मा त्वं पुनर्नैवं दुःखेषु प्रणिधास्यसि   ॥12-171-032॥</td></tr>
<tr><td>त्वया हि मे प्रणुन्नस्य गतिरन्या न विद्यते। <br>तृष्णाशोकश्रमाणां हि त्वं काम प्रभवः सदा   ॥12-171-033॥</td></tr>
<tr><td>धननाशोऽधिकं दुःखं मन्ये सर्वमहत्तरम्। <br>ज्ञातयो ह्यवमन्यन्ते मित्राणि च धनच्युतम्   ॥12-171-034॥</td></tr>
<tr><td>अवज्ञानसहस्रैस्तु दोषाः कष्टतराधने। <br>धने सुखकला या च सापि दुःखैर्विधीयते   ॥12-171-035॥</td></tr>
<tr><td>धनमस्येति पुरुषं पुरा निघ्नन्ति दस्यवः। <br>क्लिश्यन्ति विविधैर्दण्डैर्नित्यमुद्वेजयन्ति च   ॥12-171-036॥</td></tr>
<tr><td>मन्दलोलुपता दुःखमिति बुद्धं चिरान्मया। <br>यद्यदालम्बसे काम तत्तदेवानुरुध्यसे   ॥12-171-037॥</td></tr>
<tr><td>अतत्त्वज्ञोऽसि बालश्च दुस्तोषोऽपूरणोऽनलः। <br>नैव त्वं वेत्थ सुलभं नैव त्वं वेत्थ दुर्लभम्   ॥12-171-038॥</td></tr>
<tr><td>पातालमिव दुष्पूरो मां दुःखैर्योक्तुमिच्छसि। <br>नाहमद्य समावेष्टुं शक्यः काम पुनस्त्वया   ॥12-171-039॥</td></tr>
<tr><td>निर्वेदमहमासाद्य द्रव्यनाशाद्यदृच्छया। <br>निर्वृतिं परमां प्राप्य नाद्य कामान्विचिन्तये   ॥12-171-040॥</td></tr>
<tr><td>अतिक्लेशान्सहामीह नाहं बुध्याम्यबुद्धिमान्। <br>निकृतो धननाशेन शये सर्वाङ्गविज्वरः   ॥12-171-041॥</td></tr>
<tr><td>परित्यजामि काम त्वां हित्वा सर्वमनोगतीः। <br>न त्वं मया पुनः काम नस्योतेनेव रंस्यसे   ॥12-171-042॥</td></tr>
<tr><td>क्षमिष्येऽक्षममाणानां न हिंसिष्ये च हिंसितः। <br>द्वेष्यमुक्तः प्रियं वक्ष्याम्यनादृत्य तदप्रियम्   ॥12-171-043॥</td></tr>
<tr><td>तृप्तः स्वस्थेन्द्रियो नित्यं यथालब्धेन वर्तयन्। <br>न सकामं करिष्यामि त्वामहं शत्रुमात्मनः   ॥12-171-044॥</td></tr>
<tr><td>निर्वेदं निर्वृतिं तृप्तिं शान्तिं सत्यं दमं क्षमाम्। <br>सर्वभूतदयां चैव विद्धि मां शरणागतम्   ॥12-171-045॥</td></tr>
<tr><td>तस्मात्कामश्च लोभश्च तृष्णा कार्पण्यमेव च। <br>त्यजन्तु मां प्रतिष्ठन्तं सत्त्वस्थो ह्यस्मि सांप्रतम्   ॥12-171-046॥</td></tr>
<tr><td>प्रहाय कामं लोभं च क्रोधं पारुष्यमेव च। <br>नाद्य लोभवशं प्राप्तो दुःखं प्राप्स्याम्यनात्मवान्   ॥12-171-047॥</td></tr>
<tr><td>यद्यत्त्यजति कामानां तत्सुखस्याभिपूर्यते। <br>कामस्य वशगो नित्यं दुःखमेव प्रपद्यते   ॥12-171-048॥</td></tr>
<tr><td>कामान्व्युदस्य धुनुते यत्किंचित्पुरुषो रजः। <br>कामक्रोधोद्भवं दुःखमह्रीररतिरेव च   ॥12-171-049॥</td></tr>
<tr><td>एष ब्रह्मप्रविष्टोऽहं ग्रीष्मे शीतमिव ह्रदम्। <br>शाम्यामि परिनिर्वामि सुखमासे च केवलम्   ॥12-171-050॥</td></tr>
<tr><td>यच्च कामसुखं लोके यच्च दिव्यं महत्सुखम्। <br>तृष्णाक्षयसुखस्यैते नार्हतः षोडशीं कलाम्   ॥12-171-051॥</td></tr>
<tr><td>आत्मना सप्तमं कामं हत्वा शत्रुमिवोत्तमम्। <br>प्राप्यावध्यं ब्रह्मपुरं राजेव स्यामहं सुखी   ॥12-171-052॥</td></tr>
<tr><td>एतां बुद्धिं समास्थाय मङ्किर्निर्वेदमागतः। <br>सर्वान्कामान्परित्यज्य प्राप्य ब्रह्म महत्सुखम्   ॥12-171-053॥</td></tr>
<tr><td>दम्यनाशकृते मङ्किरमरत्वं किलागमत्। <br>अच्छिनत्काममूलं स तेन प्राप महत्सुखम्   ॥12-171-054॥</td></tr>
<tr><td>अत्राप्युदाहरन्तीममितिहासं पुरातनम्। <br>गीतं विदेहराजेन जनकेन प्रशाम्यता   ॥12-171-055॥</td></tr>
<tr><td>अनन्तं बत मे वित्तं यस्य मे नास्ति किंचन। <br>मिथिलायां प्रदीप्तायां न मे दह्यति किंचन   ॥12-171-056॥</td></tr>
<tr><td>अत्रैवोदाहरन्तीमं बोध्यस्य पदसंचयम्। <br>निर्वेदं प्रति विन्यस्तं प्रतिबोध युधिष्ठिर   ॥12-171-057॥</td></tr>
<tr><td>बोध्यं दान्तमृषिं राजा नहुषः पर्यपृच्छत। <br>निर्वेदाच्छान्तिमापन्नं शान्तं प्रज्ञानतर्पितम्   ॥12-171-058॥</td></tr>
<tr><td>उपदेशं महाप्राज्ञ शमस्योपदिशस्व मे। <br>कां बुद्धिं समनुध्याय शान्तश्चरसि निर्वृतः   ॥12-171-059॥</td></tr>
<tr><td> बोध्य उवाच। <br>उपदेशेन वर्तामि नानुशास्मीह कंचन। <br>लक्षणं तस्य वक्ष्येऽहं तत्स्वयं प्रविमृश्यताम्   ॥12-171-060॥</td></tr>
<tr><td>पिङ्गला कुररः सर्पः सारङ्गान्वेषणं वने। <br>इषुकारः कुमारी च षडेते गुरवो मम   ॥12-171-061॥</td></tr>
</table>
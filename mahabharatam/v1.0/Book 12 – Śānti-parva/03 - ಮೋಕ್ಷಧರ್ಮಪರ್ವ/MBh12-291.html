<table border = "1"><tr><td>Verse</td></tr>
<tr><td> युधिष्ठिर उवाच। <br>किं तदक्षरमित्युक्तं यस्मान्नावर्तते पुनः। <br>किं च तत्क्षरमित्युक्तं यस्मादावर्तते पुनः   ॥12-291-001॥</td></tr>
<tr><td>अक्षरक्षरयोर्व्यक्तिमिच्छाम्यरिनिषूदन। <br>उपलब्धुं महाबाहो तत्त्वेन कुरुनन्दन   ॥12-291-002॥</td></tr>
<tr><td>त्वं हि ज्ञाननिधिर्विप्रैरुच्यसे वेदपारगैः। <br>ऋषिभिश्च महाभागैर्यतिभिश्च महात्मभिः   ॥12-291-003॥</td></tr>
<tr><td>शेषमल्पं दिनानां ते दक्षिणायनभास्करे। <br>आवृत्ते भगवत्यर्के गन्तासि परमां गतिम्   ॥12-291-004॥</td></tr>
<tr><td>त्वयि प्रतिगते श्रेयः कुतः श्रोष्यामहे वयम्। <br>कुरुवंशप्रदीपस्त्वं ज्ञानद्रव्येण दीप्यसे   ॥12-291-005॥</td></tr>
<tr><td>तदेतच्छ्रोतुमिच्छामि त्वत्तः कुरुकुलोद्वह। <br>न तृप्यामीह राजेन्द्र शृण्वन्नमृतमीदृशम्   ॥12-291-006॥</td></tr>
<tr><td> भीष्म उवाच। <br>अत्र ते वर्तयिष्येऽहमितिहासं पुरातनम्। <br>वसिष्ठस्य च संवादं करालजनकस्य च   ॥12-291-007॥</td></tr>
<tr><td>वसिष्ठं श्रेष्ठमासीनमृषीणां भास्करद्युतिम्। <br>पप्रच्छ जनको राजा ज्ञानं नैःश्रेयसं परम्   ॥12-291-008॥</td></tr>
<tr><td>परमध्यात्मकुशलमध्यात्मगतिनिश्चयम्। <br>मैत्रावरुणिमासीनमभिवाद्य कृताञ्जलिः   ॥12-291-009॥</td></tr>
<tr><td>स्वक्षरं प्रश्रितं वाक्यं मधुरं चाप्यनुल्बणम्। <br>पप्रच्छर्षिवरं राजा करालजनकः पुरा   ॥12-291-010॥</td></tr>
<tr><td>भगवञ्श्रोतुमिच्छामि परं ब्रह्म सनातनम्। <br>यस्मान्न पुनरावृत्तिमाप्नुवन्ति मनीषिणः   ॥12-291-011॥</td></tr>
<tr><td>यच्च तत्क्षरमित्युक्तं यत्रेदं क्षरते जगत्। <br>यच्चाक्षरमिति प्रोक्तं शिवं क्षेम्यमनामयम्   ॥12-291-012॥</td></tr>
<tr><td> वसिष्ठ उवाच। <br>श्रूयतां पृथिवीपाल क्षरतीदं यथा जगत्। <br>यन्न क्षरति पूर्वेण यावत्कालेन चाप्यथ   ॥12-291-013॥</td></tr>
<tr><td>युगं द्वादशसाहस्रं कल्पं विद्धि चतुर्गुणम्। <br>दशकल्पशतावृत्तं तदहर्ब्राह्ममुच्यते। <br>रात्रिश्चैतावती राजन्यस्यान्ते प्रतिबुध्यते   ॥12-291-014॥</td></tr>
<tr><td>सृजत्यनन्तकर्माणं महान्तं भूतमग्रजम्। <br>मूर्तिमन्तममूर्तात्मा विश्वं शंभुः स्वयंभुवः। <br>अणिमा लघिमा प्राप्तिरीशानं ज्योतिरव्ययम्   ॥12-291-015॥</td></tr>
<tr><td>सर्वतःपाणिपादान्तं सर्वतोक्षिशिरोमुखम्। <br>सर्वतःश्रुतिमल्लोके सर्वमावृत्य तिष्ठति   ॥12-291-016॥</td></tr>
<tr><td>हिरण्यगर्भो भगवानेष बुद्धिरिति स्मृतः। <br>महानिति च योगेषु विरिञ्च इति चाप्युत   ॥12-291-017॥</td></tr>
<tr><td>सांख्ये च पठ्यते शास्त्रे नामभिर्बहुधात्मकः। <br>विचित्ररूपो विश्वात्मा एकाक्षर इति स्मृतः   ॥12-291-018॥</td></tr>
<tr><td>वृतं नैकात्मकं येन कृत्स्नं त्रैलोक्यमात्मना। <br>तथैव बहुरूपत्वाद्विश्वरूप इति स्मृतः   ॥12-291-019॥</td></tr>
<tr><td>एष वै विक्रियापन्नः सृजत्यात्मानमात्मना। <br>अहंकारं महातेजाः प्रजापतिमहंकृतम्   ॥12-291-020॥</td></tr>
<tr><td>अव्यक्ताद्व्यक्तमुत्पन्नं विद्यासर्गं वदन्ति तम्। <br>महान्तं चाप्यहंकारमविद्यासर्गमेव च   ॥12-291-021॥</td></tr>
<tr><td>अविधिश्च विधिश्चैव समुत्पन्नौ तथैकतः। <br>विद्याविद्येति विख्याते श्रुतिशास्त्रार्थचिन्तकैः   ॥12-291-022॥</td></tr>
<tr><td>भूतसर्गमहंकारात्तृतीयं विद्धि पार्थिव। <br>अहंकारेषु भूतेषु चतुर्थं विद्धि वैकृतम्   ॥12-291-023॥</td></tr>
<tr><td>वायुर्ज्योतिरथाकाशमापोऽथ पृथिवी तथा। <br>शब्दः स्पर्शश्च रूपं च रसो गन्धस्तथैव च   ॥12-291-024॥</td></tr>
<tr><td>एवं युगपदुत्पन्नं दशवर्गमसंशयम्। <br>पञ्चमं विद्धि राजेन्द्र भौतिकं सर्गमर्थवत्   ॥12-291-025॥</td></tr>
<tr><td>श्रोत्रं त्वक्चक्षुषी जिह्वा घ्राणमेव च पञ्चमम्। <br>वाक्च हस्तौ च पादौ च पायुर्मेढ्रं तथैव च   ॥12-291-026॥</td></tr>
<tr><td>बुद्धीन्द्रियाणि चैतानि तथा कर्मेन्द्रियाणि च। <br>संभूतानीह युगपन्मनसा सह पार्थिव   ॥12-291-027॥</td></tr>
<tr><td>एषा तत्त्वचतुर्विंशा सर्वाकृतिषु वर्तते। <br>यां ज्ञात्वा नाभिशोचन्ति ब्राह्मणास्तत्त्वदर्शिनः   ॥12-291-028॥</td></tr>
<tr><td>एतद्देहं समाख्यातं त्रैलोक्ये सर्वदेहिषु। <br>वेदितव्यं नरश्रेष्ठ सदेवनरदानवे   ॥12-291-029॥</td></tr>
<tr><td>सयक्षभूतगन्धर्वे सकिंनरमहोरगे। <br>सचारणपिशाचे वै सदेवर्षिनिशाचरे   ॥12-291-030॥</td></tr>
<tr><td>सदंशकीटमशके सपूतिकृमिमूषके। <br>शुनि श्वपाके वैणेये सचण्डाले सपुल्कसे   ॥12-291-031॥</td></tr>
<tr><td>हस्त्यश्वखरशार्दूले सवृक्षे गवि चैव ह। <br>यच्च मूर्तिमयं किंचित्सर्वत्रैतन्निदर्शनम्   ॥12-291-032॥</td></tr>
<tr><td>जले भुवि तथाकाशे नान्यत्रेति विनिश्चयः। <br>स्थानं देहवतामस्ति इत्येवमनुशुश्रुम   ॥12-291-033॥</td></tr>
<tr><td>कृत्स्नमेतावतस्तात क्षरते व्यक्तसंज्ञकम्। <br>अहन्यहनि भूतात्मा ततः क्षर इति स्मृतः   ॥12-291-034॥</td></tr>
<tr><td>एतदक्षरमित्युक्तं क्षरतीदं यथा जगत्। <br>जगन्मोहात्मकं प्राहुरव्यक्तं व्यक्तसंज्ञकम्   ॥12-291-035॥</td></tr>
<tr><td>महांश्चैवाग्रजो नित्यमेतत्क्षरनिदर्शनम्। <br>कथितं ते महाराज यस्मान्नावर्तते पुनः   ॥12-291-036॥</td></tr>
<tr><td>पञ्चविंशतिमो विष्णुर्निस्तत्त्वस्तत्त्वसंज्ञकः। <br>तत्त्वसंश्रयणादेतत्तत्त्वमाहुर्मनीषिणः   ॥12-291-037॥</td></tr>
<tr><td>यदमूर्त्यसृजद्व्यक्तं तत्तन्मूर्त्यधितिष्ठति। <br>चतुर्विंशतिमो व्यक्तो ह्यमूर्तः पञ्चविंशकः   ॥12-291-038॥</td></tr>
<tr><td>स एव हृदि सर्वासु मूर्तिष्वातिष्ठतेऽऽत्मवान्। <br>चेतयंश्चेतनो नित्यः सर्वमूर्तिरमूर्तिमान्   ॥12-291-039॥</td></tr>
<tr><td>सर्गप्रलयधर्मिण्या असर्गप्रलयात्मकः। <br>गोचरे वर्तते नित्यं निर्गुणो गुणसंज्ञकः   ॥12-291-040॥</td></tr>
<tr><td>एवमेष महानात्मा सर्गप्रलयकोविदः। <br>विकुर्वाणः प्रकृतिमानभिमन्यत्यबुद्धिमान्   ॥12-291-041॥</td></tr>
<tr><td>तमःसत्त्वरजोयुक्तस्तासु तास्विह योनिषु। <br>लीयतेऽप्रतिबुद्धत्वादबुद्धजनसेवनात्   ॥12-291-042॥</td></tr>
<tr><td>सहवासो निवासात्मा नान्योऽहमिति मन्यते। <br>योऽहं सोऽहमिति ह्युक्त्वा गुणाननु निवर्तते   ॥12-291-043॥</td></tr>
<tr><td>तमसा तामसान्भावान्विविधान्प्रतिपद्यते। <br>रजसा राजसांश्चैव सात्त्विकान्सत्त्वसंश्रयात्   ॥12-291-044॥</td></tr>
<tr><td>शुक्ललोहितकृष्णानि रूपाण्येतानि त्रीणि तु। <br>सर्वाण्येतानि रूपाणि जानीहि प्राकृतानि वै   ॥12-291-045॥</td></tr>
<tr><td>तामसा निरयं यान्ति राजसा मानुषांस्तथा। <br>सात्त्विका देवलोकाय गच्छन्ति सुखभागिनः   ॥12-291-046॥</td></tr>
<tr><td>निष्कैवल्येन पापेन तिर्यग्योनिमवाप्नुयात्। <br>पुण्यपापेन मानुष्यं पुण्येनैकेन देवताः   ॥12-291-047॥</td></tr>
<tr><td>एवमव्यक्तविषयं क्षरमाहुर्मनीषिणः। <br>पञ्चविंशतिमो योऽयं ज्ञानादेव प्रवर्तते   ॥12-291-048॥</td></tr>
</table>
<table border = "1"><tr><td>Verse</td></tr>
<tr><td> श्रीभगवानुवाच। <br>सूर्याचन्द्रमसौ शश्वत्केशैर्मे अंशुसंज्ञितैः। <br>बोधयंस्तापयंश्चैव जगदुत्तिष्ठतः पृथक्   ॥12-330-001॥</td></tr>
<tr><td>बोधनात्तापनाच्चैव जगतो हर्षणं भवेत्। <br>अग्नीषोमकृतैरेभिः कर्मभिः पाण्डुनन्दन। <br>हृषीकेशोऽहमीशानो वरदो लोकभावनः   ॥12-330-002॥</td></tr>
<tr><td>इडोपहूतयोगेन हरे भागं क्रतुष्वहम्। <br>वर्णश्च मे हरिश्रेष्ठस्तस्माद्धरिरहं स्मृतः   ॥12-330-003॥</td></tr>
<tr><td>धाम सारो हि लोकानामृतं चैव विचारितम्। <br>ऋतधामा ततो विप्रैः सत्यश्चाहं प्रकीर्तितः   ॥12-330-004॥</td></tr>
<tr><td>नष्टां च धरणीं पूर्वमविन्दं वै गुहागताम्। <br>गोविन्द इति मां देवा वाग्भिः समभितुष्टुवुः   ॥12-330-005॥</td></tr>
<tr><td>शिपिविष्टेति चाख्यायां हीनरोमा च यो भवेत्। <br>तेनाविष्टं हि यत्किंचिच्छिपिविष्टं हि तत्स्मृतम्   ॥12-330-006॥</td></tr>
<tr><td>यास्को मामृषिरव्यग्रो नैकयज्ञेषु गीतवान्। <br>शिपिविष्ट इति ह्यस्माद्गुह्यनामधरो ह्यहम्   ॥12-330-007॥</td></tr>
<tr><td>स्तुत्वा मां शिपिविष्टेति यास्को ऋषिरुदारधीः। <br>मत्प्रसादादधो नष्टं निरुक्तमभिजग्मिवान्   ॥12-330-008॥</td></tr>
<tr><td>न हि जातो न जायेऽहं न जनिष्ये कदाचन। <br>क्षेत्रज्ञः सर्वभूतानां तस्मादहमजः स्मृतः   ॥12-330-009॥</td></tr>
<tr><td>नोक्तपूर्वं मया क्षुद्रमश्लीलं वा कदाचन। <br>ऋता ब्रह्मसुता सा मे सत्या देवी सरस्वती   ॥12-330-010॥</td></tr>
<tr><td>सच्चासच्चैव कौन्तेय मयावेशितमात्मनि। <br>पौष्करे ब्रह्मसदने सत्यं मामृषयो विदुः   ॥12-330-011॥</td></tr>
<tr><td>सत्त्वान्न च्युतपूर्वोऽहं सत्त्वं वै विद्धि मत्कृतम्। <br>जन्मनीहाभवत्सत्त्वं पौर्विकं मे धनंजय   ॥12-330-012॥</td></tr>
<tr><td>निराशीःकर्मसंयुक्तं सात्वतं मां प्रकल्पय। <br>सात्वतज्ञानदृष्टोऽहं सात्वतः सात्वतां पतिः   ॥12-330-013॥</td></tr>
<tr><td>कृषामि मेदिनीं पार्थ भूत्वा कार्ष्णायसो महान्। <br>कृष्णो वर्णश्च मे यस्मात्तस्मात्कृष्णोऽहमर्जुन   ॥12-330-014॥</td></tr>
<tr><td>मया संश्लेषिता भूमिरद्भिर्व्योम च वायुना। <br>वायुश्च तेजसा सार्धं वैकुण्ठत्वं ततो मम   ॥12-330-015॥</td></tr>
<tr><td>निर्वाणं परमं सौख्यं धर्मोऽसौ पर उच्यते। <br>तस्मान्न च्युतपूर्वोऽहमच्युतस्तेन कर्मणा   ॥12-330-016॥</td></tr>
<tr><td>पृथिवीनभसी चोभे विश्रुते विश्वलौकिके। <br>तयोः संधारणार्थं हि मामधोक्षजमञ्जसा   ॥12-330-017॥</td></tr>
<tr><td>निरुक्तं वेदविदुषो ये च शब्दार्थचिन्तकाः। <br>ते मां गायन्ति प्राग्वंशे अधोक्षज इति स्थितिः   ॥12-330-018॥</td></tr>
<tr><td>शब्द एकमतैरेष व्याहृतः परमर्षिभिः। <br>नान्यो ह्यधोक्षजो लोके ऋते नारायणं प्रभुम्   ॥12-330-019॥</td></tr>
<tr><td>घृतं ममार्चिषो लोके जन्तूनां प्राणधारणम्। <br>घृतार्चिरहमव्यग्रैर्वेदज्ञैः परिकीर्तितः   ॥12-330-020॥</td></tr>
<tr><td>त्रयो हि धातवः ख्याताः कर्मजा इति च स्मृताः। <br>पित्तं श्लेष्मा च वायुश्च एष संघात उच्यते   ॥12-330-021॥</td></tr>
<tr><td>एतैश्च धार्यते जन्तुरेतैः क्षीणैश्च क्षीयते। <br>आयुर्वेदविदस्तस्मात्त्रिधातुं मां प्रचक्षते   ॥12-330-022॥</td></tr>
<tr><td>वृषो हि भगवान्धर्मः ख्यातो लोकेषु भारत। <br>नैघण्टुकपदाख्यातं विद्धि मां वृषमुत्तमम्   ॥12-330-023॥</td></tr>
<tr><td>कपिर्वराहः श्रेष्ठश्च धर्मश्च वृष उच्यते। <br>तस्माद्वृषाकपिं प्राह कश्यपो मां प्रजापतिः   ॥12-330-024॥</td></tr>
<tr><td>न चादिं न मध्यं तथा नैव चान्तं; कदाचिद्विदन्ते सुराश्चासुराश्च। <br>अनाद्यो ह्यमध्यस्तथा चाप्यनन्तः; प्रगीतोऽहमीशो विभुर्लोकसाक्षी   ॥12-330-025॥</td></tr>
<tr><td>शुचीनि श्रवणीयानि शृणोमीह धनंजय। <br>न च पापानि गृह्णामि ततोऽहं वै शुचिश्रवाः   ॥12-330-026॥</td></tr>
<tr><td>एकशृङ्गः पुरा भूत्वा वराहो दिव्यदर्शनः। <br>इमामुद्धृतवान्भूमिमेकशृङ्गस्ततो ह्यहम्   ॥12-330-027॥</td></tr>
<tr><td>तथैवासं त्रिककुदो वाराहं रूपमास्थितः। <br>त्रिककुत्तेन विख्यातः शरीरस्य तु मापनात्   ॥12-330-028॥</td></tr>
<tr><td>विरिञ्च इति यः प्रोक्तः कपिलज्ञानचिन्तकैः। <br>स प्रजापतिरेवाहं चेतनात्सर्वलोककृत्   ॥12-330-029॥</td></tr>
<tr><td>विद्यासहायवन्तं मामादित्यस्थं सनातनम्। <br>कपिलं प्राहुराचार्याः सांख्या निश्चितनिश्चयाः   ॥12-330-030॥</td></tr>
<tr><td>हिरण्यगर्भो द्युतिमानेष यश्छन्दसि स्तुतः। <br>योगैः संपूज्यते नित्यं स एवाहं विभुः स्मृतः   ॥12-330-031॥</td></tr>
<tr><td>एकविंशतिशाखं च ऋग्वेदं मां प्रचक्षते। <br>सहस्रशाखं यत्साम ये वै वेदविदो जनाः। <br>गायन्त्यारण्यके विप्रा मद्भक्तास्तेऽपि दुर्लभाः   ॥12-330-032॥</td></tr>
<tr><td>षट्पञ्चाशतमष्टौ च सप्तत्रिंशतमित्युत। <br>यस्मिञ्शाखा यजुर्वेदे सोऽहमाध्वर्यवे स्मृतः   ॥12-330-033॥</td></tr>
<tr><td>पञ्चकल्पमथर्वाणं कृत्याभिः परिबृंहितम्। <br>कल्पयन्ति हि मां विप्रा अथर्वाणविदस्तथा   ॥12-330-034॥</td></tr>
<tr><td>शाखाभेदाश्च ये केचिद्याश्च शाखासु गीतयः। <br>स्वरवर्णसमुच्चाराः सर्वांस्तान्विद्धि मत्कृतान्   ॥12-330-035॥</td></tr>
<tr><td>यत्तद्धयशिरः पार्थ समुदेति वरप्रदम्। <br>सोऽहमेवोत्तरे भागे क्रमाक्षरविभागवित्   ॥12-330-036॥</td></tr>
<tr><td>रामादेशितमार्गेण मत्प्रसादान्महात्मना। <br>पाञ्चालेन क्रमः प्राप्तस्तस्माद्भूतात्सनातनात्। <br>बाभ्रव्यगोत्रः स बभौ प्रथमः क्रमपारगः   ॥12-330-037॥</td></tr>
<tr><td>नारायणाद्वरं लब्ध्वा प्राप्य योगमनुत्तमम्। <br>क्रमं प्रणीय शिक्षां च प्रणयित्वा स गालवः   ॥12-330-038॥</td></tr>
<tr><td>कण्डरीकोऽथ राजा च ब्रह्मदत्तः प्रतापवान्। <br>जातीमरणजं दुःखं स्मृत्वा स्मृत्वा पुनः पुनः। <br>सप्तजातिषु मुख्यत्वाद्योगानां संपदं गतः   ॥12-330-039॥</td></tr>
<tr><td>पुराहमात्मजः पार्थ प्रथितः कारणान्तरे। <br>धर्मस्य कुरुशार्दूल ततोऽहं धर्मजः स्मृतः   ॥12-330-040॥</td></tr>
<tr><td>नरनारायणौ पूर्वं तपस्तेपतुरव्ययम्। <br>धर्मयानं समारूढौ पर्वते गन्धमादने   ॥12-330-041॥</td></tr>
<tr><td>तत्कालसमयं चैव दक्षयज्ञो बभूव ह। <br>न चैवाकल्पयद्भागं दक्षो रुद्रस्य भारत   ॥12-330-042॥</td></tr>
<tr><td>ततो दधीचिवचनाद्दक्षयज्ञमपाहरत्। <br>ससर्ज शूलं क्रोधेन प्रज्वलन्तं मुहुर्मुहुः   ॥12-330-043॥</td></tr>
<tr><td>तच्छूलं भस्मसात्कृत्वा दक्षयज्ञं सविस्तरम्। <br>आवयोः सहसागच्छद्बदर्याश्रममन्तिकात्। <br>वेगेन महता पार्थ पतन्नारायणोरसि   ॥12-330-044॥</td></tr>
<tr><td>ततः स्वतेजसाविष्टाः केशा नारायणस्य ह। <br>बभूवुर्मुञ्जवर्णास्तु ततोऽहं मुञ्जकेशवान्   ॥12-330-045॥</td></tr>
<tr><td>तच्च शूलं विनिर्धूतं हुंकारेण महात्मना। <br>जगाम शंकरकरं नारायणसमाहतम्   ॥12-330-046॥</td></tr>
<tr><td>अथ रुद्र उपाधावत्तावृषी तपसान्वितौ। <br>तत एनं समुद्धूतं कण्ठे जग्राह पाणिना। <br>नारायणः स विश्वात्मा तेनास्य शितिकण्ठता   ॥12-330-047॥</td></tr>
<tr><td>अथ रुद्रविघातार्थमिषीकां जगृहे नरः। <br>मन्त्रैश्च संयुयोजाशु सोऽभवत्परशुर्महान्   ॥12-330-048॥</td></tr>
<tr><td>क्षिप्तश्च सहसा रुद्रे खण्डनं प्राप्तवांस्तदा। <br>ततोऽहं खण्डपरशुः स्मृतः परशुखण्डनात्   ॥12-330-049॥</td></tr>
<tr><td> अर्जुन उवाच। <br>अस्मिन्युद्धे तु वार्ष्णेय त्रैलोक्यमथने तदा। <br>जयं कः प्राप्तवांस्तत्र शंसैतन्मे जनार्दन   ॥12-330-050॥</td></tr>
<tr><td> श्रीभगवानुवाच। <br>तयोः संलग्नयोर्युद्धे रुद्रनारायणात्मनोः। <br>उद्विग्नाः सहसा कृत्स्ना लोकाः सर्वेऽभवंस्तदा   ॥12-330-051॥</td></tr>
<tr><td>नागृह्णात्पावकः शुभ्रं मखेषु सुहुतं हविः। <br>वेदा न प्रतिभान्ति स्म ऋषीणां भावितात्मनाम्   ॥12-330-052॥</td></tr>
<tr><td>देवान्रजस्तमश्चैव समाविविशतुस्तदा। <br>वसुधा संचकम्पेऽथ नभश्च विपफाल ह   ॥12-330-053॥</td></tr>
<tr><td>निष्प्रभाणि च तेजांसि ब्रह्मा चैवासनाच्च्युतः। <br>अगाच्छोषं समुद्रश्च हिमवांश्च व्यशीर्यत   ॥12-330-054॥</td></tr>
<tr><td>तस्मिन्नेवं समुत्पन्ने निमित्ते पाण्डुनन्दन। <br>ब्रह्मा वृतो देवगणैरृषिभिश्च महात्मभिः। <br>आजगामाशु तं देशं यत्र युद्धमवर्तत   ॥12-330-055॥</td></tr>
<tr><td>साञ्जलिप्रग्रहो भूत्वा चतुर्वक्त्रो निरुक्तगः। <br>उवाच वचनं रुद्रं लोकानामस्तु वै शिवम्। <br>न्यस्यायुधानि विश्वेश जगतो हितकाम्यया   ॥12-330-056॥</td></tr>
<tr><td>यदक्षरमथाव्यक्तमीशं लोकस्य भावनम्। <br>कूटस्थं कर्तृनिर्द्वंद्वमकर्तेति च यं विदुः   ॥12-330-057॥</td></tr>
<tr><td>व्यक्तिभावगतस्यास्य एका मूर्तिरियं शिवा। <br>नरो नारायणश्चैव जातौ धर्मकुलोद्वहौ   ॥12-330-058॥</td></tr>
<tr><td>तपसा महता युक्तौ देवश्रेष्ठौ महाव्रतौ। <br>अहं प्रसादजस्तस्य कस्मिंश्चित्कारणान्तरे। <br>त्वं चैव क्रोधजस्तात पूर्वसर्गे सनातनः   ॥12-330-059॥</td></tr>
<tr><td>मया च सार्धं वरदं विबुधैश्च महर्षिभिः। <br>प्रसादयाशु लोकानां शान्तिर्भवतु माचिरम्   ॥12-330-060॥</td></tr>
<tr><td>ब्रह्मणा त्वेवमुक्तस्तु रुद्रः क्रोधाग्निमुत्सृजन्। <br>प्रसादयामास ततो देवं नारायणं प्रभुम्। <br>शरणं च जगामाद्यं वरेण्यं वरदं हरिम्   ॥12-330-061॥</td></tr>
<tr><td>ततोऽथ वरदो देवो जितक्रोधो जितेन्द्रियः। <br>प्रीतिमानभवत्तत्र रुद्रेण सह संगतः   ॥12-330-062॥</td></tr>
<tr><td>ऋषिभिर्ब्रह्मणा चैव विबुधैश्च सुपूजितः। <br>उवाच देवमीशानमीशः स जगतो हरिः   ॥12-330-063॥</td></tr>
<tr><td>यस्त्वां वेत्ति स मां वेत्ति यस्त्वामनु स मामनु। <br>नावयोरन्तरं किंचिन्मा ते भूद्बुद्धिरन्यथा   ॥12-330-064॥</td></tr>
<tr><td>अद्य प्रभृति श्रीवत्सः शूलाङ्कोऽयं भवत्वयम्। <br>मम पाण्यङ्कितश्चापि श्रीकण्ठस्त्वं भविष्यसि   ॥12-330-065॥</td></tr>
<tr><td>एवं लक्षणमुत्पाद्य परस्परकृतं तदा। <br>सख्यं चैवातुलं कृत्वा रुद्रेण सहितावृषी। <br>तपस्तेपतुरव्यग्रौ विसृज्य त्रिदिवौकसः   ॥12-330-066॥</td></tr>
<tr><td>एष ते कथितः पार्थ नारायणजयो मृधे। <br>नामानि चैव गुह्यानि निरुक्तानि च भारत। <br>ऋषिभिः कथितानीह यानि संकीर्तितानि ते   ॥12-330-067॥</td></tr>
<tr><td>एवं बहुविधै रूपैश्चरामीह वसुंधराम्। <br>ब्रह्मलोकं च कौन्तेय गोलोकं च सनातनम्। <br>मया त्वं रक्षितो युद्धे महान्तं प्राप्तवाञ्जयम्   ॥12-330-068॥</td></tr>
<tr><td>यस्तु ते सोऽग्रतो याति युद्धे संप्रत्युपस्थिते। <br>तं विद्धि रुद्रं कौन्तेय देवदेवं कपर्दिनम्   ॥12-330-069॥</td></tr>
<tr><td>कालः स एव कथितः क्रोधजेति मया तव। <br>निहतांस्तेन वै पूर्वं हतवानसि वै रिपून्   ॥12-330-070॥</td></tr>
<tr><td>अप्रमेयप्रभावं तं देवदेवमुमापतिम्। <br>नमस्व देवं प्रयतो विश्वेशं हरमव्ययम्   ॥12-330-071॥</td></tr>
</table>
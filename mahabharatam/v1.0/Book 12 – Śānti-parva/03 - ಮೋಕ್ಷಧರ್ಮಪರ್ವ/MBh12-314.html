<table border = "1"><tr><td>Verse</td></tr>
<tr><td> भीष्म उवाच। <br>एतच्छ्रुत्वा तु वचनं कृतात्मा कृतनिश्चयः। <br>आत्मनात्मानमास्थाय दृष्ट्वा चात्मानमात्मना   ॥12-314-001॥</td></tr>
<tr><td>कृतकार्यः सुखी शान्तस्तूष्णीं प्रायादुदङ्मुखः। <br>शैशिरं गिरिमुद्दिश्य सधर्मा मातरिश्वनः   ॥12-314-002॥</td></tr>
<tr><td>एतस्मिन्नेव काले तु देवर्षिर्नारदस्तदा। <br>हिमवन्तमियाद्द्रष्टुं सिद्धचारणसेवितम्   ॥12-314-003॥</td></tr>
<tr><td>तमप्सरोगणाकीर्णं गीतस्वननिनादितम्। <br>किंनराणां समूहैश्च भृङ्गराजैस्तथैव च   ॥12-314-004॥</td></tr>
<tr><td>मद्गुभिः खञ्जरीटैश्च विचित्रैर्जीवजीवकैः। <br>चित्रवर्णैर्मयूरैश्च केकाशतविराजितैः। <br>राजहंससमूहैश्च हृष्टैः परभृतैस्तथा   ॥12-314-005॥</td></tr>
<tr><td>पक्षिराजो गरुत्मांश्च यं नित्यमधिगच्छति। <br>चत्वारो लोकपालाश्च देवाः सर्षिगणास्तथा। <br>यत्र नित्यं समायान्ति लोकस्य हितकाम्यया   ॥12-314-006॥</td></tr>
<tr><td>विष्णुना यत्र पुत्रार्थे तपस्तप्तं महात्मना। <br>यत्रैव च कुमारेण बाल्ये क्षिप्ता दिवौकसः   ॥12-314-007॥</td></tr>
<tr><td>शक्तिर्न्यस्ता क्षितितले त्रैलोक्यमवमन्य वै। <br>यत्रोवाच जगत्स्कन्दः क्षिपन्वाक्यमिदं तदा   ॥12-314-008॥</td></tr>
<tr><td>योऽन्योऽस्ति मत्तोऽभ्यधिको विप्रा यस्याधिकं प्रियाः। <br>यो ब्रह्मण्यो द्वितीयोऽस्ति त्रिषु लोकेषु वीर्यवान्   ॥12-314-009॥</td></tr>
<tr><td>सोऽभ्युद्धरत्विमां शक्तिमथ वा कम्पयत्विति। <br>तच्छ्रुत्वा व्यथिता लोकाः क इमामुद्धरेदिति   ॥12-314-010॥</td></tr>
<tr><td>अथ देवगणं सर्वं संभ्रान्तेन्द्रियमानसम्। <br>अपश्यद्भगवान्विष्णुः क्षिप्तं सासुरराक्षसम्। <br>किं न्वत्र सुकृतं कार्यं भवेदिति विचिन्तयन्   ॥12-314-011॥</td></tr>
<tr><td>स नामृष्यत तं क्षेपमवैक्षत च पावकिम्। <br>स प्रहस्य विशुद्धात्मा शक्तिं प्रज्वलितां तदा। <br>कम्पयामास सव्येन पाणिना पुरुषोत्तमः   ॥12-314-012॥</td></tr>
<tr><td>शक्त्यां तु कम्पमानायां विष्णुना बलिना तदा। <br>मेदिनी कम्पिता सर्वा सशैलवनकानना   ॥12-314-013॥</td></tr>
<tr><td>शक्तेनापि समुद्धर्तुं कम्पिता सा न तूद्धृता। <br>रक्षता स्कन्दराजस्य धर्षणां प्रभविष्णुना   ॥12-314-014॥</td></tr>
<tr><td>तां कम्पयित्वा भगवान्प्रह्रादमिदमब्रवीत्। <br>पश्य वीर्यं कुमारस्य नैतदन्यः करिष्यति   ॥12-314-015॥</td></tr>
<tr><td>सोऽमृष्यमाणस्तद्वाक्यं समुद्धरणनिश्चितः। <br>जग्राह तां तस्य शक्तिं न चैनामप्यकम्पयत्   ॥12-314-016॥</td></tr>
<tr><td>नादं महान्तं मुक्त्वा स मूर्छितो गिरिमूर्धनि। <br>विह्वलः प्रापतद्भूमौ हिरण्यकशिपोः सुतः   ॥12-314-017॥</td></tr>
<tr><td>यत्रोत्तरां दिशं गत्वा शैलराजस्य पार्श्वतः। <br>तपोऽतप्यत दुर्धर्षस्तात नित्यं वृषध्वजः   ॥12-314-018॥</td></tr>
<tr><td>पावकेन परिक्षिप्तो दीप्यता तस्य चाश्रमः। <br>आदित्यबन्धनं नाम दुर्धर्षमकृतात्मभिः   ॥12-314-019॥</td></tr>
<tr><td>न तत्र शक्यते गन्तुं यक्षराक्षसदानवैः। <br>दशयोजनविस्तारमग्निज्वालासमावृतम्   ॥12-314-020॥</td></tr>
<tr><td>भगवान्पावकस्तत्र स्वयं तिष्ठति वीर्यवान्। <br>सर्वविघ्नान्प्रशमयन्महादेवस्य धीमतः   ॥12-314-021॥</td></tr>
<tr><td>दिव्यं वर्षसहस्रं हि पादेनैकेन तिष्ठतः। <br>देवान्संतापयंस्तत्र महादेवो धृतव्रतः   ॥12-314-022॥</td></tr>
<tr><td>ऐन्द्रीं तु दिशमास्थाय शैलराजस्य धीमतः। <br>विविक्ते पर्वततटे पाराशर्यो महातपाः। <br>वेदानध्यापयामास व्यासः शिष्यान्महातपाः   ॥12-314-023॥</td></tr>
<tr><td>सुमन्तुं च महाभागं वैशंपायनमेव च। <br>जैमिनिं च महाप्राज्ञं पैलं चापि तपस्विनम्   ॥12-314-024॥</td></tr>
<tr><td>एभिः शिष्यैः परिवृतो व्यास आस्ते महातपाः। <br>तत्राश्रमपदं पुण्यं ददर्श पितुरुत्तमम्। <br>आरणेयो विशुद्धात्मा नभसीव दिवाकरः   ॥12-314-025॥</td></tr>
<tr><td>अथ व्यासः परिक्षिप्तं ज्वलन्तमिव पावकम्। <br>ददर्श सुतमायान्तं दिवाकरसमप्रभम्   ॥12-314-026॥</td></tr>
<tr><td>असज्जमानं वृक्षेषु शैलेषु विषमेषु च। <br>योगयुक्तं महात्मानं यथा बाणं गुणच्युतम्   ॥12-314-027॥</td></tr>
<tr><td>सोऽभिगम्य पितुः पादावगृह्णादरणीसुतः। <br>यथोपजोषं तैश्चापि समागच्छन्महामुनिः   ॥12-314-028॥</td></tr>
<tr><td>ततो निवेदयामास पित्रे सर्वमशेषतः। <br>शुको जनकराजेन संवादं प्रीतमानसः   ॥12-314-029॥</td></tr>
<tr><td>एवमध्यापयञ्शिष्यान्व्यासः पुत्रं च वीर्यवान्। <br>उवास हिमवत्पृष्ठे पाराशर्यो महामुनिः   ॥12-314-030॥</td></tr>
<tr><td>ततः कदाचिच्छिष्यास्तं परिवार्यावतस्थिरे। <br>वेदाध्ययनसंपन्नाः शान्तात्मानो जितेन्द्रियाः   ॥12-314-031॥</td></tr>
<tr><td>वेदेषु निष्ठां संप्राप्य साङ्गेष्वतितपस्विनः। <br>अथोचुस्ते तदा व्यासं शिष्याः प्राञ्जलयो गुरुम्   ॥12-314-032॥</td></tr>
<tr><td>महता श्रेयसा युक्ता यशसा च स्म वर्धिताः। <br>एकं त्विदानीमिच्छामो गुरुणानुग्रहं कृतम्   ॥12-314-033॥</td></tr>
<tr><td>इति तेषां वचः श्रुत्वा ब्रह्मर्षिस्तानुवाच ह। <br>उच्यतामिति तद्वत्सा यद्वः कार्यं प्रियं मया   ॥12-314-034॥</td></tr>
<tr><td>एतद्वाक्यं गुरोः श्रुत्वा शिष्यास्ते हृष्टमानसाः। <br>पुनः प्राञ्जलयो भूत्वा प्रणम्य शिरसा गुरुम्   ॥12-314-035॥</td></tr>
<tr><td>ऊचुस्ते सहिता राजन्निदं वचनमुत्तमम्। <br>यदि प्रीत उपाध्यायो धन्याः स्मो मुनिसत्तम   ॥12-314-036॥</td></tr>
<tr><td>काङ्क्षामस्तु वयं सर्वे वरं दत्तं महर्षिणा। <br>षष्ठः शिष्यो न ते ख्यातिं गच्छेदत्र प्रसीद नः   ॥12-314-037॥</td></tr>
<tr><td>चत्वारस्ते वयं शिष्या गुरुपुत्रश्च पञ्चमः। <br>इह वेदाः प्रतिष्ठेरन्नेष नः काङ्क्षितो वरः   ॥12-314-038॥</td></tr>
<tr><td>शिष्याणां वचनं श्रुत्वा व्यासो वेदार्थतत्त्ववित्। <br>पराशरात्मजो धीमान्परलोकार्थचिन्तकः। <br>उवाच शिष्यान्धर्मात्मा धर्म्यं नैःश्रेयसं वचः   ॥12-314-039॥</td></tr>
<tr><td>ब्राह्मणाय सदा देयं ब्रह्म शुश्रूषवे भवेत्। <br>ब्रह्मलोके निवासं यो ध्रुवं समभिकाङ्क्षति   ॥12-314-040॥</td></tr>
<tr><td>भवन्तो बहुलाः सन्तु वेदो विस्तार्यतामयम्। <br>नाशिष्ये संप्रदातव्यो नाव्रते नाकृतात्मनि   ॥12-314-041॥</td></tr>
<tr><td>एते शिष्यगुणाः सर्वे विज्ञातव्या यथार्थतः। <br>नापरीक्षितचारित्रे विद्या देया कथंचन   ॥12-314-042॥</td></tr>
<tr><td>यथा हि कनकं शुद्धं तापच्छेदनिघर्षणैः। <br>परीक्षेत तथा शिष्यानीक्षेत्कुलगुणादिभिः   ॥12-314-043॥</td></tr>
<tr><td>न नियोज्याश्च वः शिष्या अनियोगे महाभये। <br>यथामति यथापाठं तथा विद्या फलिष्यति   ॥12-314-044॥</td></tr>
<tr><td>सर्वस्तरतु दुर्गाणि सर्वो भद्राणि पश्यतु। <br>श्रावयेच्चतुरो वर्णान्कृत्वा ब्राह्मणमग्रतः   ॥12-314-045॥</td></tr>
<tr><td>वेदस्याध्ययनं हीदं तच्च कार्यं महत्स्मृतम्। <br>स्तुत्यर्थमिह देवानां वेदाः सृष्टाः स्वयंभुवा   ॥12-314-046॥</td></tr>
<tr><td>यो निर्वदेत संमोहाद्ब्राह्मणं वेदपारगम्। <br>सोऽपध्यानाद्ब्राह्मणस्य पराभूयादसंशयम्   ॥12-314-047॥</td></tr>
<tr><td>यश्चाधर्मेण विब्रूयाद्यश्चाधर्मेण पृच्छति। <br>तयोरन्यतरः प्रैति विद्वेषं वाधिगच्छति   ॥12-314-048॥</td></tr>
<tr><td>एतद्वः सर्वमाख्यातं स्वाध्यायस्य विधिं प्रति। <br>उपकुर्याच्च शिष्याणामेतच्च हृदि वो भवेत्   ॥12-314-049॥</td></tr>
</table>
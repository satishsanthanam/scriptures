<table border = "1"><tr><td>Verse</td></tr>
<tr><td> मनुरुवाच। <br>यदा ते पञ्चभिः पञ्च विमुक्ता मनसा सह। <br>अथ तद्द्रक्ष्यसे ब्रह्म मणौ सूत्रमिवार्पितम्   ॥12-199-001॥</td></tr>
<tr><td>तदेव च यथा सूत्रं सुवर्णे वर्तते पुनः। <br>मुक्तास्वथ प्रवालेषु मृन्मये राजते तथा   ॥12-199-002॥</td></tr>
<tr><td>तद्वद्गोषु मनुष्येषु तद्वद्धस्तिमृगादिषु। <br>तद्वत्कीटपतंगेषु प्रसक्तात्मा स्वकर्मभिः   ॥12-199-003॥</td></tr>
<tr><td>येन येन शरीरेण यद्यत्कर्म करोत्ययम्। <br>तेन तेन शरीरेण तत्तत्फलमुपाश्नुते   ॥12-199-004॥</td></tr>
<tr><td>यथा ह्येकरसा भूमिरोषध्यात्मानुसारिणी। <br>तथा कर्मानुगा बुद्धिरन्तरात्मानुदर्शिनी   ॥12-199-005॥</td></tr>
<tr><td>ज्ञानपूर्वोद्भवा लिप्सा लिप्सापूर्वाभिसंधिता। <br>अभिसंधिपूर्वकं कर्म कर्ममूलं ततः फलम्   ॥12-199-006॥</td></tr>
<tr><td>फलं कर्मात्मकं विद्यात्कर्म ज्ञेयात्मकं तथा। <br>ज्ञेयं ज्ञानात्मकं विद्याज्ज्ञानं सदसदात्मकम्   ॥12-199-007॥</td></tr>
<tr><td>ज्ञानानां च फलानां च ज्ञेयानां कर्मणां तथा। <br>क्षयान्ते तत्फलं दिव्यं ज्ञानं ज्ञेयप्रतिष्ठितम्   ॥12-199-008॥</td></tr>
<tr><td>महद्धि परमं भूतं युक्ताः पश्यन्ति योगिनः। <br>अबुधास्तं न पश्यन्ति ह्यात्मस्था गुणबुद्धयः   ॥12-199-009॥</td></tr>
<tr><td>पृथिवीरूपतो रूपमपामिह महत्तरम्। <br>अद्भ्यो महत्तरं तेजस्तेजसः पवनो महान्   ॥12-199-010॥</td></tr>
<tr><td>पवनाच्च महद्व्योम तस्मात्परतरं मनः। <br>मनसो महती बुद्धिर्बुद्धेः कालो महान्स्मृतः   ॥12-199-011॥</td></tr>
<tr><td>कालात्स भगवान्विष्णुर्यस्य सर्वमिदं जगत्। <br>नादिर्न मध्यं नैवान्तस्तस्य देवस्य विद्यते   ॥12-199-012॥</td></tr>
<tr><td>अनादित्वादमध्यत्वादनन्तत्वाच्च सोऽव्ययः। <br>अत्येति सर्वदुःखानि दुःखं ह्यन्तवदुच्यते   ॥12-199-013॥</td></tr>
<tr><td>तद्ब्रह्म परमं प्रोक्तं तद्धाम परमं स्मृतम्। <br>तद्गत्वा कालविषयाद्विमुक्ता मोक्षमाश्रिताः   ॥12-199-014॥</td></tr>
<tr><td>गुणैस्त्वेतैः प्रकाशन्ते निर्गुणत्वात्ततः परम्। <br>निवृत्तिलक्षणो धर्मस्तथानन्त्याय कल्पते   ॥12-199-015॥</td></tr>
<tr><td>ऋचो यजूंषि सामानि शरीराणि व्यपाश्रिताः। <br>जिह्वाग्रेषु प्रवर्तन्ते यत्नसाध्या विनाशिनः   ॥12-199-016॥</td></tr>
<tr><td>न चैवमिष्यते ब्रह्म शरीराश्रयसंभवम्। <br>न यत्नसाध्यं तद्ब्रह्म नादिमध्यं न चान्तवत्   ॥12-199-017॥</td></tr>
<tr><td>ऋचामादिस्तथा साम्नां यजुषामादिरुच्यते। <br>अन्तश्चादिमतां दृष्टो न चादिर्ब्रह्मणः स्मृतः   ॥12-199-018॥</td></tr>
<tr><td>अनादित्वादनन्तत्वात्तदनन्तमथाव्ययम्। <br>अव्ययत्वाच्च निर्द्वंद्वं द्वंद्वाभावात्ततः परम्   ॥12-199-019॥</td></tr>
<tr><td>अदृष्टतोऽनुपायाच्चाप्यभिसंधेश्च कर्मणः। <br>न तेन मर्त्याः पश्यन्ति येन गच्छन्ति तत्परम्   ॥12-199-020॥</td></tr>
<tr><td>विषयेषु च संसर्गाच्छाश्वतस्य च दर्शनात्। <br>मनसा चान्यदाकाङ्क्षन्परं न प्रतिपद्यते   ॥12-199-021॥</td></tr>
<tr><td>गुणान्यदिह पश्यन्ति तदिच्छन्त्यपरे जनाः। <br>परं नैवाभिकाङ्क्षन्ति निर्गुणत्वाद्गुणार्थिनः   ॥12-199-022॥</td></tr>
<tr><td>गुणैर्यस्त्ववरैर्युक्तः कथं विद्याद्गुणानिमान्। <br>अनुमानाद्धि गन्तव्यं गुणैरवयवैः सह   ॥12-199-023॥</td></tr>
<tr><td>सूक्ष्मेण मनसा विद्मो वाचा वक्तुं न शक्नुमः। <br>मनो हि मनसा ग्राह्यं दर्शनेन च दर्शनम्   ॥12-199-024॥</td></tr>
<tr><td>ज्ञानेन निर्मलीकृत्य बुद्धिं बुद्ध्या तथा मनः। <br>मनसा चेन्द्रियग्राममनन्तं प्रतिपद्यते   ॥12-199-025॥</td></tr>
<tr><td>बुद्धिप्रहीणो मनसासमृद्ध;स्तथा निराशीर्गुणतामुपैति। <br>परं त्यजन्तीह विलोभ्यमाना; हुताशनं वायुरिवेन्धनस्थम्   ॥12-199-026॥</td></tr>
<tr><td>गुणादाने विप्रयोगे च तेषां; मनः सदा बुद्धिपरावराभ्याम्। <br>अनेनैव विधिना संप्रवृत्तो; गुणादाने ब्रह्मशरीरमेति   ॥12-199-027॥</td></tr>
<tr><td>अव्यक्तात्मा पुरुषोऽव्यक्तकर्मा; सोऽव्यक्तत्वं गच्छति ह्यन्तकाले। <br>तैरेवायं चेन्द्रियैर्वर्धमानै;र्ग्लायद्भिर्वा वर्तते कर्मरूपः   ॥12-199-028॥</td></tr>
<tr><td>सर्वैरयं चेन्द्रियैः संप्रयुक्तो; देहः प्राप्तः पञ्चभूताश्रयः स्यात्। <br>नासामर्थ्याद्गच्छति कर्मणेह; हीनस्तेन परमेणाव्ययेन   ॥12-199-029॥</td></tr>
<tr><td>पृथ्व्या नरः पश्यति नान्तमस्या; ह्यन्तश्चास्या भविता चेति विद्धि। <br>परं नयन्तीह विलोभ्यमानं; यथा प्लवं वायुरिवार्णवस्थम्   ॥12-199-030॥</td></tr>
<tr><td>दिवाकरो गुणमुपलभ्य निर्गुणो; यथा भवेद्व्यपगतरश्मिमण्डलः। <br>तथा ह्यसौ मुनिरिह निर्विशेषवा;न्स निर्गुणं प्रविशति ब्रह्म चाव्ययम्   ॥12-199-031॥</td></tr>
<tr><td>अनागतिं सुकृतिमतां परां गतिं; स्वयंभुवं प्रभवनिधानमव्ययम्। <br>सनातनं यदमृतमव्ययं पदं; विचार्य तं शमममृतत्वमश्नुते   ॥12-199-032॥</td></tr>
</table>
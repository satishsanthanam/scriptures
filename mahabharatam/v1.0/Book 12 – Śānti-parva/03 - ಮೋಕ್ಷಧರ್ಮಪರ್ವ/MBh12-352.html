<table border = "1"><tr><td>Verse</td></tr>
<tr><td> ब्राह्मण उवाच। <br>आश्चर्यं नात्र संदेहः सुप्रीतोऽस्मि भुजंगम। <br>अन्वर्थोपगतैर्वाक्यैः पन्थानं चास्मि दर्शितः   ॥12-352-001॥</td></tr>
<tr><td>स्वस्ति तेऽस्तु गमिष्यामि साधो भुजगसत्तम। <br>स्मरणीयोऽस्मि भवता संप्रेषणनियोजनैः   ॥12-352-002॥</td></tr>
<tr><td> नाग उवाच। <br>अनुक्त्वा मद्गतं कार्यं क्वेदानीं प्रस्थितो भवान्। <br>उच्यतां द्विज यत्कार्यं यदर्थं त्वमिहागतः   ॥12-352-003॥</td></tr>
<tr><td>उक्तानुक्ते कृते कार्ये मामामन्त्र्य द्विजर्षभ। <br>मया प्रत्यभ्यनुज्ञातस्ततो यास्यसि ब्राह्मण   ॥12-352-004॥</td></tr>
<tr><td>न हि मां केवलं दृष्ट्वा त्यक्त्वा प्रणयवानिह। <br>गन्तुमर्हसि विप्रर्षे वृक्षमूलगतो यथा   ॥12-352-005॥</td></tr>
<tr><td>त्वयि चाहं द्विजश्रेष्ठ भवान्मयि न संशयः। <br>लोकोऽयं भवतः सर्वः का चिन्ता मयि तेऽनघ   ॥12-352-006॥</td></tr>
<tr><td> ब्राह्मण उवाच। <br>एवमेतन्महाप्राज्ञ विज्ञातार्थ भुजंगम। <br>नातिरिक्तास्त्वया देवाः सर्वथैव यथातथम्   ॥12-352-007॥</td></tr>
<tr><td>य एवाहं स एव त्वमेवमेतद्भुजंगम। <br>अहं भवांश्च भूतानि सर्वे सर्वत्रगाः सदा   ॥12-352-008॥</td></tr>
<tr><td>आसीत्तु मे भोगपते संशयः पुण्यसंचये। <br>सोऽहमुञ्छव्रतं साधो चरिष्याम्यर्थदर्शनम्   ॥12-352-009॥</td></tr>
<tr><td>एष मे निश्चयः साधो कृतः कारणवत्तरः। <br>आमन्त्रयामि भद्रं ते कृतार्थोऽस्मि भुजंगम   ॥12-352-010॥</td></tr>
</table>
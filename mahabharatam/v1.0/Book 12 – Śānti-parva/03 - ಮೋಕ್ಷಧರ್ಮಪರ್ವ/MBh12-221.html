<table border = "1"><tr><td>Verse</td></tr>
<tr><td> युधिष्ठिर उवाच। <br>पूर्वरूपाणि मे राजन्पुरुषस्य भविष्यतः। <br>पराभविष्यतश्चैव त्वं मे ब्रूहि पितामह   ॥12-221-001॥</td></tr>
<tr><td> भीष्म उवाच। <br>मन एव मनुष्यस्य पूर्वरूपाणि शंसति। <br>भविष्यतश्च भद्रं ते तथैव नभविष्यतः   ॥12-221-002॥</td></tr>
<tr><td>अत्राप्युदाहरन्तीममितिहासं पुरातनम्। <br>श्रिया शक्रस्य संवादं तन्निबोध युधिष्ठिर   ॥12-221-003॥</td></tr>
<tr><td>महतस्तपसो व्युष्ट्या पश्यँल्लोकौ परावरौ। <br>सामान्यमृषिभिर्गत्वा ब्रह्मलोकनिवासिभिः   ॥12-221-004॥</td></tr>
<tr><td>ब्रह्मैवामितदीप्तौजाः शान्तपाप्मा महातपाः। <br>विचचार यथाकामं त्रिषु लोकेषु नारदः   ॥12-221-005॥</td></tr>
<tr><td>कदाचित्प्रातरुत्थाय पिस्पृक्षुः सलिलं शुचि। <br>ध्रुवद्वारभवां गङ्गां जगामावततार च   ॥12-221-006॥</td></tr>
<tr><td>सहस्रनयनश्चापि वज्री शम्बरपाकहा। <br>तस्या देवर्षिजुष्टायास्तीरमभ्याजगाम ह   ॥12-221-007॥</td></tr>
<tr><td>तावाप्लुत्य यतात्मानौ कृतजप्यौ समासतुः। <br>नद्याः पुलिनमासाद्य सूक्ष्मकाञ्चनवालुकम्   ॥12-221-008॥</td></tr>
<tr><td>पुण्यकर्मभिराख्याता देवर्षिकथिताः कथाः। <br>चक्रतुस्तौ कथाशीलौ शुचिसंहृष्टमानसौ। <br>पूर्ववृत्तव्यपेतानि कथयन्तौ समाहितौ   ॥12-221-009॥</td></tr>
<tr><td>अथ भास्करमुद्यन्तं रश्मिजालपुरस्कृतम्। <br>पूर्णमण्डलमालोक्य तावुत्थायोपतस्थतुः   ॥12-221-010॥</td></tr>
<tr><td>अभितस्तूदयन्तं तमर्कमर्कमिवापरम्। <br>आकाशे ददृशे ज्योतिरुद्यतार्चिःसमप्रभम्   ॥12-221-011॥</td></tr>
<tr><td>तयोः समीपं संप्राप्तं प्रत्यदृश्यत भारत। <br>तत्सुपर्णार्कचरितमास्थितं वैष्णवं पदम्। <br>भाभिरप्रतिमं भाति त्रैलोक्यमवभासयत्   ॥12-221-012॥</td></tr>
<tr><td>दिव्याभिरूपशोभाभिरप्सरोभिः पुरस्कृताम्। <br>बृहतीमंशुमत्प्रख्यां बृहद्भानोरिवार्चिषम्   ॥12-221-013॥</td></tr>
<tr><td>नक्षत्रकल्पाभरणां ताराभक्तिसमस्रजम्। <br>श्रियं ददृशतुः पद्मां साक्षात्पद्मतलस्थिताम्   ॥12-221-014॥</td></tr>
<tr><td>सावरुह्य विमानाग्रादङ्गनानामनुत्तमा। <br>अभ्यगच्छत्त्रिलोकेशं शक्रं चर्षिं च नारदम्   ॥12-221-015॥</td></tr>
<tr><td>नारदानुगतः साक्षान्मघवांस्तामुपागमत्। <br>कृताञ्जलिपुटो देवीं निवेद्यात्मानमात्मना   ॥12-221-016॥</td></tr>
<tr><td>चक्रे चानुपमां पूजां तस्याश्चापि स सर्ववित्। <br>देवराजः श्रियं राजन्वाक्यं चेदमुवाच ह   ॥12-221-017॥</td></tr>
<tr><td>का त्वं केन च कार्येण संप्राप्ता चारुहासिनि। <br>कुतश्चागम्यते सुभ्रु गन्तव्यं क्व च ते शुभे   ॥12-221-018॥</td></tr>
<tr><td> श्रीरुवाच। <br>पुण्येषु त्रिषु लोकेषु सर्वे स्थावरजङ्गमाः। <br>ममात्मभावमिच्छन्तो यतन्ते परमात्मना   ॥12-221-019॥</td></tr>
<tr><td>साहं वै पङ्कजे जाता सूर्यरश्मिविबोधिते। <br>भूत्यर्थं सर्वभूतानां पद्मा श्रीः पद्ममालिनी   ॥12-221-020॥</td></tr>
<tr><td>अहं लक्ष्मीरहं भूतिः श्रीश्चाहं बलसूदन। <br>अहं श्रद्धा च मेधा च सन्नतिर्विजितिः स्थितिः   ॥12-221-021॥</td></tr>
<tr><td>अहं धृतिरहं सिद्धिरहं त्विड्भूतिरेव च। <br>अहं स्वाहा स्वधा चैव संस्तुतिर्नियतिः कृतिः   ॥12-221-022॥</td></tr>
<tr><td>राज्ञां विजयमानानां सेनाग्रेषु ध्वजेषु च। <br>निवासे धर्मशीलानां विषयेषु पुरेषु च   ॥12-221-023॥</td></tr>
<tr><td>जितकाशिनि शूरे च संग्रामेष्वनिवर्तिनि। <br>निवसामि मनुष्येन्द्रे सदैव बलसूदन   ॥12-221-024॥</td></tr>
<tr><td>धर्मनित्ये महाबुद्धौ ब्रह्मण्ये सत्यवादिनि। <br>प्रश्रिते दानशीले च सदैव निवसाम्यहम्   ॥12-221-025॥</td></tr>
<tr><td>असुरेष्ववसं पूर्वं सत्यधर्मनिबन्धना। <br>विपरीतांस्तु तान्बुद्ध्वा त्वयि वासमरोचयम्   ॥12-221-026॥</td></tr>
<tr><td> शक्र उवाच। <br>कथंवृत्तेषु दैत्येषु त्वमवात्सीर्वरानने। <br>दृष्ट्वा च किमिहागास्त्वं हित्वा दैतेयदानवान्   ॥12-221-027॥</td></tr>
<tr><td> श्रीरुवाच। <br>स्वधर्ममनुतिष्ठत्सु धैर्यादचलितेषु च। <br>स्वर्गमार्गाभिरामेषु सत्त्वेषु निरता ह्यहम्   ॥12-221-028॥</td></tr>
<tr><td>दानाध्ययनयज्ञेज्या गुरुदैवतपूजनम्। <br>विप्राणामतिथीनां च तेषां नित्यमवर्तत   ॥12-221-029॥</td></tr>
<tr><td>सुसंमृष्टगृहाश्चासञ्जितस्त्रीका हुताग्नयः। <br>गुरुशुश्रूषवो दान्ता ब्रह्मण्याः सत्यवादिनः   ॥12-221-030॥</td></tr>
<tr><td>श्रद्दधाना जितक्रोधा दानशीलानसूयकाः। <br>भृतपुत्रा भृतामात्या भृतदारा ह्यनीर्षवः   ॥12-221-031॥</td></tr>
<tr><td>अमर्षणा न चान्योन्यं स्पृहयन्ति कदाचन। <br>न च जातूपतप्यन्ते धीराः परसमृद्धिभिः   ॥12-221-032॥</td></tr>
<tr><td>दातारः संगृहीतार आर्याः करुणवेदिनः। <br>महाप्रसादा ऋजवो दृढभक्ता जितेन्द्रियाः   ॥12-221-033॥</td></tr>
<tr><td>संतुष्टभृत्यसचिवाः कृतज्ञाः प्रियवादिनः। <br>यथार्थमानार्थकरा ह्रीनिषेधा यतव्रताः   ॥12-221-034॥</td></tr>
<tr><td>नित्यं पर्वसु सुस्नाताः स्वनुलिप्ताः स्वलंकृताः। <br>उपवासतपःशीलाः प्रतीता ब्रह्मवादिनः   ॥12-221-035॥</td></tr>
<tr><td>नैनानभ्युदियात्सूर्यो न चाप्यासन्प्रगेनिशाः। <br>रात्रौ दधि च सक्तूंश्च नित्यमेव व्यवर्जयन्   ॥12-221-036॥</td></tr>
<tr><td>काल्यं घृतं चान्ववेक्षन्प्रयता ब्रह्मचारिणः। <br>मङ्गलानपि चापश्यन्ब्राह्मणांश्चाप्यपूजयन्   ॥12-221-037॥</td></tr>
<tr><td>सदा हि ददतां धर्मः सदा चाप्रतिगृह्णताम्। <br>अर्धं च रात्र्याः स्वपतां दिवा चास्वपतां तथा   ॥12-221-038॥</td></tr>
<tr><td>कृपणानाथवृद्धानां दुर्बलातुरयोषिताम्। <br>दायं च संविभागं च नित्यमेवानुमोदताम्   ॥12-221-039॥</td></tr>
<tr><td>विषण्णं त्रस्तमुद्विग्नं भयार्तं व्याधिपीडितम्। <br>हृतस्वं व्यसनार्तं च नित्यमाश्वासयन्ति ते   ॥12-221-040॥</td></tr>
<tr><td>धर्ममेवान्ववर्तन्त न हिंसन्ति परस्परम्। <br>अनुकूलाश्च कार्येषु गुरुवृद्धोपसेविनः   ॥12-221-041॥</td></tr>
<tr><td>पितृदेवातिथींश्चैव यथावत्तेऽभ्यपूजयन्। <br>अवशेषाणि चाश्नन्ति नित्यं सत्यतपोरताः   ॥12-221-042॥</td></tr>
<tr><td>नैकेऽश्नन्ति सुसंपन्नं न गच्छन्ति परस्त्रियम्। <br>सर्वभूतेष्ववर्तन्त यथात्मनि दयां प्रति   ॥12-221-043॥</td></tr>
<tr><td>नैवाकाशे न पशुषु नायोनौ न च पर्वसु। <br>इन्द्रियस्य विसर्गं तेऽरोचयन्त कदाचन   ॥12-221-044॥</td></tr>
<tr><td>नित्यं दानं तथा दाक्ष्यमार्जवं चैव नित्यदा। <br>उत्साहश्चानहंकारः परमं सौहृदं क्षमा   ॥12-221-045॥</td></tr>
<tr><td>सत्यं दानं तपः शौचं कारुण्यं वागनिष्ठुरा। <br>मित्रेषु चानभिद्रोहः सर्वं तेष्वभवत्प्रभो   ॥12-221-046॥</td></tr>
<tr><td>निद्रा तन्द्रीरसंप्रीतिरसूया चानवेक्षिता। <br>अरतिश्च विषादश्च न स्पृहा चाविशन्त तान्   ॥12-221-047॥</td></tr>
<tr><td>साहमेवंगुणेष्वेव दानवेष्ववसं पुरा। <br>प्रजासर्गमुपादाय नैकं युगविपर्ययम्   ॥12-221-048॥</td></tr>
<tr><td>ततः कालविपर्यासे तेषां गुणविपर्ययात्। <br>अपश्यं विगतं धर्मं कामक्रोधवशात्मनाम्   ॥12-221-049॥</td></tr>
<tr><td>सभासदां ते वृद्धानां सत्याः कथयतां कथाः। <br>प्राहसन्नभ्यसूयंश्च सर्ववृद्धान्गुणावराः   ॥12-221-050॥</td></tr>
<tr><td>यूनः सहसमासीनान्वृद्धानभिगतान्सतः। <br>नाभ्युत्थानाभिवादाभ्यां यथापूर्वमपूजयन्   ॥12-221-051॥</td></tr>
<tr><td>वर्तयन्त्येव पितरि पुत्राः प्रभवताऽऽत्मनः। <br>अमित्रभृत्यतां प्राप्य ख्यापयन्तोऽनपत्रपाः   ॥12-221-052॥</td></tr>
<tr><td>तथा धर्मादपेतेन कर्मणा गर्हितेन ये। <br>महतः प्राप्नुवन्त्यर्थांस्तेष्वेषामभवत्स्पृहा   ॥12-221-053॥</td></tr>
<tr><td>उच्चैश्चाप्यवदन्रात्रौ नीचैस्तत्राग्निरज्वलत्। <br>पुत्राः पितॄनभ्यवदन्भार्याश्चाभ्यवदन्पतीन्   ॥12-221-054॥</td></tr>
<tr><td>मातरं पितरं वृद्धमाचार्यमतिथिं गुरुम्। <br>गुरुवन्नाभ्यनन्दन्त कुमारान्नान्वपालयन्   ॥12-221-055॥</td></tr>
<tr><td>भिक्षां बलिमदत्त्वा च स्वयमन्नानि भुञ्जते। <br>अनिष्ट्वा संविभज्याथ पितृदेवातिथीन्गुरून्   ॥12-221-056॥</td></tr>
<tr><td>न शौचमनुरुध्यन्त तेषां सूदजनास्तथा। <br>मनसा कर्मणा वाचा भक्तमासीदनावृतम्   ॥12-221-057॥</td></tr>
<tr><td>विप्रकीर्णानि धान्यानि काकमूषकभोजनम्। <br>अपावृतं पयोऽतिष्ठदुच्छिष्टाश्चास्पृशन्घृतम्   ॥12-221-058॥</td></tr>
<tr><td>कुद्दालपाटीपिटकं प्रकीर्णं कांस्यभाजनम्। <br>द्रव्योपकरणं सर्वं नान्ववैक्षत्कुटुम्बिनी   ॥12-221-059॥</td></tr>
<tr><td>प्राकारागारविध्वंसान्न स्म ते प्रतिकुर्वते। <br>नाद्रियन्ते पशून्बद्ध्वा यवसेनोदकेन च   ॥12-221-060॥</td></tr>
<tr><td>बालानां प्रेक्षमाणानां स्वयं भक्षानभक्षयन्। <br>तथा भृत्यजनं सर्वं पर्यश्नन्ति च दानवाः   ॥12-221-061॥</td></tr>
<tr><td>पायसं कृसरं मांसमपूपानथ शष्कुलीः। <br>अपाचयन्नात्मनोऽर्थे वृथामांसान्यभक्षयन्   ॥12-221-062॥</td></tr>
<tr><td>उत्सूर्यशायिनश्चासन्सर्वे चासन्प्रगेनिशाः। <br>अवर्तन्कलहाश्चात्र दिवारात्रं गृहे गृहे   ॥12-221-063॥</td></tr>
<tr><td>अनार्याश्चार्यमासीनं पर्युपासन्न तत्र ह। <br>आश्रमस्थान्विकर्मस्थाः प्रद्विषन्ति परस्परम्। <br>संकराश्चाप्यवर्तन्त न च शौचमवर्तत   ॥12-221-064॥</td></tr>
<tr><td>ये च वेदविदो विप्रा विस्पष्टमनृचश्च ये। <br>निरन्तरविशेषास्ते बहुमानावमानयोः   ॥12-221-065॥</td></tr>
<tr><td>हावमाभरणं वेषं गतिं स्थितिमवेक्षितुम्। <br>असेवन्त भुजिष्या वै दुर्जनाचरितं विधिम्   ॥12-221-066॥</td></tr>
<tr><td>स्त्रियः पुरुषवेषेण पुंसः स्त्रीवेषधारिणः। <br>क्रीडारतिविहारेषु परां मुदमवाप्नुवन्   ॥12-221-067॥</td></tr>
<tr><td>प्रभवद्भिः पुरा दायानर्हेभ्यः प्रतिपादितान्। <br>नाभ्यवर्तन्त नास्तिक्याद्वर्तन्तः संभवेष्वपि   ॥12-221-068॥</td></tr>
<tr><td>मित्रेणाभ्यर्थितं मित्रमर्थे संशयिते क्वचित्। <br>वालकोट्यग्रमात्रेण स्वार्थेनाघ्नत तद्वसु   ॥12-221-069॥</td></tr>
<tr><td>परस्वादानरुचयो विपण्यव्यवहारिणः। <br>अदृश्यन्तार्यवर्णेषु शूद्राश्चापि तपोधनाः   ॥12-221-070॥</td></tr>
<tr><td>अधीयन्तेऽव्रताः केचिद्वृथाव्रतमथापरे। <br>अशुश्रूषुर्गुरोः शिष्यः कश्चिच्छिष्यसखो गुरुः   ॥12-221-071॥</td></tr>
<tr><td>पिता चैव जनित्री च श्रान्तौ वृत्तोत्सवाविव। <br>अप्रभुत्वे स्थितौ वृद्धावन्नं प्रार्थयतः सुतान्   ॥12-221-072॥</td></tr>
<tr><td>तत्र वेदविदः प्राज्ञा गाम्भीर्ये सागरोपमाः। <br>कृष्यादिष्वभवन्सक्ता मूर्खाः श्राद्धान्यभुञ्जत   ॥12-221-073॥</td></tr>
<tr><td>प्रातः प्रातश्च सुप्रश्नं कल्पनं प्रेषणक्रियाः। <br>शिष्यानुप्रहितास्तस्मिन्नकुर्वन्गुरवश्च ह   ॥12-221-074॥</td></tr>
<tr><td>श्वश्रूश्वशुरयोरग्रे वधूः प्रेष्यानशासत। <br>अन्वशासच्च भर्तारं समाहूयाभिजल्पती   ॥12-221-075॥</td></tr>
<tr><td>प्रयत्नेनापि चारक्षच्चित्तं पुत्रस्य वै पिता। <br>व्यभजंश्चापि संरम्भाद्दुःखवासं तथावसन्   ॥12-221-076॥</td></tr>
<tr><td>अग्निदाहेन चोरैर्वा राजभिर्वा हृतं धनम्। <br>दृष्ट्वा द्वेषात्प्राहसन्त सुहृत्संभाविता ह्यपि   ॥12-221-077॥</td></tr>
<tr><td>कृतघ्ना नास्तिकाः पापा गुरुदाराभिमर्शिनः। <br>अभक्ष्यभक्षणरता निर्मर्यादा हतत्विषः   ॥12-221-078॥</td></tr>
<tr><td>तेष्वेवमादीनाचारानाचरत्सु विपर्यये। <br>नाहं देवेन्द्र वत्स्यामि दानवेष्विति मे मतिः   ॥12-221-079॥</td></tr>
<tr><td>तां मां स्वयमनुप्राप्तामभिनन्द शचीपते। <br>त्वयार्चितां मां देवेश पुरोधास्यन्ति देवताः   ॥12-221-080॥</td></tr>
<tr><td>यत्राहं तत्र मत्कान्ता मद्विशिष्टा मदर्पणाः। <br>सप्त देव्यो मयाष्टम्यो वासं चेष्यन्ति मेऽष्टधा   ॥12-221-081॥</td></tr>
<tr><td>आशा श्रद्धा धृतिः कान्तिर्विजितिः सन्नतिः क्षमा। <br>अष्टमी वृत्तिरेतासां पुरोगा पाकशासन   ॥12-221-082॥</td></tr>
<tr><td>ताश्चाहं चासुरांस्त्यक्त्वा युष्मद्विषयमागता। <br>त्रिदशेषु निवत्स्यामो धर्मनिष्ठान्तरात्मसु   ॥12-221-083॥</td></tr>
<tr><td> भीष्म उवाच। <br>इत्युक्तवचनां देवीमत्यर्थं तौ ननन्दतुः। <br>नारदश्च त्रिलोकर्षिर्वृत्रहन्ता च वासवः   ॥12-221-084॥</td></tr>
<tr><td>ततोऽनलसखो वायुः प्रववौ देववेश्मसु। <br>इष्टगन्धः सुखस्पर्शः सर्वेन्द्रियसुखावहः   ॥12-221-085॥</td></tr>
<tr><td>शुचौ चाभ्यर्चिते देशे त्रिदशाः प्रायशः स्थिताः। <br>लक्ष्म्या सहितमासीनं मघवन्तं दिदृक्षवः   ॥12-221-086॥</td></tr>
<tr><td>ततो दिवं प्राप्य सहस्रलोचनः; श्रियोपपन्नः सुहृदा सुरर्षिणा। <br>रथेन हर्यश्वयुजा सुरर्षभः; सदः सुराणामभिसत्कृतो ययौ   ॥12-221-087॥</td></tr>
<tr><td>अथेङ्गितं वज्रधरस्य नारदः; श्रियाश्च देव्या मनसा विचारयन्। <br>श्रियै शशंसामरदृष्टपौरुषः; शिवेन तत्रागमनं महर्द्धिमत्   ॥12-221-088॥</td></tr>
<tr><td>ततोऽमृतं द्यौः प्रववर्ष भास्वती; पितामहस्यायतने स्वयंभुवः। <br>अनाहता दुन्दुभयश्च नेदिरे; तथा प्रसन्नाश्च दिशश्चकाशिरे   ॥12-221-089॥</td></tr>
<tr><td>यथर्तु सस्येषु ववर्ष वासवो; न धर्ममार्गाद्विचचाल कश्चन। <br>अनेकरत्नाकरभूषणा च भूः; सुघोषघोषा भुवनौकसां जये   ॥12-221-090॥</td></tr>
<tr><td>क्रियाभिरामा मनुजा यशस्विनो; बभुः शुभे पुण्यकृतां पथि स्थिताः। <br>नरामराः किंनरयक्षराक्षसाः; समृद्धिमन्तः सुखिनो यशस्विनः   ॥12-221-091॥</td></tr>
<tr><td>न जात्वकाले कुसुमं कुतः फलं; पपात वृक्षात्पवनेरितादपि। <br>रसप्रदाः कामदुघाश्च धेनवो; न दारुणा वाग्विचचार कस्यचित्   ॥12-221-092॥</td></tr>
<tr><td>इमां सपर्यां सह सर्वकामदैः; श्रियाश्च शक्रप्रमुखैश्च दैवतैः। <br>पठन्ति ये विप्रसदः समागमे; समृद्धकामाः श्रियमाप्नुवन्ति ते   ॥12-221-093॥</td></tr>
<tr><td>त्वया कुरूणां वर यत्प्रचोदितं; भवाभवस्येह परं निदर्शनम्। <br>तदद्य सर्वं परिकीर्तितं मया; परीक्ष्य तत्त्वं परिगन्तुमर्हसि   ॥12-221-094॥</td></tr>
</table>
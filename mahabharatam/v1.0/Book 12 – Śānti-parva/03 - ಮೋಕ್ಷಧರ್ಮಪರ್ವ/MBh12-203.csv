Verse
 युधिष्ठिर उवाच। <br>योगं मे परमं तात मोक्षस्य वद भारत। <br>तमहं तत्त्वतो ज्ञातुमिच्छामि वदतां वर   ॥12-203-001॥
 भीष्म उवाच। <br>अत्राप्युदाहरन्तीममितिहासं पुरातनम्। <br>संवादं मोक्षसंयुक्तं शिष्यस्य गुरुणा सह   ॥12-203-002॥
कश्चिद्ब्राह्मणमासीनमाचार्यमृषिसत्तमम्। <br>शिष्यः परममेधावी श्रेयोर्थी सुसमाहितः। <br>चरणावुपसंगृह्य स्थितः प्राञ्जलिरब्रवीत्   ॥12-203-003॥
उपासनात्प्रसन्नोऽसि यदि वै भगवन्मम। <br>संशयो मे महान्कश्चित्तन्मे व्याख्यातुमर्हसि   ॥12-203-004॥
कुतश्चाहं कुतश्च त्वं तत्सम्यग्ब्रूहि यत्परम्। <br>कथं च सर्वभूतेषु समेषु द्विजसत्तम। <br>सम्यग्वृत्ता निवर्तन्ते विपरीताः क्षयोदयाः   ॥12-203-005॥
वेदेषु चापि यद्वाक्यं लौकिकं व्यापकं च यत्। <br>एतद्विद्वन्यथातत्त्वं सर्वं व्याख्यातुमर्हसि   ॥12-203-006॥
 गुरुरुवाच। <br>शृणु शिष्य महाप्राज्ञ ब्रह्मगुह्यमिदं परम्। <br>अध्यात्मं सर्वभूतानामागमानां च यद्वसु   ॥12-203-007॥
वासुदेवः सर्वमिदं विश्वस्य ब्रह्मणो मुखम्। <br>सत्यं दानमथो यज्ञस्तितिक्षा दम आर्जवम्   ॥12-203-008॥
पुरुषं सनातनं विष्णुं यत्तद्वेदविदो विदुः। <br>सर्गप्रलयकर्तारमव्यक्तं ब्रह्म शाश्वतम्। <br>तदिदं ब्रह्म वार्ष्णेयमितिहासं शृणुष्व मे   ॥12-203-009॥
ब्राह्मणो ब्राह्मणैः श्राव्यो राजन्यः क्षत्रियैस्तथा। <br>माहात्म्यं देवदेवस्य विष्णोरमिततेजसः। <br>अर्हस्त्वमसि कल्याण वार्ष्णेयं शृणु यत्परम्   ॥12-203-010॥
कालचक्रमनाद्यन्तं भावाभावस्वलक्षणम्। <br>त्रैलोक्यं सर्वभूतेषु चक्रवत्परिवर्तते   ॥12-203-011॥
यत्तदक्षरमव्यक्तममृतं ब्रह्म शाश्वतम्। <br>वदन्ति पुरुषव्याघ्रं केशवं पुरुषर्षभम्   ॥12-203-012॥
पितॄन्देवानृषींश्चैव तथा वै यक्षदानवान्। <br>नागासुरमनुष्यांश्च सृजते परमोऽव्ययः   ॥12-203-013॥
तथैव वेदशास्त्राणि लोकधर्मांश्च शाश्वतान्। <br>प्रलये प्रकृतिं प्राप्य युगादौ सृजते प्रभुः   ॥12-203-014॥
यथर्तुष्वृतुलिङ्गानि नानारूपाणि पर्यये। <br>दृश्यन्ते तानि तान्येव तथा ब्रह्माहरात्रिषु   ॥12-203-015॥
अथ यद्यद्यदा भावि कालयोगाद्युगादिषु। <br>तत्तदुत्पद्यते ज्ञानं लोकयात्राविधानजम्   ॥12-203-016॥
युगान्तेऽन्तर्हितान्वेदान्सेतिहासान्महर्षयः। <br>लेभिरे तपसा पूर्वमनुज्ञाताः स्वयंभुवा   ॥12-203-017॥
वेदविद्वेद भगवान्वेदाङ्गानि बृहस्पतिः। <br>भार्गवो नीतिशास्त्रं च जगाद जगतो हितम्   ॥12-203-018॥
गान्धर्वं नारदो वेदं भरद्वाजो धनुर्ग्रहम्। <br>देवर्षिचरितं गार्ग्यः कृष्णात्रेयश्चिकित्सितम्   ॥12-203-019॥
न्यायतन्त्राण्यनेकानि तैस्तैरुक्तानि वादिभिः। <br>हेत्वागमसदाचारैर्यदुक्तं तदुपास्यते   ॥12-203-020॥
अनाद्यं यत्परं ब्रह्म न देवा नर्षयो विदुः। <br>एकस्तद्वेद भगवान्धाता नारायणः प्रभुः   ॥12-203-021॥
नारायणादृषिगणास्तथा मुख्याः सुरासुराः। <br>राजर्षयः पुराणाश्च परमं दुःखभेषजम्   ॥12-203-022॥
पुरुषाधिष्ठितं भावं प्रकृतिः सूयते सदा। <br>हेतुयुक्तमतः सर्वं जगत्संपरिवर्तते   ॥12-203-023॥
दीपादन्ये यथा दीपाः प्रवर्तन्ते सहस्रशः। <br>प्रकृतिः सृजते तद्वदानन्त्यान्नापचीयते   ॥12-203-024॥
अव्यक्तकर्मजा बुद्धिरहंकारं प्रसूयते। <br>आकाशं चाप्यहंकाराद्वायुराकाशसंभवः   ॥12-203-025॥
वायोस्तेजस्ततश्चापस्त्वद्भ्यो हि वसुधोद्गता। <br>मूलप्रकृतयोऽष्टौ ता जगदेतास्ववस्थितम्   ॥12-203-026॥
ज्ञानेन्द्रियाण्यतः पञ्च पञ्च कर्मेन्द्रियाण्यपि। <br>विषयाः पञ्च चैकं च विकारे षोडशं मनः   ॥12-203-027॥
श्रोत्रं त्वक्चक्षुषी जिह्वा घ्राणं पञ्चेन्द्रियाण्यपि। <br>पादौ पायुरुपस्थश्च हस्तौ वाक्कर्मणामपि   ॥12-203-028॥
शब्दः स्पर्शोऽथ रूपं च रसो गन्धस्तथैव च। <br>विज्ञेयं व्यापकं चित्तं तेषु सर्वगतं मनः   ॥12-203-029॥
रसज्ञाने तु जिह्वेयं व्याहृते वाक्तथैव च। <br>इन्द्रियैर्विविधैर्युक्तं सर्वं व्यस्तं मनस्तथा   ॥12-203-030॥
विद्यात्तु षोडशैतानि दैवतानि विभागशः। <br>देहेषु ज्ञानकर्तारमुपासीनमुपासते   ॥12-203-031॥
तद्वत्सोमगुणा जिह्वा गन्धस्तु पृथिवीगुणः। <br>श्रोत्रं शब्दगुणं चैव चक्षुरग्नेर्गुणस्तथा। <br>स्पर्शं वायुगुणं विद्यात्सर्वभूतेषु सर्वदा   ॥12-203-032॥
मनः सत्त्वगुणं प्राहुः सत्त्वमव्यक्तजं तथा। <br>सर्वभूतात्मभूतस्थं तस्माद्बुध्येत बुद्धिमान्   ॥12-203-033॥
एते भावा जगत्सर्वं वहन्ति सचराचरम्। <br>श्रिता विरजसं देवं यमाहुः परमं पदम्   ॥12-203-034॥
नवद्वारं पुरं पुण्यमेतैर्भावैः समन्वितम्। <br>व्याप्य शेते महानात्मा तस्मात्पुरुष उच्यते   ॥12-203-035॥
अजरः सोऽमरश्चैव व्यक्ताव्यक्तोपदेशवान्। <br>व्यापकः सगुणः सूक्ष्मः सर्वभूतगुणाश्रयः   ॥12-203-036॥
यथा दीपः प्रकाशात्मा ह्रस्वो वा यदि वा महान्। <br>ज्ञानात्मानं तथा विद्यात्पुरुषं सर्वजन्तुषु   ॥12-203-037॥
सोऽत्र वेदयते वेद्यं स शृणोति स पश्यति। <br>कारणं तस्य देहोऽयं स कर्ता सर्वकर्मणाम्   ॥12-203-038॥
अग्निर्दारुगतो यद्वद्भिन्ने दारौ न दृश्यते। <br>तथैवात्मा शरीरस्थो योगेनैवात्र दृश्यते   ॥12-203-039॥
नदीष्वापो यथा युक्ता यथा सूर्ये मरीचयः। <br>संतन्वाना यथा यान्ति तथा देहाः शरीरिणाम्   ॥12-203-040॥
स्वप्नयोगे यथैवात्मा पञ्चेन्द्रियसमागतः। <br>देहमुत्सृज्य वै याति तथैवात्रोपलभ्यते   ॥12-203-041॥
कर्मणा व्याप्यते पूर्वं कर्मणा चोपपद्यते। <br>कर्मणा नीयतेऽन्यत्र स्वकृतेन बलीयसा   ॥12-203-042॥
स तु देहाद्यथा देहं त्यक्त्वान्यं प्रतिपद्यते। <br>तथा तं संप्रवक्ष्यामि भूतग्रामं स्वकर्मजम्   ॥12-203-043॥

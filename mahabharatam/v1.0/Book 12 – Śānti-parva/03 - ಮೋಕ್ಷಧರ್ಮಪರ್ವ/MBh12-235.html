<table border = "1"><tr><td>Verse</td></tr>
<tr><td> व्यास उवाच। <br>द्वितीयमायुषो भागं गृहमेधी गृहे वसेत्। <br>धर्मलब्धैर्युतो दारैरग्नीनुत्पाद्य सुव्रतः   ॥12-235-001॥</td></tr>
<tr><td>गृहस्थवृत्तयश्चैव चतस्रः कविभिः स्मृताः। <br>कुसूलधान्यः प्रथमः कुम्भीधान्यस्त्वनन्तरम्   ॥12-235-002॥</td></tr>
<tr><td>अश्वस्तनोऽथ कापोतीमाश्रितो वृत्तिमाहरेत्। <br>तेषां परः परो ज्यायान्धर्मतो लोकजित्तमः   ॥12-235-003॥</td></tr>
<tr><td>षट्कर्मा वर्तयत्येकस्त्रिभिरन्यः प्रवर्तते। <br>द्वाभ्यामेकश्चतुर्थस्तु ब्रह्मसत्रे व्यवस्थितः। <br>गृहमेधिव्रतान्यत्र महान्तीह प्रचक्षते   ॥12-235-004॥</td></tr>
<tr><td>नात्मार्थं पाचयेदन्नं न वृथा घातयेत्पशून्। <br>प्राणी वा यदि वाप्राणी संस्कारं यजुषार्हति   ॥12-235-005॥</td></tr>
<tr><td>न दिवा प्रस्वपेज्जातु न पूर्वापररात्रयोः। <br>न भुञ्जीतान्तराकाले नानृतावाह्वयेत्स्त्रियम्   ॥12-235-006॥</td></tr>
<tr><td>नास्यानश्नन्वसेद्विप्रो गृहे कश्चिदपूजितः। <br>तथास्यातिथयः पूज्या हव्यकव्यवहाः सदा   ॥12-235-007॥</td></tr>
<tr><td>वेदविद्याव्रतस्नाताः श्रोत्रिया वेदपारगाः। <br>स्वधर्मजीविनो दान्ताः क्रियावन्तस्तपस्विनः। <br>तेषां हव्यं च कव्यं चाप्यर्हणार्थं विधीयते   ॥12-235-008॥</td></tr>
<tr><td>न खरैः संप्रयातस्य स्वधर्माज्ञानकस्य च। <br>अपविद्धाग्निहोत्रस्य गुरोर्वालीककारिणः   ॥12-235-009॥</td></tr>
<tr><td>संविभागोऽत्र भूतानां सर्वेषामेव शिष्यते। <br>तथैवापचमानेभ्यः प्रदेयं गृहमेधिना   ॥12-235-010॥</td></tr>
<tr><td>विघसाशी भवेन्नित्यं नित्यं चामृतभोजनः। <br>अमृतं यज्ञशेषं स्याद्भोजनं हविषा समम्। <br>भृत्यशेषं तु योऽश्नाति तमाहुर्विघसाशिनम्   ॥12-235-011॥</td></tr>
<tr><td>स्वदारनिरतो दान्तो ह्यनसूयुर्जितेन्द्रियः। <br>ऋत्विक्पुरोहिताचार्यैर्मातुलातिथिसंश्रितैः   ॥12-235-012॥</td></tr>
<tr><td>वृद्धबालातुरैर्वैद्यैर्ज्ञातिसंबन्धिबान्धवैः। <br>मातापितृभ्यां जामीभिर्भ्रात्रा पुत्रेण भार्यया   ॥12-235-013॥</td></tr>
<tr><td>दुहित्रा दासवर्गेण विवादं न समाचरेत्। <br>एतान्विमुच्य संवादान्सर्वपापैः प्रमुच्यते   ॥12-235-014॥</td></tr>
<tr><td>एतैर्जितैस्तु जयति सर्वाँल्लोकान्न संशयः। <br>आचार्यो ब्रह्मलोकेशः प्राजापत्ये पिता प्रभुः   ॥12-235-015॥</td></tr>
<tr><td>अतिथिस्त्विन्द्रलोकेशो देवलोकस्य चर्त्विजः। <br>जामयोऽप्सरसां लोके वैश्वदेवे तु ज्ञातयः   ॥12-235-016॥</td></tr>
<tr><td>संबन्धिबान्धवा दिक्षु पृथिव्यां मातृमातुलौ। <br>वृद्धबालातुरकृशास्त्वाकाशे प्रभविष्णवः   ॥12-235-017॥</td></tr>
<tr><td>भ्राता ज्येष्ठः समः पित्रा भार्या पुत्रः स्वका तनुः। <br>छाया स्वा दाशवर्गस्तु दुहिता कृपणं परम्   ॥12-235-018॥</td></tr>
<tr><td>तस्मादेतैरधिक्षिप्तः सहेन्नित्यमसंज्वरः। <br>गृहधर्मरतो विद्वान्धर्मनित्यो जितक्लमः   ॥12-235-019॥</td></tr>
<tr><td>न चार्थबद्धः कर्माणि धर्मं वा कंचिदाचरेत्। <br>गृहस्थवृत्तयस्तिस्रस्तासां निःश्रेयसं परम्   ॥12-235-020॥</td></tr>
<tr><td>परस्परं तथैवाहुश्चातुराश्रम्यमेव तत्। <br>ये चोक्ता नियमास्तेषां सर्वं कार्यं बुभूषता   ॥12-235-021॥</td></tr>
<tr><td>कुम्भीधान्यैरुञ्छशिलैः कापोतीं चास्थितैस्तथा। <br>यस्मिंश्चैते वसन्त्यर्हास्तद्राष्ट्रमभिवर्धते   ॥12-235-022॥</td></tr>
<tr><td>दश पूर्वान्दश परान्पुनाति च पितामहान्। <br>गृहस्थवृत्तयस्त्वेता वर्तयेद्यो गतव्यथः   ॥12-235-023॥</td></tr>
<tr><td>स चक्रचरलोकानां सदृशीं प्राप्नुयाद्गतिम्। <br>यतेन्द्रियाणामथ वा गतिरेषा विधीयते   ॥12-235-024॥</td></tr>
<tr><td>स्वर्गलोको गृहस्थानामुदारमनसां हितः। <br>स्वर्गो विमानसंयुक्तो वेददृष्टः सुपुष्पितः   ॥12-235-025॥</td></tr>
<tr><td>स्वर्गलोके गृहस्थानां प्रतिष्ठा नियतात्मनाम्। <br>ब्रह्मणा विहिता श्रेणिरेषा यस्मात्प्रमुच्यते। <br>द्वितीयं क्रमशः प्राप्य स्वर्गलोके महीयते   ॥12-235-026॥</td></tr>
<tr><td>अतः परं परममुदारमाश्रमं; तृतीयमाहुस्त्यजतां कलेवरम्। <br>वनौकसां गृहपतिनामनुत्तमं; शृणुष्वैतत्क्लिष्टशरीरकारिणाम्   ॥12-235-027॥</td></tr>
</table>
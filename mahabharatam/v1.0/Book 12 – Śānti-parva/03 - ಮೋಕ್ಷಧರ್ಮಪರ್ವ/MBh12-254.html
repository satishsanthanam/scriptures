<table border = "1"><tr><td>Verse</td></tr>
<tr><td> भीष्म उवाच। <br>इत्युक्तः स तदा तेन तुलाधारेण धीमता। <br>प्रोवाच वचनं धीमाञ्जाजलिर्जपतां वरः   ॥12-254-001॥</td></tr>
<tr><td>विक्रीणानः सर्वरसान्सर्वगन्धांश्च वाणिज। <br>वनस्पतीनोषधीश्च तेषां मूलफलानि च   ॥12-254-002॥</td></tr>
<tr><td>अध्यगा नैष्ठिकीं बुद्धिं कुतस्त्वामिदमागतम्। <br>एतदाचक्ष्व मे सर्वं निखिलेन महामते   ॥12-254-003॥</td></tr>
<tr><td>एवमुक्तस्तुलाधारो ब्राह्मणेन यशस्विना। <br>उवाच धर्मसूक्ष्माणि वैश्यो धर्मार्थतत्त्ववित्। <br>जाजलिं कष्टतपसं ज्ञानतृप्तस्तदा नृप   ॥12-254-004॥</td></tr>
<tr><td>वेदाहं जाजले धर्मं सरहस्यं सनातनम्। <br>सर्वभूतहितं मैत्रं पुराणं यं जना विदुः   ॥12-254-005॥</td></tr>
<tr><td>अद्रोहेणैव भूतानामल्पद्रोहेण वा पुनः। <br>या वृत्तिः स परो धर्मस्तेन जीवामि जाजले   ॥12-254-006॥</td></tr>
<tr><td>परिच्छिन्नैः काष्ठतृणैर्मयेदं शरणं कृतम्। <br>अलक्तं पद्मकं तुङ्गं गन्धांश्चोच्चावचांस्तथा   ॥12-254-007॥</td></tr>
<tr><td>रसांश्च तांस्तान्विप्रर्षे मद्यवर्जानहं बहून्। <br>क्रीत्वा वै प्रतिविक्रीणे परहस्तादमायया   ॥12-254-008॥</td></tr>
<tr><td>सर्वेषां यः सुहृन्नित्यं सर्वेषां च हिते रतः। <br>कर्मणा मनसा वाचा स धर्मं वेद जाजले   ॥12-254-009॥</td></tr>
<tr><td>नाहं परेषां कर्माणि प्रशंसामि शपामि वा। <br>आकाशस्येव विप्रर्षे पश्यँल्लोकस्य चित्रताम्   ॥12-254-010॥</td></tr>
<tr><td>नानुरुध्ये विरुध्ये वा न द्वेष्मि न च कामये। <br>समोऽस्मि सर्वभूतेषु पश्य मे जाजले व्रतम्   ॥12-254-011॥</td></tr>
<tr><td>इष्टानिष्टविमुक्तस्य प्रीतिरागबहिष्कृतः। <br>तुला मे सर्वभूतेषु समा तिष्ठति जाजले   ॥12-254-012॥</td></tr>
<tr><td>इति मां त्वं विजानीहि सर्वलोकस्य जाजले। <br>समं मतिमतां श्रेष्ठ समलोष्टाश्मकाञ्चनम्   ॥12-254-013॥</td></tr>
<tr><td>यथान्धबधिरोन्मत्ता उच्छ्वासपरमाः सदा। <br>देवैरपिहितद्वाराः सोपमा पश्यतो मम   ॥12-254-014॥</td></tr>
<tr><td>यथा वृद्धातुरकृशा निःस्पृहा विषयान्प्रति। <br>तथार्थकामभोगेषु ममापि विगता स्पृहा   ॥12-254-015॥</td></tr>
<tr><td>यदा चायं न बिभेति यदा चास्मान्न बिभ्यति। <br>यदा नेच्छति न द्वेष्टि तदा सिध्यति वै द्विजः   ॥12-254-016॥</td></tr>
<tr><td>यदा न कुरुते भावं सर्वभूतेषु पापकम्। <br>कर्मणा मनसा वाचा ब्रह्म संपद्यते तदा   ॥12-254-017॥</td></tr>
<tr><td>न भूतो न भविष्यश्च न च धर्मोऽस्ति कश्चन। <br>योऽभयः सर्वभूतानां स प्राप्नोत्यभयं पदम्   ॥12-254-018॥</td></tr>
<tr><td>यस्मादुद्विजते लोकः सर्वो मृत्युमुखादिव। <br>वाक्क्रूराद्दण्डपारुष्यात्स प्राप्नोति महद्भयम्   ॥12-254-019॥</td></tr>
<tr><td>यथावद्वर्तमानानां वृद्धानां पुत्रपौत्रिणाम्। <br>अनुवर्तामहे वृत्तमहिंस्राणां महात्मनाम्   ॥12-254-020॥</td></tr>
<tr><td>प्रनष्टः शाश्वतो धर्मः सदाचारेण मोहितः। <br>तेन वैद्यस्तपस्वी वा बलवान्वा विमोह्यते   ॥12-254-021॥</td></tr>
<tr><td>आचाराज्जाजले प्राज्ञः क्षिप्रं धर्ममवाप्नुयात्। <br>एवं यः साधुभिर्दान्तश्चरेदद्रोहचेतसा   ॥12-254-022॥</td></tr>
<tr><td>नद्यां यथा चेह काष्ठमुह्यमानं यदृच्छया। <br>यदृच्छयैव काष्ठेन संधिं गच्छेत केनचित्   ॥12-254-023॥</td></tr>
<tr><td>तत्रापराणि दारूणि संसृज्यन्ते ततस्ततः। <br>तृणकाष्ठकरीषाणि कदा चिन्नसमीक्षया। <br>एवमेवायमाचारः प्रादुर्भूतो यतस्ततः   ॥12-254-024॥</td></tr>
<tr><td>यस्मान्नोद्विजते भूतं जातु किंचित्कथंचन। <br>अभयं सर्वभूतेभ्यः स प्राप्नोति सदा मुने   ॥12-254-025॥</td></tr>
<tr><td>यस्मादुद्विजते विद्वन्सर्वलोको वृकादिव। <br>क्रोशतस्तीरमासाद्य यथा सर्वे जलेचराः   ॥12-254-026॥</td></tr>
<tr><td>सहायवान्द्रव्यवान्यः सुभगोऽन्योऽपरस्तथा। <br>ततस्तानेव कवयः शास्त्रेषु प्रवदन्त्युत। <br>कीर्त्यर्थमल्पहृल्लेखाः पटवः कृत्स्ननिर्णयाः   ॥12-254-027॥</td></tr>
<tr><td>तपोभिर्यज्ञदानैश्च वाक्यैः प्रज्ञाश्रितैस्तथा। <br>प्राप्नोत्यभयदानस्य यद्यत्फलमिहाश्नुते   ॥12-254-028॥</td></tr>
<tr><td>लोके यः सर्वभूतेभ्यो ददात्यभयदक्षिणाम्। <br>स सर्वयज्ञैरीजानः प्राप्नोत्यभयदक्षिणाम्। <br>न भूतानामहिंसाया ज्यायान्धर्मोऽस्ति कश्चन   ॥12-254-029॥</td></tr>
<tr><td>यस्मान्नोद्विजते भूतं जातु किंचित्कथंचन। <br>सोऽभयं सर्वभूतेभ्यः संप्राप्नोति महामुने   ॥12-254-030॥</td></tr>
<tr><td>यस्मादुद्विजते लोकः सर्पाद्वेश्मगतादिव। <br>न स धर्ममवाप्नोति इह लोके परत्र च   ॥12-254-031॥</td></tr>
<tr><td>सर्वभूतात्मभूतस्य सम्यग्भूतानि पश्यतः। <br>देवापि मार्गे मुह्यन्ति अपदस्य पदैषिणः   ॥12-254-032॥</td></tr>
<tr><td>दानं भूताभयस्याहुः सर्वदानेभ्य उत्तमम्। <br>ब्रवीमि ते सत्यमिदं श्रद्दधस्व च जाजले   ॥12-254-033॥</td></tr>
<tr><td>स एव सुभगो भूत्वा पुनर्भवति दुर्भगः। <br>व्यापत्तिं कर्मणां दृष्ट्वा जुगुप्सन्ति जनाः सदा   ॥12-254-034॥</td></tr>
<tr><td>अकारणो हि नेहास्ति धर्मः सूक्ष्मोऽपि जाजले। <br>भूतभव्यार्थमेवेह धर्मप्रवचनं कृतम्   ॥12-254-035॥</td></tr>
<tr><td>सूक्ष्मत्वान्न स विज्ञातुं शक्यते बहुनिह्नवः। <br>उपलभ्यान्तरा चान्यानाचारानवबुध्यते   ॥12-254-036॥</td></tr>
<tr><td>ये च छिन्दन्ति वृषणान्ये च भिन्दन्ति नस्तकान्। <br>वहन्ति महतो भारान्बध्नन्ति दमयन्ति च   ॥12-254-037॥</td></tr>
<tr><td>हत्वा सत्त्वानि खादन्ति तान्कथं न विगर्हसे। <br>मानुषा मानुषानेव दासभोगेन भुञ्जते   ॥12-254-038॥</td></tr>
<tr><td>वधबन्धविरोधेन कारयन्ति दिवानिशम्। <br>आत्मना चापि जानासि यद्दुःखं वधताडने   ॥12-254-039॥</td></tr>
<tr><td>पञ्चेन्द्रियेषु भूतेषु सर्वं वसति दैवतम्। <br>आदित्यश्चन्द्रमा वायुर्ब्रह्मा प्राणः क्रतुर्यमः   ॥12-254-040॥</td></tr>
<tr><td>तानि जीवानि विक्रीय का मृतेषु विचारणा। <br>का तैले का घृते ब्रह्मन्मधुन्यप्स्वौषधेषु वा   ॥12-254-041॥</td></tr>
<tr><td>अदंशमशके देशे सुखं संवर्धितान्पशून्। <br>तांश्च मातुः प्रियाञ्जानन्नाक्रम्य बहुधा नराः। <br>बहुदंशकुशान्देशान्नयन्ति बहुकर्दमान्   ॥12-254-042॥</td></tr>
<tr><td>वाहसंपीडिता धुर्याः सीदन्त्यविधिनापरे। <br>न मन्ये भ्रूणहत्यापि विशिष्टा तेन कर्मणा   ॥12-254-043॥</td></tr>
<tr><td>कृषिं साध्विति मन्यन्ते सा च वृत्तिः सुदारुणा। <br>भूमिं भूमिशयांश्चैव हन्ति काष्ठमयोमुखम्। <br>तथैवानडुहो युक्तान्समवेक्षस्व जाजले   ॥12-254-044॥</td></tr>
<tr><td>अघ्न्या इति गवां नाम क एनान्हन्तुमर्हति। <br>महच्चकाराकुशलं पृषध्रो गालभन्निव   ॥12-254-045॥</td></tr>
<tr><td>ऋषयो यतयो ह्येतन्नहुषे प्रत्यवेदयन्। <br>गां मातरं चाप्यवधीर्वृषभं च प्रजापतिम्। <br>अकार्यं नहुषाकार्षीर्लप्स्यामस्त्वत्कृते भयम्   ॥12-254-046॥</td></tr>
<tr><td>शतं चैकं च रोगाणां सर्वभूतेष्वपातयन्। <br>ऋषयस्ते महाभागाः प्रजास्वेव हि जाजले। <br>भ्रूणहं नहुषं त्वाहुर्न ते होष्यामहे हविः   ॥12-254-047॥</td></tr>
<tr><td>इत्युक्त्वा ते महात्मानः सर्वे तत्त्वार्थदर्शिनः। <br>ऋषयो यतयः शान्तास्तरसा प्रत्यवेदयन्   ॥12-254-048॥</td></tr>
<tr><td>ईदृशानशिवान्घोरानाचारानिह जाजले। <br>केवलाचरितत्वात्तु निपुणान्नावबुध्यसे   ॥12-254-049॥</td></tr>
<tr><td>कारणाद्धर्ममन्विच्छेन्न लोकचरितं चरेत्। <br>यो हन्याद्यश्च मां स्तौति तत्रापि शृणु जाजले   ॥12-254-050॥</td></tr>
<tr><td>समौ तावपि मे स्यातां न हि मे स्तः प्रियाप्रिये। <br>एतदीदृशकं धर्मं प्रशंसन्ति मनीषिणः   ॥12-254-051॥</td></tr>
<tr><td>उपपत्त्या हि संपन्नो यतिभिश्चैव सेव्यते। <br>सततं धर्मशीलैश्च नैपुण्येनोपलक्षितः   ॥12-254-052॥</td></tr>
</table>
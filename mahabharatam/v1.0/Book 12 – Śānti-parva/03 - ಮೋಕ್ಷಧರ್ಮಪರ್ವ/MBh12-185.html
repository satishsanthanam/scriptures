<table border = "1"><tr><td>Verse</td></tr>
<tr><td> भृगुरुवाच। <br>वानप्रस्थाः खलु ऋषिधर्ममनुसरन्तः पुण्यानि तीर्थानि नदीप्रस्रवणानि सुविविक्तेष्वरण्येषु मृगमहिषवराहसृमरगजाकीर्णेषु तपस्यन्तोऽनुसंचरन्ति। <br>त्यक्तग्राम्यवस्त्राहारोपभोगा वन्यौषधिमूलफलपर्णपरिमितविचित्रनियताहाराः स्थानासनिनो भूमिपाषाणसिकताशर्करावालुकाभस्मशायिनः काशकुशचर्मवल्कलसंवृताङ्गाः केशश्मश्रुनखरोमधारिणो नियतकालोपस्पर्शना अस्कन्नहोमबलिकालानुष्ठायिनः समित्कुशकुसुमोपहारहोमार्जनलब्धविश्रामाः शीतोष्णपवननिष्टप्तविभिन्नसर्वत्वचो विविधनियमयोगचर्याविहितधर्मानुष्ठानहृतमांसशोणितास्त्वगस्थिभूता धृतिपराः सत्त्वयोगाच्छरीराण्युद्वहन्ति   ॥12-185-001॥</td></tr>
<tr><td>यस्त्वेतां नियतश्चर्यां ब्रह्मर्षिविहितां चरेत्। <br>स दहेदग्निवद्दोषाञ्जयेल्लोकांश्च दुर्जयान्   ॥12-185-002॥</td></tr>
<tr><td>परिव्राजकानां पुनराचारस्तद्यथा। <br>विमुच्याग्निधनकलत्रपरिबर्हसङ्गानात्मनः स्नेहपाशानवधूय परिव्रजन्ति समलोष्टाश्मकाञ्चनास्त्रिवर्गप्रवृत्तेष्वारम्भेष्वसक्तबुद्धयोऽरिमित्रोदासीनेषु तुल्यवृत्तयः स्थावरजरायुजाण्डजस्वेदजोद्भिज्जानां भूतानां वाङ्मनःकर्मभिरनभिद्रोहिणोऽनिकेताः पर्वतपुलिनवृक्षमूलदेवतायतनान्यनुचरन्तो वासार्थमुपेयुर्नगरं ग्रामं वा नगरे पञ्चरात्रिका ग्रामैकरात्रिकाः। <br>प्रविश्य च प्राणधारणमात्रार्थं द्विजातीनां भवनान्यसंकीर्णकर्मणामुपतिष्ठेयुः पात्रपतितायाचितभैक्षाः कामक्रोधदर्पमोहलोभकार्पण्यदम्भपरिवादाभिमानहिंसानिवृत्ता इति   ॥12-185-003॥</td></tr>
<tr><td>भवति चात्र श्लोकः। <br>अभयं सर्वभूतेभ्यो दत्त्वा चरति यो मुनिः। <br>न तस्य सर्वभूतेभ्यो भयमुत्पद्यते क्वचित्   ॥12-185-004॥</td></tr>
<tr><td>कृत्वाग्निहोत्रं स्वशरीरसंस्थं; शारीरमग्निं स्वमुखे जुहोति। <br>यो भैक्षचर्योपगतैर्हविर्भि;श्चिताग्निनां स व्यतियाति लोकान्   ॥12-185-005॥</td></tr>
<tr><td>मोक्षाश्रमं यः कुरुते यथोक्तं; शुचिः सुसंकल्पितबुद्धियुक्तः। <br>अनिन्धनं ज्योतिरिव प्रशान्तं; स ब्रह्मलोकं श्रयते द्विजातिः   ॥12-185-006॥</td></tr>
<tr><td> भरद्वाज उवाच। <br>अस्माल्लोकात्परो लोकः श्रूयते नोपलभ्यते। <br>तमहं ज्ञातुमिच्छामि तद्भवान्वक्तुमर्हति   ॥12-185-007॥</td></tr>
<tr><td> भृगुरुवाच। <br>उत्तरे हिमवत्पार्श्वे पुण्ये सर्वगुणान्विते। <br>पुण्यः क्षेम्यश्च काम्यश्च स वरो लोक उच्यते   ॥12-185-008॥</td></tr>
<tr><td>तत्र ह्यपापकर्माणः शुचयोऽत्यन्तनिर्मलाः। <br>लोभमोहपरित्यक्ता मानवा निरुपद्रवाः   ॥12-185-009॥</td></tr>
<tr><td>स स्वर्गसदृशो देशस्तत्र ह्युक्ताः शुभा गुणाः। <br>काले मृत्युः प्रभवति स्पृशन्ति व्याधयो न च   ॥12-185-010॥</td></tr>
<tr><td>न लोभः परदारेषु स्वदारनिरतो जनः। <br>न चान्योन्यवधस्तत्र द्रव्येषु न च विस्मयः। <br>परोक्षधर्मो नैवास्ति संदेहो नापि जायते   ॥12-185-011॥</td></tr>
<tr><td>कृतस्य तु फलं तत्र प्रत्यक्षमुपलभ्यते। <br>शय्यायानासनोपेताः प्रासादभवनाश्रयाः। <br>सर्वकामैर्वृताः केचिद्धेमाभरणभूषिताः   ॥12-185-012॥</td></tr>
<tr><td>प्राणधारणमात्रं तु केषांचिदुपपद्यते। <br>श्रमेण महता केचित्कुर्वन्ति प्राणधारणम्   ॥12-185-013॥</td></tr>
<tr><td>इह धर्मपराः केचित्केचिन्नैकृतिका नराः। <br>सुखिता दुःखिताः केचिन्निर्धना धनिनोऽपरे   ॥12-185-014॥</td></tr>
<tr><td>इह श्रमो भयं मोहः क्षुधा तीव्रा च जायते। <br>लोभश्चार्थकृतो नॄणां येन मुह्यन्ति पण्डिताः   ॥12-185-015॥</td></tr>
<tr><td>इह चिन्ता बहुविधा धर्माधर्मस्य कर्मणः। <br>यस्तद्वेदोभयं प्राज्ञः पाप्मना न स लिप्यते   ॥12-185-016॥</td></tr>
<tr><td>सोपधं निकृतिः स्तेयं परिवादोऽभ्यसूयता। <br>परोपघातो हिंसा च पैशुन्यमनृतं तथा   ॥12-185-017॥</td></tr>
<tr><td>एतानासेवते यस्तु तपस्तस्य प्रहीयते। <br>यस्त्वेतान्नाचरेद्विद्वांस्तपस्तस्याभिवर्धते   ॥12-185-018॥</td></tr>
<tr><td>कर्मभूमिरियं लोक इह कृत्वा शुभाशुभम्। <br>शुभैः शुभमवाप्नोति कृत्वाशुभमतोऽन्यथा   ॥12-185-019॥</td></tr>
<tr><td>इह प्रजापतिः पूर्वं देवाः सर्षिगणास्तथा। <br>इष्ट्वेष्टतपसः पूता ब्रह्मलोकमुपाश्रिताः   ॥12-185-020॥</td></tr>
<tr><td>उत्तरः पृथिवीभागः सर्वपुण्यतमः शुभः। <br>इहत्यास्तत्र जायन्ते ये वै पुण्यकृतो जनाः   ॥12-185-021॥</td></tr>
<tr><td>असत्कर्माणि कुर्वन्तस्तिर्यग्योनिषु चापरे। <br>क्षीणायुषस्तथैवान्ये नश्यन्ति पृथिवीतले   ॥12-185-022॥</td></tr>
<tr><td>अन्योन्यभक्षणे सक्ता लोभमोहसमन्विताः। <br>इहैव परिवर्तन्ते न ते यान्त्युत्तरां दिशम्   ॥12-185-023॥</td></tr>
<tr><td>ये गुरूनुपसेवन्ते नियता ब्रह्मचारिणः। <br>पन्थानं सर्वलोकानां ते जानन्ति मनीषिणः   ॥12-185-024॥</td></tr>
<tr><td>इत्युक्तोऽयं मया धर्मः संक्षेपाद्ब्रह्मनिर्मितः। <br>धर्माधर्मौ हि लोकस्य यो वै वेत्ति स बुद्धिमान्   ॥12-185-025॥</td></tr>
<tr><td> भीष्म उवाच। <br>इत्युक्तो भृगुणा राजन्भरद्वाजः प्रतापवान्। <br>भृगुं परमधर्मात्मा विस्मितः प्रत्यपूजयत्   ॥12-185-026॥</td></tr>
<tr><td>एष ते प्रभवो राजञ्जगतः संप्रकीर्तितः। <br>निखिलेन महाप्राज्ञ किं भूयः श्रोतुमिच्छसि   ॥12-185-027॥</td></tr>
</table>
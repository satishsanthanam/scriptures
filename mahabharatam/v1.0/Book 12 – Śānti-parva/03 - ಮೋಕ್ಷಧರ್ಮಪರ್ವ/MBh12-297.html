<table border = "1"><tr><td>Verse</td></tr>
<tr><td> भीष्म उवाच। <br>मृगयां विचरन्कश्चिद्विजने जनकात्मजः। <br>वने ददर्श विप्रेन्द्रमृषिं वंशधरं भृगोः   ॥12-297-001॥</td></tr>
<tr><td>तमासीनमुपासीनः प्रणम्य शिरसा मुनिम्। <br>पश्चादनुमतस्तेन पप्रच्छ वसुमानिदम्   ॥12-297-002॥</td></tr>
<tr><td>भगवन्किमिदं श्रेयः प्रेत्य वापीह वा भवेत्। <br>पुरुषस्याध्रुवे देहे कामस्य वशवर्तिनः   ॥12-297-003॥</td></tr>
<tr><td>सत्कृत्य परिपृष्टः सन्सुमहात्मा महातपाः। <br>निजगाद ततस्तस्मै श्रेयस्करमिदं वचः   ॥12-297-004॥</td></tr>
<tr><td>मनसोऽप्रतिकूलानि प्रेत्य चेह च वाञ्छसि। <br>भूतानां प्रतिकूलेभ्यो निवर्तस्व यतेन्द्रियः   ॥12-297-005॥</td></tr>
<tr><td>धर्मः सतां हितः पुंसां धर्मश्चैवाश्रयः सताम्। <br>धर्माल्लोकास्त्रयस्तात प्रवृत्ताः सचराचराः   ॥12-297-006॥</td></tr>
<tr><td>स्वादुकामुक कामानां वैतृष्ण्यं किं न गच्छसि। <br>मधु पश्यसि दुर्बुद्धे प्रपातं नानुपश्यसि   ॥12-297-007॥</td></tr>
<tr><td>यथा ज्ञाने परिचयः कर्तव्यस्तत्फलार्थिना। <br>तथा धर्मे परिचयः कर्तव्यस्तत्फलार्थिना   ॥12-297-008॥</td></tr>
<tr><td>असता धर्मकामेन विशुद्धं कर्म दुष्करम्। <br>सता तु धर्मकामेन सुकरं कर्म दुष्करम्   ॥12-297-009॥</td></tr>
<tr><td>वने ग्राम्यसुखाचारो यथा ग्राम्यस्तथैव सः। <br>ग्रामे वनसुखाचारो यथा वनचरस्तथा   ॥12-297-010॥</td></tr>
<tr><td>मनोवाक्कर्मके धर्मे कुरु श्रद्धां समाहितः। <br>निवृत्तौ वा प्रवृत्तौ वा संप्रधार्य गुणागुणान्   ॥12-297-011॥</td></tr>
<tr><td>नित्यं च बहु दातव्यं साधुभ्यश्चानसूयता। <br>प्रार्थितं व्रतशौचाभ्यां सत्कृतं देशकालयोः   ॥12-297-012॥</td></tr>
<tr><td>शुभेन विधिना लब्धमर्हाय प्रतिपादयेत्। <br>क्रोधमुत्सृज्य दत्त्वा च नानुतप्येन्न कीर्तयेत्   ॥12-297-013॥</td></tr>
<tr><td>अनृशंसः शुचिर्दान्तः सत्यवागार्जवे स्थितः। <br>योनिकर्मविशुद्धश्च पात्रं स्याद्वेदविद्द्विजः   ॥12-297-014॥</td></tr>
<tr><td>सत्कृता चैकपत्नी च जात्या योनिरिहेष्यते। <br>ऋग्यजुःसामगो विद्वान्षट्कर्मा पात्रमुच्यते   ॥12-297-015॥</td></tr>
<tr><td>स एव धर्मः सोऽधर्मस्तं तं प्रतिनरं भवेत्। <br>पात्रकर्मविशेषेण देशकालाववेक्ष्य च   ॥12-297-016॥</td></tr>
<tr><td>लीलयाल्पं यथा गात्रात्प्रमृज्याद्रजसः पुमान्। <br>बहुयत्नेन महता पापनिर्हरणं तथा   ॥12-297-017॥</td></tr>
<tr><td>विरिक्तस्य यथा सम्यग्घृतं भवति भेषजम्। <br>तथा निर्हृतदोषस्य प्रेत्यधर्मः सुखावहः   ॥12-297-018॥</td></tr>
<tr><td>मानसं सर्वभूतेषु वर्तते वै शुभाशुभे। <br>अशुभेभ्यः समाक्षिप्य शुभेष्वेवावतारयेत्   ॥12-297-019॥</td></tr>
<tr><td>सर्वं सर्वेण सर्वत्र क्रियमाणं च पूजय। <br>स्वधर्मे यत्र रागस्ते कामं धर्मो विधीयताम्   ॥12-297-020॥</td></tr>
<tr><td>अधृतात्मन्धृतौ तिष्ठ दुर्बुद्धे बुद्धिमान्भव। <br>अप्रशान्त प्रशाम्य त्वमप्राज्ञ प्राज्ञवच्चर   ॥12-297-021॥</td></tr>
<tr><td>तेजसा शक्यते प्राप्तुमुपायसहचारिणा। <br>इह च प्रेत्य च श्रेयस्तस्य मूलं धृतिः परा   ॥12-297-022॥</td></tr>
<tr><td>राजर्षिरधृतिः स्वर्गात्पतितो हि महाभिषः। <br>ययातिः क्षीणपुण्यश्च धृत्या लोकानवाप्तवान्   ॥12-297-023॥</td></tr>
<tr><td>तपस्विनां धर्मवतां विदुषां चोपसेवनात्। <br>प्राप्स्यसे विपुलां बुद्धिं तथा श्रेयोऽभिपत्स्यसे   ॥12-297-024॥</td></tr>
<tr><td>स तु स्वभावसंपन्नस्तच्छ्रुत्वा मुनिभाषितम्। <br>विनिवर्त्य मनः कामाद्धर्मे बुद्धिं चकार ह   ॥12-297-025॥</td></tr>
</table>
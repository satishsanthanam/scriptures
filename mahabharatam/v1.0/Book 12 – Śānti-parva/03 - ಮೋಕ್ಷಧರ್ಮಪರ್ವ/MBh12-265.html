<table border = "1"><tr><td>Verse</td></tr>
<tr><td> युधिष्ठिर उवाच। <br>कथं भवति पापात्मा कथं धर्मं करोति वा। <br>केन निर्वेदमादत्ते मोक्षं वा केन गच्छति   ॥12-265-001॥</td></tr>
<tr><td> भीष्म उवाच। <br>विदिताः सर्वधर्मास्ते स्थित्यर्थमनुपृच्छसि। <br>शृणु मोक्षं सनिर्वेदं पापं धर्मं च मूलतः   ॥12-265-002॥</td></tr>
<tr><td>विज्ञानार्थं हि पञ्चानामिच्छा पूर्वं प्रवर्तते। <br>प्राप्य ताञ्जायते कामो द्वेषो वा भरतर्षभ   ॥12-265-003॥</td></tr>
<tr><td>ततस्तदर्थं यतते कर्म चारभते पुनः। <br>इष्टानां रूपगन्धानामभ्यासं च चिकीर्षति   ॥12-265-004॥</td></tr>
<tr><td>ततो रागः प्रभवति द्वेषश्च तदनन्तरम्। <br>ततो लोभः प्रभवति मोहश्च तदनन्तरम्   ॥12-265-005॥</td></tr>
<tr><td>लोभमोहाभिभूतस्य रागद्वेषान्वितस्य च। <br>न धर्मे जायते बुद्धिर्व्याजाद्धर्मं करोति च   ॥12-265-006॥</td></tr>
<tr><td>व्याजेन चरतो धर्ममर्थव्याजोऽपि रोचते। <br>व्याजेन सिध्यमानेषु धनेषु कुरुनन्दन   ॥12-265-007॥</td></tr>
<tr><td>तत्रैव कुरुते बुद्धिं ततः पापं चिकीर्षति। <br>सुहृद्भिर्वार्यमाणोऽपि पण्डितैश्चापि भारत   ॥12-265-008॥</td></tr>
<tr><td>उत्तरं न्यायसंबद्धं ब्रवीति विधियोजितम्। <br>अधर्मस्त्रिविधस्तस्य वर्धते रागमोहजः   ॥12-265-009॥</td></tr>
<tr><td>पापं चिन्तयते चैव प्रब्रवीति करोति च। <br>तस्याधर्मप्रवृत्तस्य दोषान्पश्यन्ति साधवः   ॥12-265-010॥</td></tr>
<tr><td>एकशीलाश्च मित्रत्वं भजन्ते पापकर्मिणः। <br>स नेह सुखमाप्नोति कुत एव परत्र वै   ॥12-265-011॥</td></tr>
<tr><td>एवं भवति पापात्मा धर्मात्मानं तु मे शृणु। <br>यथा कुशलधर्मा स कुशलं प्रतिपद्यते   ॥12-265-012॥</td></tr>
<tr><td>य एतान्प्रज्ञया दोषान्पूर्वमेवानुपश्यति। <br>कुशलः सुखदुःखानां साधूंश्चाप्युपसेवते   ॥12-265-013॥</td></tr>
<tr><td>तस्य साधुसमाचारादभ्यासाच्चैव वर्धते। <br>प्रज्ञा धर्मे च रमते धर्मं चैवोपजीवति   ॥12-265-014॥</td></tr>
<tr><td>सोऽथ धर्मादवाप्तेषु धनेषु कुरुते मनः। <br>तस्यैव सिञ्चते मूलं गुणान्पश्यति यत्र वै   ॥12-265-015॥</td></tr>
<tr><td>धर्मात्मा भवति ह्येवं मित्रं च लभते शुभम्। <br>स मित्रधनलाभात्तु प्रेत्य चेह च नन्दति   ॥12-265-016॥</td></tr>
<tr><td>शब्दे स्पर्शे तथा रूपे रसे गन्धे च भारत। <br>प्रभुत्वं लभते जन्तुर्धर्मस्यैतत्फलं विदुः   ॥12-265-017॥</td></tr>
<tr><td>स धर्मस्य फलं लब्ध्वा न तृप्यति युधिष्ठिर। <br>अतृप्यमाणो निर्वेदमादत्ते ज्ञानचक्षुषा   ॥12-265-018॥</td></tr>
<tr><td>प्रज्ञाचक्षुर्यदा कामे दोषमेवानुपश्यति। <br>विरज्यते तदा कामान्न च धर्मं विमुञ्चति   ॥12-265-019॥</td></tr>
<tr><td>सर्वत्यागे च यतते दृष्ट्वा लोकं क्षयात्मकम्। <br>ततो मोक्षाय यतते नानुपायादुपायतः   ॥12-265-020॥</td></tr>
<tr><td>शनैर्निर्वेदमादत्ते पापं कर्म जहाति च। <br>धर्मात्मा चैव भवति मोक्षं च लभते परम्   ॥12-265-021॥</td></tr>
<tr><td>एतत्ते कथितं तात यन्मां त्वं परिपृच्छसि। <br>पापं धर्मं तथा मोक्षं निर्वेदं चैव भारत   ॥12-265-022॥</td></tr>
<tr><td>तस्माद्धर्मे प्रवर्तेथाः सर्वावस्थं युधिष्ठिर। <br>धर्मे स्थितानां कौन्तेय सिद्धिर्भवति शाश्वती   ॥12-265-023॥</td></tr>
</table>
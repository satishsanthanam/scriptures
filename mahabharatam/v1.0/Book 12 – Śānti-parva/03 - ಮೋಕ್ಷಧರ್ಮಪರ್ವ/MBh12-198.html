<table border = "1"><tr><td>Verse</td></tr>
<tr><td> मनुरुवाच। <br>ज्ञानं ज्ञेयाभिनिर्वृत्तं विद्धि ज्ञानगुणं मनः। <br>प्रज्ञाकरणसंयुक्तं ततो बुद्धिः प्रवर्तते   ॥12-198-001॥</td></tr>
<tr><td>यदा कर्मगुणोपेता बुद्धिर्मनसि वर्तते। <br>तदा प्रज्ञायते ब्रह्म ध्यानयोगसमाधिना   ॥12-198-002॥</td></tr>
<tr><td>सेयं गुणवती बुद्धिर्गुणेष्वेवाभिवर्तते। <br>अवताराभिनिःस्रोतं गिरेः शृङ्गादिवोदकम्   ॥12-198-003॥</td></tr>
<tr><td>यदा निर्गुणमाप्नोति ध्यानं मनसि पूर्वजम्। <br>तदा प्रज्ञायते ब्रह्म निकष्यं निकषे यथा   ॥12-198-004॥</td></tr>
<tr><td>मनस्त्वपहृतं बुद्धिमिन्द्रियार्थनिदर्शनम्। <br>न समक्षं गुणावेक्षि निर्गुणस्य निदर्शनम्   ॥12-198-005॥</td></tr>
<tr><td>सर्वाण्येतानि संवार्य द्वाराणि मनसि स्थितः। <br>मनस्येकाग्रतां कृत्वा तत्परं प्रतिपद्यते   ॥12-198-006॥</td></tr>
<tr><td>यथा महान्ति भूतानि निवर्तन्ते गुणक्षये। <br>तथेन्द्रियाण्युपादाय बुद्धिर्मनसि वर्तते   ॥12-198-007॥</td></tr>
<tr><td>यदा मनसि सा बुद्धिर्वर्ततेऽन्तरचारिणी। <br>व्यवसायगुणोपेता तदा संपद्यते मनः   ॥12-198-008॥</td></tr>
<tr><td>गुणवद्भिर्गुणोपेतं यदा ध्यानगुणं मनः। <br>तदा सर्वगुणान्हित्वा निर्गुणं प्रतिपद्यते   ॥12-198-009॥</td></tr>
<tr><td>अव्यक्तस्येह विज्ञाने नास्ति तुल्यं निदर्शनम्। <br>यत्र नास्ति पदन्यासः कस्तं विषयमाप्नुयात्   ॥12-198-010॥</td></tr>
<tr><td>तपसा चानुमानेन गुणैर्जात्या श्रुतेन च। <br>निनीषेत्तत्परं ब्रह्म विशुद्धेनान्तरात्मना   ॥12-198-011॥</td></tr>
<tr><td>गुणहीनो हि तं मार्गं बहिः समनुवर्तते। <br>गुणाभावात्प्रकृत्या च निस्तर्क्यं ज्ञेयसंमितम्   ॥12-198-012॥</td></tr>
<tr><td>नैर्गुण्याद्ब्रह्म चाप्नोति सगुणत्वान्निवर्तते। <br>गुणप्रसारिणी बुद्धिर्हुताशन इवेन्धने   ॥12-198-013॥</td></tr>
<tr><td>यथा पञ्च विमुक्तानि इन्द्रियाणि स्वकर्मभिः। <br>तथा तत्परमं ब्रह्म विमुक्तं प्रकृतेः परम्   ॥12-198-014॥</td></tr>
<tr><td>एवं प्रकृतितः सर्वे प्रभवन्ति शरीरिणः। <br>निवर्तन्ते निवृत्तौ च सर्गं नैवोपयान्ति च   ॥12-198-015॥</td></tr>
<tr><td>पुरुषः प्रकृतिर्बुद्धिर्विशेषाश्चेन्द्रियाणि च। <br>अहंकारोऽभिमानश्च संभूतो भूतसंज्ञकः   ॥12-198-016॥</td></tr>
<tr><td>एकस्याद्या प्रवृत्तिस्तु प्रधानात्संप्रवर्तते। <br>द्वितीया मिथुनव्यक्तिमविशेषान्नियच्छति   ॥12-198-017॥</td></tr>
<tr><td>धर्मादुत्कृष्यते श्रेयस्तथाश्रेयोऽप्यधर्मतः। <br>रागवान्प्रकृतिं ह्येति विरक्तो ज्ञानवान्भवेत्   ॥12-198-018॥</td></tr>
</table>
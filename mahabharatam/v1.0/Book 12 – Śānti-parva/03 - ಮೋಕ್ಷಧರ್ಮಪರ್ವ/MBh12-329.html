<table border = "1"><tr><td>Verse</td></tr>
<tr><td> अर्जुन उवाच। <br>अग्नीषोमौ कथं पूर्वमेकयोनी प्रवर्तितौ। <br>एष मे संशयो जातस्तं छिन्धि मधुसूदन   ॥12-329-001॥</td></tr>
<tr><td> श्रीभगवानुवाच। <br>हन्त ते वर्तयिष्यामि पुराणं पाण्डुनन्दन। <br>आत्मतेजोद्भवं पार्थ शृणुष्वैकमना मम   ॥12-329-002॥</td></tr>
<tr><td>संप्रक्षालनकालेऽतिक्रान्ते चतुर्थे युगसहस्रान्ते। <br>अव्यक्ते सर्वभूतप्रलये स्थावरजङ्गमे। <br>ज्योतिर्धरणिवायुरहितेऽन्धे तमसि जलैकार्णवे लोके। <br>तम इत्येवाभिभूतेऽसंज्ञकेऽद्वितीये प्रतिष्ठिते। <br>नैव रात्र्यां न दिवसे न सति नासति न व्यक्ते नाव्यक्ते व्यवस्थिते। <br>एतस्यामवस्थायां नारायणगुणाश्रयादक्षयादजरादनिन्द्रियादग्राह्यादसंभवात्सत्यादहिंस्राल्ललामाद्विविधप्रवृत्तिविशेषात्। <br>अक्षयादजरामरादमूर्तितः सर्वव्यापिनः सर्वकर्तुः शाश्वतात्तमसः पुरुषः प्रादुर्भूतो हरिरव्ययः   ॥12-329-003॥</td></tr>
<tr><td>निदर्शनमपि ह्यत्र भवति। <br>नासीदहो न रात्रिरासीत्। <br>न सदासीन्नासदासीत्। <br>तम एव पुरस्तादभवद्विश्वरूपम्। <br>सा विश्वस्य जननीत्येवमस्यार्थोऽनुभाष्यते   ॥12-329-004॥</td></tr>
<tr><td>तस्येदानीं तमःसंभवस्य पुरुषस्य पद्मयोनेर्ब्रह्मणः प्रादुर्भावे स पुरुषः प्रजाः सिसृक्षमाणो नेत्राभ्यामग्नीषोमौ ससर्ज। <br>ततो भूतसर्गे प्रवृत्ते प्रजाक्रमवशाद्ब्रह्मक्षत्रमुपातिष्ठत्। <br>यः सोमस्तद्ब्रह्म यद्ब्रह्म ते ब्राह्मणाः। <br>योऽग्निस्तत्क्षत्रं क्षत्राद्ब्रह्म बलवत्तरम्। <br>कस्मादिति लोकप्रत्यक्षगुणमेतत्तद्यथा। <br>ब्राह्मणेभ्यः परं भूतं नोत्पन्नपूर्वम्। <br>दीप्यमानेऽग्नौ जुहोतीति कृत्वा ब्रवीमि। <br>भूतसर्गः कृतो ब्रह्मणा भूतानि च प्रतिष्ठाप्य त्रैलोक्यं धार्यत इति   ॥12-329-005॥</td></tr>
<tr><td>मन्त्रवादोऽपि हि भवति। <br>त्वमग्ने यज्ञानां होता विश्वेषाम्। <br>हितो देवेभिर्मानुषे जने इति। <br>निदर्शनं चात्र भवति। <br>विश्वेषामग्ने यज्ञानां होतेति। <br>हितो देवैर्मानुषैर्जगत इति। <br>अग्निर्हि यज्ञानां होता कर्ता। <br>स चाग्निर्ब्रह्म   ॥12-329-006॥</td></tr>
<tr><td>न ह्यृते मन्त्राद्धवनमस्ति। <br>न विना पुरुषं तपः संभवति। <br>हविर्मन्त्राणां संपूजा विद्यते देवमनुष्याणामनेन त्वं होतेति नियुक्तः। <br>ये च मानुषा होत्राधिकारास्ते च। <br>ब्राह्मणस्य हि याजनं विधीयते न क्षत्रवैश्ययोर्द्विजात्योः। <br>तस्माद्ब्राह्मणा ह्यग्निभूता यज्ञानुद्वहन्ति। <br>यज्ञा देवांस्तर्पयन्ति देवाः पृथिवीं भावयन्ति   ॥12-329-007॥</td></tr>
<tr><td>शतपथे हि ब्राह्मणं भवति। <br>अग्नौ समिद्धे स जुहोति यो विद्वान्ब्राह्मणमुखे दानाहुतिं जुहोति। <br>एवमप्यग्निभूता ब्राह्मणा विद्वांसोऽग्निं भावयन्ति। <br>अग्निर्विष्णुः सर्वभूतान्यनुप्रविश्य प्राणान्धारयति। <br>अपि चात्र सनत्कुमारगीताः श्लोका भवन्ति   ॥12-329-008॥</td></tr>
<tr><td>विश्वं ब्रह्मासृजत्पूर्वं सर्वादिर्निरवस्करम्। <br>ब्रह्मघोषैर्दिवं तिष्ठन्त्यमरा ब्रह्मयोनयः   ॥12-329-009॥</td></tr>
<tr><td>ब्राह्मणानां मतिर्वाक्यं कर्म श्रद्धा तपांसि च। <br>धारयन्ति महीं द्यां च शैत्याद्वार्यमृतं यथा   ॥12-329-010॥</td></tr>
<tr><td>नास्ति सत्यात्परो धर्मो नास्ति मातृसमो गुरुः। <br>ब्राह्मणेभ्यः परं नास्ति प्रेत्य चेह च भूतये   ॥12-329-011॥</td></tr>
<tr><td>नैषामुक्षा वर्धते नोत वाहा; न गर्गरो मथ्यते संप्रदाने। <br>अपध्वस्ता दस्युभूता भवन्ति; येषां राष्ट्रे ब्राह्मणा वृत्तिहीनाः   ॥12-329-012॥</td></tr>
<tr><td>वेदपुराणेतिहासप्रामाण्यान्नारायणमुखोद्गताः सर्वात्मानः सर्वकर्तारः सर्वभावनाश्च ब्राह्मणाः। <br>वाक्समकालं हि तस्य देवस्य वरप्रदस्य ब्राह्मणाः प्रथमं प्रादुर्भूता ब्राह्मणेभ्यश्च शेषा वर्णाः प्रादुर्भूताः। <br>इत्थं च सुरासुरविशिष्टा ब्राह्मणा यदा मया ब्रह्मभूतेन पुरा स्वयमेवोत्पादिताः सुरासुरमहर्षयो भूतविशेषाः स्थापिता निगृहीताश्च   ॥12-329-013॥</td></tr>
<tr><td>अहल्याधर्षणनिमित्तं हि गौतमाद्धरिश्मश्रुतामिन्द्रः प्राप्तः। <br>कौशिकनिमित्तं चेन्द्रो मुष्कवियोगं मेषवृषणत्वं चावाप। <br>अश्विनोर्ग्रहप्रतिषेधोद्यतवज्रस्य पुरंदरस्य च्यवनेन स्तम्भितो बाहुः। <br>क्रतुवधप्राप्तमन्युना च दक्षेण भूयस्तपसा चात्मानं संयोज्य नेत्राकृतिरन्या ललाटे रुद्रस्योत्पादिता   ॥12-329-014॥</td></tr>
<tr><td>त्रिपुरवधार्थं दीक्षामभ्युपगतस्य रुद्रस्योशनसा शिरसो जटा उत्कृत्य प्रयुक्ताः। <br>ततः प्रादुर्भूता भुजगाः। <br>तैरस्य भुजगैः पीड्यमानः कण्ठो नीलतामुपनीतः। <br>पूर्वे च मन्वन्तरे स्वायंभुवे नारायणहस्तबन्धग्रहणान्नीलकण्ठत्वमेव वा   ॥12-329-015॥</td></tr>
<tr><td>अमृतोत्पादने पुरश्चरणतामुपगतस्याङ्गिरसो बृहस्पतेरुपस्पृशतो न प्रसादं गतवत्यः किलापः। <br>अथ बृहस्पतिरपां चुक्रोध। <br>यस्मान्ममोपस्पृशतः कलुषीभूता न प्रसादमुपगतास्तस्मादद्यप्रभृति झषमकरमत्स्यकच्छपजन्तुसंकीर्णाः कलुषीभवतेति। <br>तदाप्रभृत्यापो यादोभिः संकीर्णाः संवृत्ताः   ॥12-329-016॥</td></tr>
<tr><td>विश्वरूपो वै त्वाष्ट्रः पुरोहितो देवानामासीत्स्वस्रीयोऽसुराणाम्। <br>स प्रत्यक्षं देवेभ्यो भागमददत्परोक्षमसुरेभ्यः   ॥12-329-017॥</td></tr>
<tr><td>अथ हिरण्यकशिपुं पुरस्कृत्य विश्वरूपमातरं स्वसारमसुरा वरमयाचन्त। <br>हे स्वसरयं ते पुत्रस्त्वाष्ट्रो विश्वरूपस्त्रिशिरा देवानां पुरोहितः प्रत्यक्षं देवेभ्यो भागमददत्परोक्षमस्माकम्। <br>ततो देवा वर्धन्ते वयं क्षीयामः। <br>तदेनं त्वं वारयितुमर्हसि तथा यथास्मान्भजेदिति   ॥12-329-018॥</td></tr>
<tr><td>अथ विश्वरूपं नन्दनवनमुपगतं मातोवाच। <br>पुत्र किं परपक्षवर्धनस्त्वं मातुलपक्षं नाशयसि। <br>नार्हस्येवं कर्तुमिति। <br>स विश्वरूपो मातुर्वाक्यमनतिक्रमणीयमिति मत्वा संपूज्य हिरण्यकशिपुमगात्   ॥12-329-019॥</td></tr>
<tr><td>हैरण्यगर्भाच्च वसिष्ठाद्धिरण्यकशिपुः शापं प्राप्तवान्। <br>यस्मात्त्वयान्यो वृतो होता तस्मादसमाप्तयज्ञस्त्वमपूर्वात्सत्त्वजाताद्वधं प्राप्स्यसीति। <br>तच्छापदानाद्धिरण्यकशिपुः प्राप्तवान्वधम्   ॥12-329-020॥</td></tr>
<tr><td>विश्वरूपो मातृपक्षवर्धनोऽत्यर्थं तपस्यभवत्। <br>तस्य व्रतभङ्गार्थमिन्द्रो बह्वीः श्रीमत्योऽप्सरसो नियुयोज। <br>ताश्च दृष्ट्वा मनः क्षुभितं तस्याभवत्तासु चाप्सरःसु नचिरादेव सक्तोऽभवत्। <br>सक्तं चैनं ज्ञात्वाप्सरस ऊचुर्गच्छामहे वयं यथागतमिति   ॥12-329-021॥</td></tr>
<tr><td>तास्त्वाष्ट्र उवाच। <br>क्व गमिष्यथ आस्यतां तावन्मया सह श्रेयो भविष्यतीति। <br>तास्तमब्रुवन्। <br>वयं देवस्त्रियोऽप्सरस इन्द्रं वरदं पुरा प्रभविष्णुं वृणीमह इति   ॥12-329-022॥</td></tr>
<tr><td>अथ ता विश्वरूपोऽब्रवीदद्यैव सेन्द्रा देवा न भविष्यन्तीति। <br>ततो मन्त्राञ्जजाप। <br>तैर्मन्त्रैः प्रावर्धत त्रिशिराः। <br>एकेनास्येन सर्वलोकेषु द्विजैः क्रियावद्भिर्यज्ञेषु सुहुतं सोमं पपावेकेनाप एकेन सेन्द्रान्देवान्। <br>अथेन्द्रस्तं विवर्धमानं सोमपानाप्यायितसर्वगात्रं दृष्ट्वा चिन्तामापेदे   ॥12-329-023॥</td></tr>
<tr><td>देवाश्च ते सहेन्द्रेण ब्रह्माणमभिजग्मुरूचुश्च। <br>विश्वरूपेण सर्वयज्ञेषु सुहुतः सोमः पीयते। <br>वयमभागाः संवृत्ताः। <br>असुरपक्षो वर्धते वयं क्षीयामः। <br>तदर्हसि नो विधातुं श्रेयो यदनन्तरमिति   ॥12-329-024॥</td></tr>
<tr><td>तान्ब्रह्मोवाच ऋषिर्भार्गवस्तपस्तप्यते दधीचः। <br>स याच्यतां वरं यथा कलेवरं जह्यात्। <br>तस्यास्थिभिर्वज्रं क्रियतामिति   ॥12-329-025॥</td></tr>
<tr><td>देवास्तत्रागच्छन्यत्र दधीचो भगवानृषिस्तपस्तेपे। <br>सेन्द्रा देवास्तमभिगम्योचुर्भगवंस्तपसः कुशलमविघ्नं चेति। <br>तान्दधीच उवाच स्वागतं भवद्भ्यः किं क्रियताम्। <br>यद्वक्ष्यथ तत्करिष्यामीति। <br>ते तमब्रुवञ्शरीरपरित्यागं लोकहितार्थं भगवान्कर्तुमर्हतीति। <br>अथ दधीचस्तथैवाविमनाः सुखदुःखसमो महायोगी आत्मानं समाधाय शरीरपरित्यागं चकार   ॥12-329-026॥</td></tr>
<tr><td>तस्य परमात्मन्यवसृते तान्यस्थीनि धाता संगृह्य वज्रमकरोत्। <br>तेन वज्रेणाभेद्येनाप्रधृष्येण ब्रह्मास्थिसंभूतेन विष्णुप्रविष्टेनेन्द्रो विश्वरूपं जघान। <br>शिरसां चास्य छेदनमकरोत्। <br>तस्मादनन्तरं विश्वरूपगात्रमथनसंभवं त्वष्ट्रोत्पादितमेवारिं वृत्रमिन्द्रो जघान   ॥12-329-027॥</td></tr>
<tr><td>तस्यां द्वैधीभूतायां ब्रह्मवध्यायां भयादिन्द्रो देवराज्यं परित्यज्य अप्सु संभवां शीतलां मानससरोगतां नलिनीं प्रपेदे। <br>तत्र चैश्वर्ययोगादणुमात्रो भूत्वा बिसग्रन्थिं प्रविवेश   ॥12-329-028॥</td></tr>
<tr><td>अथ ब्रह्मवध्याभयप्रनष्टे त्रैलोक्यनाथे शचीपतौ जगदनीश्वरं बभूव। <br>देवान्रजस्तमश्चाविवेश। <br>मन्त्रा न प्रावर्तन्त महर्षीणाम्। <br>रक्षांसि प्रादुरभवन्। <br>ब्रह्म चोत्सादनं जगाम। <br>अनिन्द्राश्चाबला लोकाः सुप्रधृष्या बभूवुः   ॥12-329-029॥</td></tr>
<tr><td>अथ देवा ऋषयश्चायुषः पुत्रं नहुषं नाम देवराजत्वेऽभिषिषिचुः। <br>नहुषः पञ्चभिः शतैर्ज्योतिषां ललाटे ज्वलद्भिः सर्वतेजोहरैस्त्रिविष्टपं पालयां बभूव। <br>अथ लोकाः प्रकृतिमापेदिरे स्वस्थाश्च बभूवुः   ॥12-329-030॥</td></tr>
<tr><td>अथोवाच नहुषः। <br>सर्वं मां शक्रोपभुक्तमुपस्थितमृते शचीमिति। <br>स एवमुक्त्वा शचीसमीपमगमदुवाच चैनाम्। <br>सुभगेऽहमिन्द्रो देवानां भजस्व मामिति। <br>तं शची प्रत्युवाच। <br>प्रकृत्या त्वं धर्मवत्सलः सोमवंशोद्भवश्च। <br>नार्हसि परपत्नीधर्षणं कर्तुमिति   ॥12-329-031॥</td></tr>
<tr><td>तामथोवाच नहुषः। <br>ऐन्द्रं पदमध्यास्यते मया। <br>अहमिन्द्रस्य राज्यरत्नहरो नात्राधर्मः कश्चित्त्वमिन्द्रभुक्तेति। <br>सा तमुवाच। <br>अस्ति मम किंचिद्व्रतमपर्यवसितम्। <br>तस्यावभृथे त्वामुपगमिष्यामि कैश्चिदेवाहोभिरिति। <br>स शच्यैवमभिहितो नहुषो जगाम   ॥12-329-032॥</td></tr>
<tr><td>अथ शची दुःखशोकार्ता भर्तृदर्शनलालसा नहुषभयगृहीता बृहस्पतिमुपागच्छत्। <br>स च तामभिगतां दृष्ट्वैव ध्यानं प्रविश्य भर्तृकार्यतत्परां ज्ञात्वा बृहस्पतिरुवाच। <br>अनेनैव व्रतेन तपसा चान्विता देवीं वरदामुपश्रुतिमाह्वय। <br>सा तवेन्द्रं दर्शयिष्यतीति   ॥12-329-033॥</td></tr>
<tr><td>साथ महानियममास्थिता देवीं वरदामुपश्रुतिं मन्त्रैराह्वयत्। <br>सोपश्रुतिः शचीसमीपमगात्। <br>उवाच चैनामियमस्मि त्वयोपहूतोपस्थिता। <br>किं ते प्रियं करवाणीति। <br>तां मूर्ध्ना प्रणम्योवाच शची भगवत्यर्हसि मे भर्तारं दर्शयितुं त्वं सत्या मता चेति। <br>सैनां मानसं सरोऽनयत्। <br>तत्रेन्द्रं बिसग्रन्थिगतमदर्शयत्   ॥12-329-034॥</td></tr>
<tr><td>तामिन्द्रः पत्नीं कृशां ग्लानां च दृष्ट्वा चिन्तयां बभूव। <br>अहो मम महद्दुःखमिदमद्योपगतम्। <br>नष्टं हि मामियमन्विष्योपागमद्दुःखार्तेति। <br>तामिन्द्र उवाच कथं वर्तयसीति। <br>सा तमुवाच। <br>नहुषो मामाह्वयति। <br>कालश्चास्य मया कृत इति   ॥12-329-035॥</td></tr>
<tr><td>तामिन्द्र उवाच। <br>गच्छ। <br>नहुषस्त्वया वाच्योऽपूर्वेण मामृषियुक्तेन यानेन त्वमधिरूढ उद्वहस्व। <br>इन्द्रस्य हि महान्ति वाहनानि मनसः प्रियाण्यधिरूढानि मया। <br>त्वमन्येनोपयातुमर्हसीति। <br>सैवमुक्ता हृष्टा जगाम। <br>इन्द्रोऽपि बिसग्रन्थिमेवाविवेश भूयः   ॥12-329-036॥</td></tr>
<tr><td>अथेन्द्राणीमभ्यागतां दृष्ट्वोवाच नहुषः पूर्णः स काल इति। <br>तं शच्यब्रवीच्छक्रेण यथोक्तम्। <br>स महर्षियुक्तं वाहनमधिरूढः शचीसमीपमुपागच्छत्   ॥12-329-037॥</td></tr>
<tr><td>अथ मैत्रावरुणिः कुम्भयोनिरगस्त्यो महर्षीन्विक्रियमाणांस्तान्नहुषेणापश्यत्। <br>पद्भ्यां च तेनास्पृश्यत। <br>ततः स नहुषमब्रवीदकार्यप्रवृत्त पाप पतस्व महीम्। <br>सर्पो भव यावद्भूमिर्गिरयश्च तिष्ठेयुस्तावदिति। <br>स महर्षिवाक्यसमकालमेव तस्माद्यानादवापतत्   ॥12-329-038॥</td></tr>
<tr><td>अथानिन्द्रं पुनस्त्रैलोक्यमभवत्। <br>ततो देवा ऋषयश्च भगवन्तं विष्णुं शरणमिन्द्रार्थेऽभिजग्मुः। <br>ऊचुश्चैनं भगवन्निन्द्रं ब्रह्मवध्याभिभूतं त्रातुमर्हसीति। <br>ततः स वरदस्तानब्रवीदश्वमेधं यज्ञं वैष्णवं शक्रोऽभियजतु। <br>ततः स्वं स्थानं प्राप्स्यतीति   ॥12-329-039॥</td></tr>
<tr><td>ततो देवा ऋषयश्चेन्द्रं नापश्यन्यदा तदा शचीमूचुर्गच्छ सुभगे इन्द्रमानयस्वेति। <br>सा पुनस्तत्सरः समभ्यगच्छत्। <br>इन्द्रश्च तस्मात्सरसः समुत्थाय बृहस्पतिमभिजगाम। <br>बृहस्पतिश्चाश्वमेधं महाक्रतुं शक्रायाहरत्। <br>ततः कृष्णसारङ्गं मेध्यमश्वमुत्सृज्य वाहनं तमेव कृत्वा इन्द्रं मरुत्पतिं बृहस्पतिः स्वस्थानं प्रापयामास   ॥12-329-040॥</td></tr>
<tr><td>ततः स देवराड्देवैरृषिभिः स्तूयमानस्त्रिविष्टपस्थो निष्कल्मषो बभूव। <br>ब्रह्मवध्यां चतुर्षु स्थानेषु वनिताग्निवनस्पतिगोषु व्यभजत्। <br>एवमिन्द्रो ब्रह्मतेजःप्रभावोपबृंहितः शत्रुवधं कृत्वा स्वस्थानं प्रापितः   ॥12-329-041॥</td></tr>
<tr><td>आकाशगङ्गागतश्च पुरा भरद्वाजो महर्षिरुपास्पृशंस्त्रीन्क्रमान्क्रमता विष्णुनाभ्यासादितः। <br>स भरद्वाजेन ससलिलेन पाणिनोरसि ताडितः सलक्षणोरस्कः संवृत्तः   ॥12-329-042॥</td></tr>
<tr><td>भृगुणा महर्षिणा शप्तोऽग्निः सर्वभक्षत्वमुपनीतः   ॥12-329-043॥</td></tr>
<tr><td>अदितिर्वै देवानामन्नमपचदेतद्भुक्त्वासुरान्हनिष्यन्तीति। <br>तत्र बुधो व्रतचर्यासमाप्तावागच्छत्। <br>अदितिं चावोचद्भिक्षां देहीति। <br>तत्र देवैः पूर्वमेतत्प्राश्यं नान्येनेत्यदितिर्भिक्षां नादात्। <br>अथ भिक्षाप्रत्याख्यानरुषितेन बुधेन ब्रह्मभूतेन विवस्वतो द्वितीये जन्मन्यण्डसंज्ञितस्याण्डं मारितमदित्याः। <br>स मार्तण्डो विवस्वानभवच्छ्राद्धदेवः   ॥12-329-044॥</td></tr>
<tr><td>दक्षस्य वै दुहितरः षष्टिरासन्। <br>ताभ्यः कश्यपाय त्रयोदश प्रादाद्दश धर्माय दश मनवे सप्तविंशतिमिन्दवे। <br>तासु तुल्यासु नक्षत्राख्यां गतासु सोमो रोहिण्यामभ्यधिकां प्रीतिमकरोत्। <br>ततस्ताः शेषाः पत्न्य ईर्ष्यावत्यः पितुः समीपं गत्वेममर्थं शशंसुः। <br>भगवन्नस्मासु तुल्यप्रभावासु सोमो रोहिणीमधिकं भजतीति। <br>सोऽब्रवीद्यक्ष्मैनमावेक्ष्यतीति   ॥12-329-045॥</td></tr>
<tr><td>दक्षशापात्सोमं राजानं यक्ष्माविवेश। <br>स यक्ष्मणाविष्टो दक्षमगमत्। <br>दक्षश्चैनमब्रवीन्न समं वर्तस इति। <br>तत्रर्षयः सोममब्रुवन्क्षीयसे यक्ष्मणा। <br>पश्चिमस्यां दिशि समुद्रे हिरण्यसरस्तीर्थम्। <br>तत्र गत्वात्मानमभिषेचयस्वेति। <br>अथागच्छत्सोमस्तत्र हिरण्यसरस्तीर्थम्। <br>गत्वा चात्मनः स्नपनमकरोत्। <br>स्नात्वा चात्मानं पाप्मनो मोक्षयामास। <br>तत्र चावभासितस्तीर्थे यदा सोमस्तदाप्रभृति तीर्थं तत्प्रभासमिति नाम्ना ख्यातं बभूव। <br>तच्छापादद्यापि क्षीयते सोमोऽमावास्यान्तरस्थः। <br>पौर्णमासीमात्रेऽधिष्ठितो मेघलेखाप्रतिच्छन्नं वपुर्दर्शयति। <br>मेघसदृशं वर्णमगमत्तदस्य शशलक्ष्म विमलमभवत्   ॥12-329-046॥</td></tr>
<tr><td>स्थूलशिरा महर्षिर्मेरोः प्रागुत्तरे दिग्भागे तपस्तेपे। <br>तस्य तपस्तप्यमानस्य सर्वगन्धवहः शुचिर्वायुर्विवायमानः शरीरमस्पृशत्। <br>स तपसा तापितशरीरः कृशो वायुनोपवीज्यमानो हृदयपरितोषमगमत्। <br>तत्र तस्यानिलव्यजनकृतपरितोषस्य सद्यो वनस्पतयः पुष्पशोभां न दर्शितवन्त इति स एताञ्शशाप न सर्वकालं पुष्पवन्तो भविष्यथेति   ॥12-329-047॥</td></tr>
<tr><td>नारायणो लोकहितार्थं वडवामुखो नाम महर्षिः पुराभवत्। <br>तस्य मेरौ तपस्तप्यतः समुद्र आहूतो नागतः। <br>तेनामर्षितेनात्मगात्रोष्मणा समुद्रः स्तिमितजलः कृतः। <br>स्वेदप्रस्यन्दनसदृशश्चास्य लवणभावो जनितः। <br>उक्तश्चापेयो भविष्यसि। <br>एतच्च ते तोयं वडवामुखसंज्ञितेन पीयमानं मधुरं भविष्यति। <br>तदेतदद्यापि वडवामुखसंज्ञितेनानुवर्तिना तोयं सामुद्रं पीयते   ॥12-329-048॥</td></tr>
<tr><td>हिमवतो गिरेर्दुहितरमुमां रुद्रश्चकमे। <br>भृगुरपि च महर्षिर्हिमवन्तमागम्याब्रवीत्कन्यामुमां मे देहीति। <br>तमब्रवीद्धिमवानभिलषितो वरो रुद्र इति। <br>तमब्रवीद्भृगुर्यस्मात्त्वयाहं कन्यावरणकृतभावः प्रत्याख्यातस्तस्मान्न रत्नानां भवान्भाजनं भविष्यतीति। <br>अद्यप्रभृत्येतदवस्थितमृषिवचनम्   ॥12-329-049॥</td></tr>
<tr><td>तदेवंविधं माहात्म्यं ब्राह्मणानाम्। <br>क्षत्रमपि शाश्वतीमव्ययां पृथिवीं पत्नीमभिगम्य बुभुजे। <br>तदेतद्ब्रह्माग्नीषोमीयम्। <br>तेन जगद्धार्यते   ॥12-329-050॥</td></tr>
</table>
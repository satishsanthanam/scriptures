<table border = "1"><tr><td>Verse</td></tr>
<tr><td> व्यास उवाच। <br>पृच्छतस्तव सत्पुत्र यथावदिह तत्त्वतः। <br>सांख्यन्यायेन संयुक्तं यदेतत्कीर्तितं मया   ॥12-232-001॥</td></tr>
<tr><td>योगकृत्यं तु ते कृत्स्नं वर्तयिष्यामि तच्छृणु। <br>एकत्वं बुद्धिमनसोरिन्द्रियाणां च सर्वशः। <br>आत्मनो ध्यायिनस्तात ज्ञानमेतदनुत्तमम्   ॥12-232-002॥</td></tr>
<tr><td>तदेतदुपशान्तेन दान्तेनाध्यात्मशीलिना। <br>आत्मारामेण बुद्धेन बोद्धव्यं शुचिकर्मणा   ॥12-232-003॥</td></tr>
<tr><td>योगदोषान्समुच्छिद्य पञ्च यान्कवयो विदुः। <br>कामं क्रोधं च लोभं च भयं स्वप्नं च पञ्चमम्   ॥12-232-004॥</td></tr>
<tr><td>क्रोधं शमेन जयति कामं संकल्पवर्जनात्। <br>सत्त्वसंसेवनाद्धीरो निद्रामुच्छेत्तुमर्हति   ॥12-232-005॥</td></tr>
<tr><td>धृत्या शिश्नोदरं रक्षेत्पाणिपादं च चक्षुषा। <br>चक्षुः श्रोत्रे च मनसा मनो वाचं च कर्मणा   ॥12-232-006॥</td></tr>
<tr><td>अप्रमादाद्भयं जह्याल्लोभं प्राज्ञोपसेवनात्। <br>एवमेतान्योगदोषाञ्जयेन्नित्यमतन्द्रितः   ॥12-232-007॥</td></tr>
<tr><td>अग्नींश्च ब्राह्मणांश्चार्चेद्देवताः प्रणमेत च। <br>वर्जयेद्रुषितां वाचं हिंसायुक्तां मनोनुगाम्   ॥12-232-008॥</td></tr>
<tr><td>ब्रह्म तेजोमयं शुक्रं यस्य सर्वमिदं रसः। <br>एकस्य भूतं भूतस्य द्वयं स्थावरजङ्गमम्   ॥12-232-009॥</td></tr>
<tr><td>ध्यानमध्ययनं दानं सत्यं ह्रीरार्जवं क्षमा। <br>शौचमाहारसंशुद्धिरिन्द्रियाणां च निग्रहः   ॥12-232-010॥</td></tr>
<tr><td>एतैर्विवर्धते तेजः पाप्मानं चापकर्षति। <br>सिध्यन्ति चास्य सर्वार्था विज्ञानं च प्रवर्तते   ॥12-232-011॥</td></tr>
<tr><td>समः सर्वेषु भूतेषु लब्धालब्धेन वर्तयन्। <br>धुतपाप्मा तु तेजस्वी लघ्वाहारो जितेन्द्रियः। <br>कामक्रोधौ वशे कृत्वा निनीषेद्ब्रह्मणः पदम्   ॥12-232-012॥</td></tr>
<tr><td>मनसश्चेन्द्रियाणां च कृत्वैकाग्र्यं समाहितः। <br>प्राग्रात्रापररात्रेषु धारयेन्मन आत्मना   ॥12-232-013॥</td></tr>
<tr><td>जन्तोः पञ्चेन्द्रियस्यास्य यदेकं छिद्रमिन्द्रियम्। <br>ततोऽस्य स्रवति प्रज्ञा दृतेः पादादिवोदकम्   ॥12-232-014॥</td></tr>
<tr><td>मनस्तु पूर्वमादद्यात्कुमीनानिव मत्स्यहा। <br>ततः श्रोत्रं ततश्चक्षुर्जिह्वां घ्राणं च योगवित्   ॥12-232-015॥</td></tr>
<tr><td>तत एतानि संयम्य मनसि स्थापयेद्यतिः। <br>तथैवापोह्य संकल्पान्मनो ह्यात्मनि धारयेत्   ॥12-232-016॥</td></tr>
<tr><td>पञ्च ज्ञानेन संधाय मनसि स्थापयेद्यतिः। <br>यदैतान्यवतिष्ठन्ते मनःषष्ठानि चात्मनि। <br>प्रसीदन्ति च संस्थाय तदा ब्रह्म प्रकाशते   ॥12-232-017॥</td></tr>
<tr><td>विधूम इव दीप्तार्चिरादित्य इव दीप्तिमान्। <br>वैद्युतोऽग्निरिवाकाशे पश्यत्यात्मानमात्मना। <br>सर्वं च तत्र सर्वत्र व्यापकत्वाच्च दृश्यते   ॥12-232-018॥</td></tr>
<tr><td>तं पश्यन्ति महात्मानो ब्राह्मणा ये मनीषिणः। <br>धृतिमन्तो महाप्राज्ञाः सर्वभूतहिते रताः   ॥12-232-019॥</td></tr>
<tr><td>एवं परिमितं कालमाचरन्संशितव्रतः। <br>आसीनो हि रहस्येको गच्छेदक्षरसात्म्यताम्   ॥12-232-020॥</td></tr>
<tr><td>प्रमोहो भ्रम आवर्तो घ्राणश्रवणदर्शने। <br>अद्भुतानि रसस्पर्शे शीतोष्णे मारुताकृतिः   ॥12-232-021॥</td></tr>
<tr><td>प्रतिभामुपसर्गांश्चाप्युपसंगृह्य योगतः। <br>तांस्तत्त्वविदनादृत्य स्वात्मनैव निवर्तयेत्   ॥12-232-022॥</td></tr>
<tr><td>कुर्यात्परिचयं योगे त्रैकाल्यं नियतो मुनिः। <br>गिरिशृङ्गे तथा चैत्ये वृक्षाग्रेषु च योजजेत्   ॥12-232-023॥</td></tr>
<tr><td>संनियम्येन्द्रियग्रामं गोष्ठे भाण्डमना इव। <br>एकाग्रश्चिन्तयेन्नित्यं योगान्नोद्वेजयेन्मनः   ॥12-232-024॥</td></tr>
<tr><td>येनोपायेन शक्येत संनियन्तुं चलं मनः। <br>तं तं युक्तो निषेवेत न चैव विचलेत्ततः   ॥12-232-025॥</td></tr>
<tr><td>शून्या गिरिगुहाश्चैव देवतायतनानि च। <br>शून्यागाराणि चैकाग्रो निवासार्थमुपक्रमेत्   ॥12-232-026॥</td></tr>
<tr><td>नाभिष्वजेत्परं वाचा कर्मणा मनसापि वा। <br>उपेक्षको यताहारो लब्धालब्धे समो भवेत्   ॥12-232-027॥</td></tr>
<tr><td>यश्चैनमभिनन्देत यश्चैनमपवादयेत्। <br>समस्तयोश्चाप्युभयोर्नाभिध्यायेच्छुभाशुभम्   ॥12-232-028॥</td></tr>
<tr><td>न प्रहृष्येत लाभेषु नालाभेषु च चिन्तयेत्। <br>समः सर्वेषु भूतेषु सधर्मा मातरिश्वनः   ॥12-232-029॥</td></tr>
<tr><td>एवं सर्वात्मनः साधोः सर्वत्र समदर्शिनः। <br>षण्मासान्नित्ययुक्तस्य शब्दब्रह्मातिवर्तते   ॥12-232-030॥</td></tr>
<tr><td>वेदनार्ताः प्रजा दृष्ट्वा समलोष्टाश्मकाञ्चनः। <br>एतस्मिन्निरतो मार्गे विरमेन्न विमोहितः   ॥12-232-031॥</td></tr>
<tr><td>अपि वर्णावकृष्टस्तु नारी वा धर्मकाङ्क्षिणी। <br>तावप्येतेन मार्गेण गच्छेतां परमां गतिम्   ॥12-232-032॥</td></tr>
<tr><td>अजं पुराणमजरं सनातनं; यदिन्द्रियैरुपलभते नरोऽचलः। <br>अणोरणीयो महतो महत्तरं; तदात्मना पश्यति युक्त आत्मवान्   ॥12-232-033॥</td></tr>
<tr><td>इदं महर्षेर्वचनं महात्मनो; यथावदुक्तं मनसानुदृश्य च। <br>अवेक्ष्य चेयात्परमेष्ठिसात्म्यतां; प्रयान्ति यां भूतगतिं मनीषिणः   ॥12-232-034॥</td></tr>
</table>
Verse
 युधिष्ठिर उवाच। <br>अविरोधेन भूतानां त्यागः षाड्गुण्यकारकः। <br>यः स्यादुभयभाग्धर्मस्तन्मे ब्रूहि पितामह   ॥12-260-001॥
गार्हस्थ्यस्य च धर्मस्य त्यागधर्मस्य चोभयोः। <br>अदूरसंप्रस्थितयोः किं स्विच्छ्रेयः पितामह   ॥12-260-002॥
 भीष्म उवाच। <br>उभौ धर्मौ महाभागावुभौ परमदुश्चरौ। <br>उभौ महाफलौ तात सद्भिराचरितावुभौ   ॥12-260-003॥
अत्र ते वर्तयिष्यामि प्रामाण्यमुभयोस्तयोः। <br>शृणुष्वैकमनाः पार्थ छिन्नधर्मार्थसंशयम्   ॥12-260-004॥
अत्राप्युदाहरन्तीममितिहासं पुरातनम्। <br>कपिलस्य गोश्च संवादं तन्निबोध युधिष्ठिर   ॥12-260-005॥
आम्नायमनुपश्यन्हि पुराणं शाश्वतं ध्रुवम्। <br>नहुषः पूर्वमालेभे त्वष्टुर्गामिति नः श्रुतम्   ॥12-260-006॥
तां नियुक्तामदीनात्मा सत्त्वस्थः समये रतः। <br>ज्ञानवान्नियताहारो ददर्श कपिलस्तदा   ॥12-260-007॥
स बुद्धिमुत्तमां प्राप्तो नैष्ठिकीमकुतोभयाम्। <br>स्मरामि शिथिलं सत्यं वेदा इत्यब्रवीत्सकृत्   ॥12-260-008॥
तां गामृषिः स्यूमरश्मिः प्रविश्य यतिमब्रवीत्। <br>हंहो वेदा यदि मता धर्माः केनापरे मताः   ॥12-260-009॥
तपस्विनो धृतिमतः श्रुतिविज्ञानचक्षुषः। <br>सर्वमार्षं हि मन्यन्ते व्याहृतं विदितात्मनः   ॥12-260-010॥
तस्यैवं गततृष्णस्य विज्वरस्य निराशिषः। <br>का विवक्षास्ति वेदेषु निरारम्भस्य सर्वशः   ॥12-260-011॥
 कपिल उवाच। <br>नाहं वेदान्विनिन्दामि न विवक्षामि कर्हिचित्। <br>पृथगाश्रमिणां कर्माण्येकार्थानीति नः श्रुतम्   ॥12-260-012॥
गच्छत्येव परित्यागी वानप्रस्थश्च गच्छति। <br>गृहस्थो ब्रह्मचारी च उभौ तावपि गच्छतः   ॥12-260-013॥
देवयाना हि पन्थानश्चत्वारः शाश्वता मताः। <br>तेषां ज्यायःकनीयस्त्वं फलेषूक्तं बलाबलम्   ॥12-260-014॥
एवं विदित्वा सर्वार्थानारभेदिति वैदिकम्। <br>नारभेदिति चान्यत्र नैष्ठिकी श्रूयते श्रुतिः   ॥12-260-015॥
अनारम्भे ह्यदोषः स्यादारम्भेऽदोष उत्तमः। <br>एवं स्थितस्य शास्त्रस्य दुर्विज्ञेयं बलाबलम्   ॥12-260-016॥
यद्यत्र किंचित्प्रत्यक्षमहिंसायाः परं मतम्। <br>ऋते त्वागमशास्त्रेभ्यो ब्रूहि तद्यदि पश्यसि   ॥12-260-017॥
 स्यूमरश्मिरुवाच। <br>स्वर्गकामो यजेतेति सततं श्रूयते श्रुतिः। <br>फलं प्रकल्प्य पूर्वं हि ततो यज्ञः प्रतायते   ॥12-260-018॥
अजश्चाश्वश्च मेषश्च गौश्च पक्षिगणाश्च ये। <br>ग्राम्यारण्या ओषधयः प्राणस्यान्नमिति श्रुतिः   ॥12-260-019॥
तथैवान्नं ह्यहरहः सायं प्रातर्निरुप्यते। <br>पशवश्चाथ धान्यं च यज्ञस्याङ्गमिति श्रुतिः   ॥12-260-020॥
एतानि सह यज्ञेन प्रजापतिरकल्पयत्। <br>तेन प्रजापतिर्देवान्यज्ञेनायजत प्रभुः   ॥12-260-021॥
ते स्मान्योन्यंचराः सर्वे प्राणिनः सप्त सप्त च। <br>यज्ञेषूपाकृतं विश्वं प्राहुरुत्तमसंज्ञितम्   ॥12-260-022॥
एतच्चैवाभ्यनुज्ञातं पूर्वैः पूर्वतरैस्तथा। <br>को जातु न विचिन्वीत विद्वान्स्वां शक्तिमात्मनः   ॥12-260-023॥
पशवश्च मनुष्याश्च द्रुमाश्चौषधिभिः सह। <br>स्वर्गमेवाभिकाङ्क्षन्ते न च स्वर्गस्त्वृते मखम्   ॥12-260-024॥
ओषध्यः पशवो वृक्षा वीरुदाज्यं पयो दधि। <br>हविर्भूमिर्दिशः श्रद्धा कालश्चैतानि द्वादश   ॥12-260-025॥
ऋचो यजूंषि सामानि यजमानश्च षोडशः। <br>अग्निर्ज्ञेयो गृहपतिः स सप्तदश उच्यते। <br>अङ्गान्येतानि यज्ञस्य यज्ञो मूलमिति श्रुतिः   ॥12-260-026॥
आज्येन पयसा दध्ना शकृतामिक्षया त्वचा। <br>वालैः शृङ्गेण पादेन संभवत्येव गौर्मखम्। <br>एवं प्रत्येकशः सर्वं यद्यदस्य विधीयते   ॥12-260-027॥
यज्ञं वहन्ति संभूय सहर्त्विग्भिः सदक्षिणैः। <br>संहत्यैतानि सर्वाणि यज्ञं निर्वर्तयन्त्युत   ॥12-260-028॥
यज्ञार्थानि हि सृष्टानि यथा वै श्रूयते श्रुतिः। <br>एवं पूर्वे पूर्वतराः प्रवृत्ताश्चैव मानवाः   ॥12-260-029॥
न हिनस्ति ह्यारभते नाभिद्रुह्यति किंचन। <br>यज्ञो यष्टव्य इत्येव यो यजत्यफलेप्सया   ॥12-260-030॥
यज्ञाङ्गान्यपि चैतानि यथोक्तानि नसंशयः। <br>विधिना विधियुक्तानि तारयन्ति परस्परम्   ॥12-260-031॥
आम्नायमार्षं पश्यामि यस्मिन्वेदाः प्रतिष्ठिताः। <br>तं विद्वांसोऽनुपश्यन्ति ब्राह्मणस्यानुदर्शनात्   ॥12-260-032॥
ब्राह्मणप्रभवो यज्ञो ब्राह्मणार्पण एव च। <br>अनु यज्ञं जगत्सर्वं यज्ञश्चानु जगत्सदा   ॥12-260-033॥
ओमिति ब्रह्मणो योनिर्नमः स्वाहा स्वधा वषट्। <br>यस्यैतानि प्रयुज्यन्ते यथाशक्ति कृतान्यपि   ॥12-260-034॥
न तस्य त्रिषु लोकेषु परलोकभयं विदुः। <br>इति वेदा वदन्तीह सिद्धाश्च परमर्षयः   ॥12-260-035॥
ऋचो यजूंषि सामानि स्तोभाश्च विधिचोदिताः। <br>यस्मिन्नेतानि सर्वाणि बहिरेव स वै द्विजः   ॥12-260-036॥
अग्न्याधेये यद्भवति यच्च सोमे सुते द्विज। <br>यच्चेतरैर्महायज्ञैर्वेद तद्भगवान्स्वतः   ॥12-260-037॥
तस्माद्ब्रह्मन्यजेतैव याजयेच्चाविचारयन्। <br>यजतः स्वर्गविधिना प्रेत्य स्वर्गफलं महत्   ॥12-260-038॥
नायं लोकोऽस्त्ययज्ञानां परश्चेति विनिश्चयः। <br>वेदवादविदश्चैव प्रमाणमुभयं तदा   ॥12-260-039॥

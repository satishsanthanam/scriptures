<table border = "1"><tr><td>Verse</td></tr>
<tr><td> युधिष्ठिर उवाच। <br>धर्ममर्थं च कामं च वेदाः शंसन्ति भारत। <br>कस्य लाभो विशिष्टोऽत्र तन्मे ब्रूहि पितामह   ॥12-263-001॥</td></tr>
<tr><td> भीष्म उवाच। <br>अत्र ते वर्तयिष्यामि इतिहासं पुरातनम्। <br>कुण्डधारेण यत्प्रीत्या भक्तायोपकृतं पुरा   ॥12-263-002॥</td></tr>
<tr><td>अधनो ब्राह्मणः कश्चित्कामाद्धर्ममवैक्षत। <br>यज्ञार्थं स ततोऽर्थार्थी तपोऽतप्यत दारुणम्   ॥12-263-003॥</td></tr>
<tr><td>स निश्चयमथो कृत्वा पूजयामास देवताः। <br>भक्त्या न चैवाध्यगच्छद्धनं संपूज्य देवताः   ॥12-263-004॥</td></tr>
<tr><td>ततश्चिन्तां पुनः प्राप्तः कतमद्दैवतं नु तत्। <br>यन्मे द्रुतं प्रसीदेत मानुषैरजडीकृतम्   ॥12-263-005॥</td></tr>
<tr><td>अथ सौम्येन वपुषा देवानुचरमन्तिके। <br>प्रत्यपश्यज्जलधरं कुण्डधारमवस्थितम्   ॥12-263-006॥</td></tr>
<tr><td>दृष्ट्वैव तं महात्मानं तस्य भक्तिरजायत। <br>अयं मे धास्यति श्रेयो वपुरेतद्धि तादृशम्   ॥12-263-007॥</td></tr>
<tr><td>संनिकृष्टश्च देवस्य न चान्यैर्मानुषैर्वृतः। <br>एष मे दास्यति धनं प्रभूतं शीघ्रमेव च   ॥12-263-008॥</td></tr>
<tr><td>ततो धूपैश्च गन्धैश्च माल्यैरुच्चावचैरपि। <br>बलिभिर्विविधैश्चापि पूजयामास तं द्विजः   ॥12-263-009॥</td></tr>
<tr><td>ततः स्वल्पेन कालेन तुष्टो जलधरस्तदा। <br>तस्योपकारे नियतामिमां वाचमुवाच ह   ॥12-263-010॥</td></tr>
<tr><td>ब्रह्मघ्ने च सुरापे च चोरे भग्नव्रते तथा। <br>निष्कृतिर्विहिता सद्भिः कृतघ्ने नास्ति निष्कृतिः   ॥12-263-011॥</td></tr>
<tr><td>आशायास्तनयोऽधर्मः क्रोधोऽसूयासुतः स्मृतः। <br>पुत्रो लोभो निकृत्यास्तु कृतघ्नो नार्हति प्रजाम्   ॥12-263-012॥</td></tr>
<tr><td>ततः स ब्राह्मणः स्वप्ने कुण्डधारस्य तेजसा। <br>अपश्यत्सर्वभूतानि कुशेषु शयितस्तदा   ॥12-263-013॥</td></tr>
<tr><td>शमेन तपसा चैव भक्त्या च निरुपस्कृतः। <br>शुद्धात्मा ब्राह्मणो रात्रौ निदर्शनमपश्यत   ॥12-263-014॥</td></tr>
<tr><td>मणिभद्रं स तत्रस्थं देवतानां महाद्युतिम्। <br>अपश्यत महात्मानं व्यादिशन्तं युधिष्ठिर   ॥12-263-015॥</td></tr>
<tr><td>तत्र देवाः प्रयच्छन्ति राज्यानि च धनानि च। <br>शुभैः कर्मभिरारब्धाः प्रच्छिदन्त्यशुभेषु च   ॥12-263-016॥</td></tr>
<tr><td>पश्यतामथ यक्षाणां कुण्डधारो महाद्युतिः। <br>निष्पत्य पतितो भूमौ देवानां भरतर्षभ   ॥12-263-017॥</td></tr>
<tr><td>ततस्तु देववचनान्मणिभद्रो महायशाः। <br>उवाच पतितं भूमौ कुण्डधार किमिष्यते   ॥12-263-018॥</td></tr>
<tr><td> कुण्डधार उवाच। <br>यदि प्रसन्ना देवा मे भक्तोऽयं ब्राह्मणो मम। <br>अस्यानुग्रहमिच्छामि कृतं किंचित्सुखोदयम्   ॥12-263-019॥</td></tr>
<tr><td> भीष्म उवाच। <br>ततस्तं मणिभद्रस्तु पुनर्वचनमब्रवीत्। <br>देवानामेव वचनात्कुण्डधारं महाद्युतिम्   ॥12-263-020॥</td></tr>
<tr><td>उत्तिष्ठोत्तिष्ठ भद्रं ते कृतकार्यः सुखी भव। <br>यावद्धनं प्रार्थयते ब्राह्मणोऽयं सखा तव। <br>देवानां शासनात्तावदसंख्येयं ददाम्यहम्   ॥12-263-021॥</td></tr>
<tr><td>विचार्य कुण्डधारस्तु मानुष्यं चलमध्रुवम्। <br>तपसे मतिमाधत्त ब्राह्मणस्य यशस्विनः   ॥12-263-022॥</td></tr>
<tr><td> कुण्डधार उवाच। <br>नाहं धनानि याचामि ब्राह्मणाय धनप्रद। <br>अन्यमेवाहमिच्छामि भक्तायानुग्रहं कृतम्   ॥12-263-023॥</td></tr>
<tr><td>पृथिवीं रत्नपूर्णां वा महद्वा धनसंचयम्। <br>भक्ताय नाहमिच्छामि भवेदेष तु धार्मिकः   ॥12-263-024॥</td></tr>
<tr><td>धर्मेऽस्य रमतां बुद्धिर्धर्मं चैवोपजीवतु। <br>धर्मप्रधानो भवतु ममैषोऽनुग्रहो मतः   ॥12-263-025॥</td></tr>
<tr><td> मणिभद्र उवाच। <br>यदा धर्मफलं राज्यं सुखानि विविधानि च। <br>फलान्येवायमश्नातु कायक्लेशविवर्जितः   ॥12-263-026॥</td></tr>
<tr><td> भीष्म उवाच। <br>ततस्तदेव बहुशः कुण्डधारो महायशाः। <br>अभ्यासमकरोद्धर्मे ततस्तुष्टास्य देवताः   ॥12-263-027॥</td></tr>
<tr><td> मणिभद्र उवाच। <br>प्रीतास्ते देवताः सर्वा द्विजस्यास्य तथैव च। <br>भविष्यत्येष धर्मात्मा धर्मे चाधास्यते मतिः   ॥12-263-028॥</td></tr>
<tr><td> भीष्म उवाच। <br>ततः प्रीतो जलधरः कृतकार्यो युधिष्ठिर। <br>ईप्सितं मनसो लब्ध्वा वरमन्यैः सुदुर्लभम्   ॥12-263-029॥</td></tr>
<tr><td>ततोऽपश्यत चीराणि सूक्ष्माणि द्विजसत्तमः। <br>पार्श्वतोऽभ्यागतो न्यस्तान्यथ निर्वेदमागतः   ॥12-263-030॥</td></tr>
<tr><td> ब्राह्मण उवाच। <br>अयं न सुकृतं वेत्ति को न्वन्यो वेत्स्यते कृतम्। <br>गच्छामि वनमेवाहं वरं धर्मेण जीवितुम्   ॥12-263-031॥</td></tr>
<tr><td> भीष्म उवाच। <br>निर्वेदाद्देवतानां च प्रसादात्स द्विजोत्तमः। <br>वनं प्रविश्य सुमहत्तप आरब्धवांस्तदा   ॥12-263-032॥</td></tr>
<tr><td>देवतातिथिशेषेण फलमूलाशनो द्विजः। <br>धर्मे चापि महाराज रतिरस्याभ्यजायत   ॥12-263-033॥</td></tr>
<tr><td>त्यक्त्वा मूलफलं सर्वं पर्णाहारोऽभवद्द्विजः। <br>पर्णं त्यक्त्वा जलाहारस्तदासीद्द्विजसत्तमः   ॥12-263-034॥</td></tr>
<tr><td>वायुभक्षस्ततः पश्चाद्बहून्वर्षगणानभूत्। <br>न चास्य क्षीयते प्राणस्तदद्भुतमिवाभवत्   ॥12-263-035॥</td></tr>
<tr><td>धर्मे च श्रद्दधानस्य तपस्युग्रे च वर्ततः। <br>कालेन महता तस्य दिव्या दृष्टिरजायत   ॥12-263-036॥</td></tr>
<tr><td>तस्य बुद्धिः प्रादुरासीद्यदि दद्यां महद्धनम्। <br>तुष्टः कस्मैचिदेवाहं न मिथ्या वाग्भवेन्मम   ॥12-263-037॥</td></tr>
<tr><td>ततः प्रहृष्टवदनो भूय आरब्धवांस्तपः। <br>भूयश्चाचिन्तयत्सिद्धो यत्परं सोऽभ्यपद्यत   ॥12-263-038॥</td></tr>
<tr><td>यदि दद्यामहं राज्यं तुष्टो वै यस्य कस्यचित्। <br>स भवेदचिराद्राजा न मिथ्या वाग्भवेन्मम   ॥12-263-039॥</td></tr>
<tr><td>तस्य साक्षात्कुण्डधारो दर्शयामास भारत। <br>ब्राह्मणस्य तपोयोगात्सौहृदेनाभिचोदितः   ॥12-263-040॥</td></tr>
<tr><td>समागम्य स तेनाथ पूजां चक्रे यथाविधि। <br>ब्राह्मणः कुण्डधारस्य विस्मितश्चाभवन्नृप   ॥12-263-041॥</td></tr>
<tr><td>ततोऽब्रवीत्कुण्डधारो दिव्यं ते चक्षुरुत्तमम्। <br>पश्य राज्ञां गतिं विप्र लोकांश्चावेक्ष चक्षुषा   ॥12-263-042॥</td></tr>
<tr><td>ततो राज्ञां सहस्राणि मग्नानि निरये तदा। <br>दूरादपश्यद्विप्रः स दिव्ययुक्तेन चक्षुषा   ॥12-263-043॥</td></tr>
<tr><td> कुण्डधार उवाच। <br>मां पूजयित्वा भावेन यदि त्वं दुःखमाप्नुयाः। <br>कृतं मया भवेत्किं ते कश्च तेऽनुग्रहो भवेत्   ॥12-263-044॥</td></tr>
<tr><td>पश्य पश्य च भूयस्त्वं कामानिच्छेत्कथं नरः। <br>स्वर्गद्वारं हि संरुद्धं मानुषेषु विशेषतः   ॥12-263-045॥</td></tr>
<tr><td> भीष्म उवाच। <br>ततोऽपश्यत्स कामं च क्रोधं लोभं भयं मदम्। <br>निद्रां तन्द्रीं तथालस्यमावृत्य पुरुषान्स्थितान्   ॥12-263-046॥</td></tr>
<tr><td> कुण्डधार उवाच। <br>एतैर्लोकाः सुसंरुद्धा देवानां मानुषाद्भयम्। <br>तथैव देववचनाद्विघ्नं कुर्वन्ति सर्वशः   ॥12-263-047॥</td></tr>
<tr><td>न देवैरननुज्ञातः कश्चिद्भवति धार्मिकः। <br>एष शक्तोऽसि तपसा राज्यं दातुं धनानि च   ॥12-263-048॥</td></tr>
<tr><td> भीष्म उवाच। <br>ततः पपात शिरसा ब्राह्मणस्तोयधारिणे। <br>उवाच चैनं धर्मात्मा महान्मेऽनुग्रहः कृतः   ॥12-263-049॥</td></tr>
<tr><td>कामलोभानुबन्धेन पुरा ते यदसूयितम्। <br>मया स्नेहमविज्ञाय तत्र मे क्षन्तुमर्हसि   ॥12-263-050॥</td></tr>
<tr><td>क्षान्तमेव मयेत्युक्त्वा कुण्डधारो द्विजर्षभम्। <br>संपरिष्वज्य बाहुभ्यां तत्रैवान्तरधीयत   ॥12-263-051॥</td></tr>
<tr><td>ततः सर्वानिमाँल्लोकान्ब्राह्मणोऽनुचचार ह। <br>कुण्डधारप्रसादेन तपसा योजितः पुरा   ॥12-263-052॥</td></tr>
<tr><td>विहायसा च गमनं तथा संकल्पितार्थता। <br>धर्माच्छक्त्या तथा योगाद्या चैव परमा गतिः   ॥12-263-053॥</td></tr>
<tr><td>देवता ब्राह्मणाः सन्तो यक्षा मानुषचारणाः। <br>धार्मिकान्पूजयन्तीह न धनाढ्यान्न कामिनः   ॥12-263-054॥</td></tr>
<tr><td>सुप्रसन्ना हि ते देवा यत्ते धर्मे रता मतिः। <br>धने सुखकला काचिद्धर्मे तु परमं सुखम्   ॥12-263-055॥</td></tr>
</table>
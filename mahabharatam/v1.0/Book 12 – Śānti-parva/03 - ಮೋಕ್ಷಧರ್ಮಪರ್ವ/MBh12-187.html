<table border = "1"><tr><td>Verse</td></tr>
<tr><td> युधिष्ठिर उवाच। <br>अध्यात्मं नाम यदिदं पुरुषस्येह चिन्त्यते। <br>यदध्यात्मं यतश्चैतत्तन्मे ब्रूहि पितामह   ॥12-187-001॥</td></tr>
<tr><td> भीष्म उवाच। <br>अध्यात्ममिति मां पार्थ यदेतदनुपृच्छसि। <br>तद्व्याख्यास्यामि ते तात श्रेयस्करतरं सुखम्   ॥12-187-002॥</td></tr>
<tr><td>यज्ज्ञात्वा पुरुषो लोके प्रीतिं सौख्यं च विन्दति। <br>फललाभश्च सद्यः स्यात्सर्वभूतहितं च तत्   ॥12-187-003॥</td></tr>
<tr><td>पृथिवी वायुराकाशमापो ज्योतिश्च पञ्चमम्। <br>महाभूतानि भूतानां सर्वेषां प्रभवाप्ययौ   ॥12-187-004॥</td></tr>
<tr><td>ततः सृष्टानि तत्रैव तानि यान्ति पुनः पुनः। <br>महाभूतानि भूतेषु सागरस्योर्मयो यथा   ॥12-187-005॥</td></tr>
<tr><td>प्रसार्य च यथाङ्गानि कूर्मः संहरते पुनः। <br>तद्वद्भूतानि भूतात्मा सृष्ट्वा संहरते पुनः   ॥12-187-006॥</td></tr>
<tr><td>महाभूतानि पञ्चैव सर्वभूतेषु भूतकृत्। <br>अकरोत्तेषु वैषम्यं तत्तु जीवोऽनु पश्यति   ॥12-187-007॥</td></tr>
<tr><td>शब्दः श्रोत्रं तथा खानि त्रयमाकाशयोनिजम्। <br>वायोस्त्वक्स्पर्शचेष्टाश्च वागित्येतच्चतुष्टयम्   ॥12-187-008॥</td></tr>
<tr><td>रूपं चक्षुस्तथा पक्तिस्त्रिविधं तेज उच्यते। <br>रसः क्लेदश्च जिह्वा च त्रयो जलगुणाः स्मृताः   ॥12-187-009॥</td></tr>
<tr><td>घ्रेयं घ्राणं शरीरं च ते तु भूमिगुणास्त्रयः। <br>महाभूतानि पञ्चैव षष्ठं तु मन उच्यते   ॥12-187-010॥</td></tr>
<tr><td>इन्द्रियाणि मनश्चैव विज्ञानान्यस्य भारत। <br>सप्तमी बुद्धिरित्याहुः क्षेत्रज्ञः पुनरष्टमः   ॥12-187-011॥</td></tr>
<tr><td>चक्षुरालोकनायैव संशयं कुरुते मनः। <br>बुद्धिरध्यवसायाय क्षेत्रज्ञः साक्षिवत्स्थितः   ॥12-187-012॥</td></tr>
<tr><td>ऊर्ध्वं पादतलाभ्यां यदर्वागूर्ध्वं च पश्यति। <br>एतेन सर्वमेवेदं विद्ध्यभिव्याप्तमन्तरम्   ॥12-187-013॥</td></tr>
<tr><td>पुरुषे चेन्द्रियाणीह वेदितव्यानि कृत्स्नशः। <br>तमो रजश्च सत्त्वं च विद्धि भावांस्तदाश्रयान्   ॥12-187-014॥</td></tr>
<tr><td>एतां बुद्ध्वा नरो बुद्ध्या भूतानामागतिं गतिम्। <br>समवेक्ष्य शनैश्चैव लभते शममुत्तमम्   ॥12-187-015॥</td></tr>
<tr><td>गुणान्नेनीयते बुद्धिर्बुद्धिरेवेन्द्रियाण्यपि। <br>मनःषष्ठानि सर्वाणि बुद्ध्यभावे कुतो गुणाः   ॥12-187-016॥</td></tr>
<tr><td>इति तन्मयमेवैतत्सर्वं स्थावरजङ्गमम्। <br>प्रलीयते चोद्भवति तस्मान्निर्दिश्यते तथा   ॥12-187-017॥</td></tr>
<tr><td>येन पश्यति तच्चक्षुः शृणोति श्रोत्रमुच्यते। <br>जिघ्रति घ्राणमित्याहू रसं जानाति जिह्वया   ॥12-187-018॥</td></tr>
<tr><td>त्वचा स्पृशति च स्पर्शान्बुद्धिर्विक्रियतेऽसकृत्। <br>येन संकल्पयत्यर्थं किंचिद्भवति तन्मनः   ॥12-187-019॥</td></tr>
<tr><td>अधिष्ठानानि बुद्धेर्हि पृथगर्थानि पञ्चधा। <br>पञ्चेन्द्रियाणि यान्याहुस्तान्यदृश्योऽधितिष्ठति   ॥12-187-020॥</td></tr>
<tr><td>पुरुषाधिष्ठिता बुद्धिस्त्रिषु भावेषु वर्तते। <br>कदाचिल्लभते प्रीतिं कदाचिदनुशोचति   ॥12-187-021॥</td></tr>
<tr><td>न सुखेन न दुःखेन कदाचिदपि वर्तते। <br>एवं नराणां मनसि त्रिषु भावेष्ववस्थिता   ॥12-187-022॥</td></tr>
<tr><td>सेयं भावात्मिका भावांस्त्रीनेतान्नातिवर्तते। <br>सरितां सागरो भर्ता महावेलामिवोर्मिमान्   ॥12-187-023॥</td></tr>
<tr><td>अतिभावगता बुद्धिर्भावे मनसि वर्तते। <br>प्रवर्तमानं हि रजस्तद्भावमनुवर्तते   ॥12-187-024॥</td></tr>
<tr><td>इन्द्रियाणि हि सर्वाणि प्रदर्शयति सा सदा। <br>प्रीतिः सत्त्वं रजः शोकस्तमो मोहश्च ते त्रयः   ॥12-187-025॥</td></tr>
<tr><td>ये ये च भावा लोकेऽस्मिन्सर्वेष्वेतेषु ते त्रिषु। <br>इति बुद्धिगतिः सर्वा व्याख्याता तव भारत   ॥12-187-026॥</td></tr>
<tr><td>इन्द्रियाणि च सर्वाणि विजेतव्यानि धीमता। <br>सत्त्वं रजस्तमश्चैव प्राणिनां संश्रिताः सदा   ॥12-187-027॥</td></tr>
<tr><td>त्रिविधा वेदना चैव सर्वसत्त्वेषु दृश्यते। <br>सात्त्विकी राजसी चैव तामसी चेति भारत   ॥12-187-028॥</td></tr>
<tr><td>सुखस्पर्शः सत्त्वगुणो दुःखस्पर्शो रजोगुणः। <br>तमोगुणेन संयुक्तौ भवतोऽव्यावहारिकौ   ॥12-187-029॥</td></tr>
<tr><td>तत्र यत्प्रीतिसंयुक्तं काये मनसि वा भवेत्। <br>वर्तते सात्त्विको भाव इत्यवेक्षेत तत्तदा   ॥12-187-030॥</td></tr>
<tr><td>अथ यद्दुःखसंयुक्तमतुष्टिकरमात्मनः। <br>प्रवृत्तं रज इत्येव तन्नसंरभ्य चिन्तयेत्   ॥12-187-031॥</td></tr>
<tr><td>अथ यन्मोहसंयुक्तमव्यक्तमिव यद्भवेत्। <br>अप्रतर्क्यमविज्ञेयं तमस्तदुपधारयेत्   ॥12-187-032॥</td></tr>
<tr><td>प्रहर्षः प्रीतिरानन्दः सुखं संशान्तचित्तता। <br>कथंचिदभिवर्तन्त इत्येते सात्त्विका गुणाः   ॥12-187-033॥</td></tr>
<tr><td>अतुष्टिः परितापश्च शोको लोभस्तथाक्षमा। <br>लिङ्गानि रजसस्तानि दृश्यन्ते हेत्वहेतुभिः   ॥12-187-034॥</td></tr>
<tr><td>अभिमानस्तथा मोहः प्रमादः स्वप्नतन्द्रिता। <br>कथंचिदभिवर्तन्ते विविधास्तामसा गुणाः   ॥12-187-035॥</td></tr>
<tr><td>दूरगं बहुधागामि प्रार्थनासंशयात्मकम्। <br>मनः सुनियतं यस्य स सुखी प्रेत्य चेह च   ॥12-187-036॥</td></tr>
<tr><td>सत्त्वक्षेत्रज्ञयोरेतदन्तरं पश्य सूक्ष्मयोः। <br>सृजते तु गुणानेक एको न सृजते गुणान्   ॥12-187-037॥</td></tr>
<tr><td>मशकोदुम्बरौ चापि संप्रयुक्तौ यथा सदा। <br>अन्योन्यमन्यौ च यथा संप्रयोगस्तथा तयोः   ॥12-187-038॥</td></tr>
<tr><td>पृथग्भूतौ प्रकृत्या तौ संप्रयुक्तौ च सर्वदा। <br>यथा मत्स्यो जलं चैव संप्रयुक्तौ तथैव तौ   ॥12-187-039॥</td></tr>
<tr><td>न गुणा विदुरात्मानं स गुणान्वेत्ति सर्वशः। <br>परिद्रष्टा गुणानां च संस्रष्टा मन्यते सदा   ॥12-187-040॥</td></tr>
<tr><td>इन्द्रियैस्तु प्रदीपार्थं कुरुते बुद्धिसप्तमैः। <br>निर्विचेष्टैरजानद्भिः परमात्मा प्रदीपवत्   ॥12-187-041॥</td></tr>
<tr><td>सृजते हि गुणान्सत्त्वं क्षेत्रज्ञः परिपश्यति। <br>संप्रयोगस्तयोरेष सत्त्वक्षेत्रज्ञयोर्ध्रुवः   ॥12-187-042॥</td></tr>
<tr><td>आश्रयो नास्ति सत्त्वस्य क्षेत्रज्ञस्य च कश्चन। <br>सत्त्वं मनः संसृजति न गुणान्वै कदाचन   ॥12-187-043॥</td></tr>
<tr><td>रश्मींस्तेषां स मनसा यदा सम्यङ्नियच्छति। <br>तदा प्रकाशतेऽस्यात्मा घटे दीपो ज्वलन्निव   ॥12-187-044॥</td></tr>
<tr><td>त्यक्त्वा यः प्राकृतं कर्म नित्यमात्मरतिर्मुनिः। <br>सर्वभूतात्मभूतः स्यात्स गच्छेत्परमां गतिम्   ॥12-187-045॥</td></tr>
<tr><td>यथा वारिचरः पक्षी लिप्यमानो न लिप्यते। <br>एवमेव कृतप्रज्ञो भूतेषु परिवर्तते   ॥12-187-046॥</td></tr>
<tr><td>एवंस्वभावमेवैतत्स्वबुद्ध्या विहरेन्नरः। <br>अशोचन्नप्रहृष्यंश्च चरेद्विगतमत्सरः   ॥12-187-047॥</td></tr>
<tr><td>स्वभावसिद्ध्या संसिद्धान्स नित्यं सृजते गुणान्। <br>ऊर्णनाभिर्यथा स्रष्टा विज्ञेयास्तन्तुवद्गुणाः   ॥12-187-048॥</td></tr>
<tr><td>प्रध्वस्ता न निवर्तन्ते निवृत्तिर्नोपलभ्यते। <br>प्रत्यक्षेण परोक्षं तदनुमानेन सिध्यति   ॥12-187-049॥</td></tr>
<tr><td>एवमेके व्यवस्यन्ति निवृत्तिरिति चापरे। <br>उभयं संप्रधार्यैतदध्यवस्येद्यथामति   ॥12-187-050॥</td></tr>
<tr><td>इतीमं हृदयग्रन्थिं बुद्धिभेदमयं दृढम्। <br>विमुच्य सुखमासीत न शोचेच्छिन्नसंशयः   ॥12-187-051॥</td></tr>
<tr><td>मलिनाः प्राप्नुयुः शुद्धिं यथा पूर्णां नदीं नराः। <br>अवगाह्य सुविद्वंसो विद्धि ज्ञानमिदं तथा   ॥12-187-052॥</td></tr>
<tr><td>महानदीं हि पारज्ञस्तप्यते न तरन्यथा। <br>एवं ये विदुरध्यात्मं कैवल्यं ज्ञानमुत्तमम्   ॥12-187-053॥</td></tr>
<tr><td>एतां बुद्ध्वा नरः सर्वां भूतानामागतिं गतिम्। <br>अवेक्ष्य च शनैर्बुद्ध्या लभते शं परं ततः   ॥12-187-054॥</td></tr>
<tr><td>त्रिवर्गो यस्य विदितः प्राग्ज्योतिः स विमुच्यते। <br>अन्विष्य मनसा युक्तस्तत्त्वदर्शी निरुत्सुकः   ॥12-187-055॥</td></tr>
<tr><td>न चात्मा शक्यते द्रष्टुमिन्द्रियेषु विभागशः। <br>तत्र तत्र विसृष्टेषु दुर्जयेष्वकृतात्मभिः   ॥12-187-056॥</td></tr>
<tr><td>एतद्बुद्ध्वा भवेद्बुद्धः किमन्यद्बुद्धलक्षणम्। <br>विज्ञाय तद्धि मन्यन्ते कृतकृत्या मनीषिणः   ॥12-187-057॥</td></tr>
<tr><td>न भवति विदुषां ततो भयं; यदविदुषां सुमहद्भयं भवेत्। <br>न हि गतिरधिकास्ति कस्यचि;त्सति हि गुणे प्रवदन्त्यतुल्यताम्   ॥12-187-058॥</td></tr>
<tr><td>यत्करोत्यनभिसंधिपूर्वकं; तच्च निर्णुदति यत्पुरा कृतम्। <br>नाप्रियं तदुभयं कुतः प्रियं; तस्य तज्जनयतीह कुर्वतः   ॥12-187-059॥</td></tr>
<tr><td>लोक आतुरजनान्विराविण;स्तत्तदेव बहु पश्य शोचतः। <br>तत्र पश्य कुशलानशोचतो; ये विदुस्तदुभयं पदं सदा   ॥12-187-060॥</td></tr>
</table>
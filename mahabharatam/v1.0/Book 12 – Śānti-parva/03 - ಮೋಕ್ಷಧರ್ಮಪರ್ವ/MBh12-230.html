<table border = "1"><tr><td>Verse</td></tr>
<tr><td> व्यास उवाच। <br>एषा पूर्वतरा वृत्तिर्ब्राह्मणस्य विधीयते। <br>ज्ञानवानेव कर्माणि कुर्वन्सर्वत्र सिध्यति   ॥12-230-001॥</td></tr>
<tr><td>तत्र चेन्न भवेदेवं संशयः कर्मनिश्चये। <br>किं नु कर्म स्वभावोऽयं ज्ञानं कर्मेति वा पुनः   ॥12-230-002॥</td></tr>
<tr><td>तत्र चेह विवित्सा स्याज्ज्ञानं चेत्पुरुषं प्रति। <br>उपपत्त्युपलब्धिभ्यां वर्णयिष्यामि तच्छृणु   ॥12-230-003॥</td></tr>
<tr><td>पौरुषं कारणं केचिदाहुः कर्मसु मानवाः। <br>दैवमेके प्रशंसन्ति स्वभावं चापरे जनाः   ॥12-230-004॥</td></tr>
<tr><td>पौरुषं कर्म दैवं च फलवृत्तिस्वभावतः। <br>त्रयमेतत्पृथग्भूतमविवेकं तु केचन   ॥12-230-005॥</td></tr>
<tr><td>एवमेतन्न चाप्येवमुभे चापि न चाप्युभे। <br>कर्मस्था विषमं ब्रूयुः सत्त्वस्थाः समदर्शिनः   ॥12-230-006॥</td></tr>
<tr><td>त्रेतायां द्वापरे चैव कलिजाश्च ससंशयाः। <br>तपस्विनः प्रशान्ताश्च सत्त्वस्थाश्च कृते युगे   ॥12-230-007॥</td></tr>
<tr><td>अपृथग्दर्शिनः सर्वे ऋक्सामसु यजुःषु च। <br>कामद्वेषौ पृथग्दृष्ट्वा तपः कृत उपासते   ॥12-230-008॥</td></tr>
<tr><td>तपोधर्मेण संयुक्तस्तपोनित्यः सुसंशितः। <br>तेन सर्वानवाप्नोति कामान्यान्मनसेच्छति   ॥12-230-009॥</td></tr>
<tr><td>तपसा तदवाप्नोति यद्भूत्वा सृजते जगत्। <br>तद्भूतश्च ततः सर्वो भूतानां भवति प्रभुः   ॥12-230-010॥</td></tr>
<tr><td>तदुक्तं वेदवादेषु गहनं वेददर्शिभिः। <br>वेदान्तेषु पुनर्व्यक्तं क्रमयोगेन लक्ष्यते   ॥12-230-011॥</td></tr>
<tr><td>आरम्भयज्ञाः क्षत्रस्य हविर्यज्ञा विशः स्मृताः। <br>परिचारयज्ञाः शूद्राश्च जपयज्ञा द्विजातयः   ॥12-230-012॥</td></tr>
<tr><td>परिनिष्ठितकार्यो हि स्वाध्यायेन द्विजो भवेत्। <br>कुर्यादन्यन्न वा कुर्यान्मैत्रो ब्राह्मण उच्यते   ॥12-230-013॥</td></tr>
<tr><td>त्रेतादौ सकला वेदा यज्ञा वर्णाश्रमास्तथा। <br>संरोधादायुषस्त्वेते व्यस्यन्ते द्वापरे युगे   ॥12-230-014॥</td></tr>
<tr><td>द्वापरे विप्लवं यान्ति वेदाः कलियुगे तथा। <br>दृश्यन्ते नापि दृश्यन्ते कलेरन्ते पुनः पुनः   ॥12-230-015॥</td></tr>
<tr><td>उत्सीदन्ति स्वधर्माश्च तत्राधर्मेण पीडिताः। <br>गवां भूमेश्च ये चापामोषधीनां च ये रसाः   ॥12-230-016॥</td></tr>
<tr><td>अधर्मान्तर्हिता वेदा वेदधर्मास्तथाश्रमाः। <br>विक्रियन्ते स्वधर्मस्थाः स्थावराणि चराणि च   ॥12-230-017॥</td></tr>
<tr><td>यथा सर्वाणि भूतानि वृष्टिर्भौमानि वर्षति। <br>सृजते सर्वतोऽङ्गानि तथा वेदा युगे युगे   ॥12-230-018॥</td></tr>
<tr><td>विसृतं कालनानात्वमनादिनिधनं च यत्। <br>कीर्तितं तत्पुरस्तान्मे यतः संयान्ति यान्ति च   ॥12-230-019॥</td></tr>
<tr><td>धातेदं प्रभवस्थानं भूतानां संयमो यमः। <br>स्वभावेन प्रवर्तन्ते द्वंद्वसृष्टानि भूरिशः   ॥12-230-020॥</td></tr>
<tr><td>सर्गः कालो धृतिर्वेदाः कर्ता कार्यं क्रिया फलम्। <br>एतत्ते कथितं तात यन्मां त्वं परिपृच्छसि   ॥12-230-021॥</td></tr>
</table>
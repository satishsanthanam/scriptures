Verse
 भीष्म उवाच। <br>आसीत्किल कुरुश्रेष्ठ महापद्मे पुरोत्तमे। <br>गङ्गाया दक्षिणे तीरे कश्चिद्विप्रः समाहितः   ॥12-341-001॥
सौम्यः सोमान्वये वेदे गताध्वा छिन्नसंशयः। <br>धर्मनित्यो जितक्रोधो नित्यतृप्तो जितेन्द्रियः   ॥12-341-002॥
अहिंसानिरतो नित्यं सत्यः सज्जनसंमतः। <br>न्यायप्राप्तेन वित्तेन स्वेन शीलेन चान्वितः   ॥12-341-003॥
ज्ञातिसंबन्धिविपुले मित्रापाश्रयसंमते। <br>कुले महति विख्याते विशिष्टां वृत्तिमास्थितः   ॥12-341-004॥
स पुत्रान्बहुलान्दृष्ट्वा विपुले कर्मणि स्थितः। <br>कुलधर्माश्रितो राजन्धर्मचर्यापरोऽभवत्   ॥12-341-005॥
ततः स धर्मं वेदोक्तं यथाशास्त्रोक्तमेव च। <br>शिष्टाचीर्णं च धर्मं च त्रिविधं चिन्त्य चेतसा   ॥12-341-006॥
किं नु मे स्याच्छुभं कृत्वा किं क्षमं किं परायणम्। <br>इत्येवं खिद्यते नित्यं न च याति विनिश्चयम्   ॥12-341-007॥
तस्यैवं खिद्यमानस्य धर्मं परममास्थितः। <br>कदाचिदतिथिः प्राप्तो ब्राह्मणः सुसमाहितः   ॥12-341-008॥
स तस्मै सत्क्रियां चक्रे क्रियायुक्तेन हेतुना। <br>विश्रान्तं चैनमासीनमिदं वचनमब्रवीत्   ॥12-341-009॥

<table border = "1"><tr><td>Verse</td></tr>
<tr><td> युधिष्ठिर उवाच। <br>किंशीलः किंसमाचारः किंविद्यः किंपरायणः। <br>प्राप्नोति ब्रह्मणः स्थानं यत्परं प्रकृतेर्ध्रुवम्   ॥12-222-001॥</td></tr>
<tr><td> भीष्म उवाच। <br>मोक्षधर्मेषु नियतो लघ्वाहारो जितेन्द्रियः। <br>प्राप्नोति ब्रह्मणः स्थानं यत्परं प्रकृतेर्ध्रुवम्   ॥12-222-002॥</td></tr>
<tr><td>अत्राप्युदाहरन्तीममितिहासं पुरातनम्। <br>जैगीषव्यस्य संवादमसितस्य च भारत   ॥12-222-003॥</td></tr>
<tr><td>जैगीषव्यं महाप्राज्ञं धर्माणामागतागमम्। <br>अक्रुध्यन्तमहृष्यन्तमसितो देवलोऽब्रवीत्   ॥12-222-004॥</td></tr>
<tr><td>न प्रीयसे वन्द्यमानो निन्द्यमानो न कुप्यसि। <br>का ते प्रज्ञा कुतश्चैषा किं चैतस्याः परायणम्   ॥12-222-005॥</td></tr>
<tr><td>इति तेनानुयुक्तः स तमुवाच महातपाः। <br>महद्वाक्यमसंदिग्धं पुष्कलार्थपदं शुचि   ॥12-222-006॥</td></tr>
<tr><td>या गतिर्या परा निष्ठा या शान्तिः पुण्यकर्मणाम्। <br>तां तेऽहं संप्रवक्ष्यामि यन्मां पृच्छसि वै द्विज   ॥12-222-007॥</td></tr>
<tr><td>निन्दत्सु च समो नित्यं प्रशंसत्सु च देवल। <br>निह्नुवन्ति च ये तेषां समयं सुकृतं च ये   ॥12-222-008॥</td></tr>
<tr><td>उक्ताश्च न विवक्षन्ति वक्तारमहिते रतम्। <br>प्रतिहन्तुं न चेच्छन्ति हन्तारं वै मनीषिणः   ॥12-222-009॥</td></tr>
<tr><td>नाप्राप्तमनुशोचन्ति प्राप्तकालानि कुर्वते। <br>न चातीतानि शोचन्ति न चैनान्प्रतिजानते   ॥12-222-010॥</td></tr>
<tr><td>संप्राप्तानां च पूज्यानां कामादर्थेषु देवल। <br>यथोपपत्तिं कुर्वन्ति शक्तिमन्तः कृतव्रताः   ॥12-222-011॥</td></tr>
<tr><td>पक्वविद्या महाप्राज्ञा जितक्रोधा जितेन्द्रियाः। <br>मनसा कर्मणा वाचा नापराध्यन्ति कस्यचित्   ॥12-222-012॥</td></tr>
<tr><td>अनीर्षवो न चान्योन्यं विहिंसन्ति कदाचन। <br>न च जातूपतप्यन्ते धीराः परसमृद्धिभिः   ॥12-222-013॥</td></tr>
<tr><td>निन्दाप्रशंसे चात्यर्थं न वदन्ति परस्य ये। <br>न च निन्दाप्रशंसाभ्यां विक्रियन्ते कदाचन   ॥12-222-014॥</td></tr>
<tr><td>सर्वतश्च प्रशान्ता ये सर्वभूतहिते रताः। <br>न क्रुध्यन्ति न हृष्यन्ति नापराध्यन्ति कस्यचित्। <br>विमुच्य हृदयग्रन्थींश्चङ्क्रम्यन्ते यथासुखम्   ॥12-222-015॥</td></tr>
<tr><td>न येषां बान्धवाः सन्ति ये चान्येषां न बान्धवाः। <br>अमित्राश्च न सन्त्येषां ये चामित्रा न कस्यचित्   ॥12-222-016॥</td></tr>
<tr><td>य एवं कुर्वते मर्त्याः सुखं जीवन्ति सर्वदा। <br>धर्ममेवानुवर्तन्ते धर्मज्ञा द्विजसत्तम। <br>ये ह्यतो विच्युता मार्गात्ते हृष्यन्त्युद्विजन्ति च   ॥12-222-017॥</td></tr>
<tr><td>आस्थितस्तमहं मार्गमसूयिष्यामि कं कथम्। <br>निन्द्यमानः प्रशस्तो वा हृष्येयं केन हेतुना   ॥12-222-018॥</td></tr>
<tr><td>यद्यदिच्छन्ति तन्मार्गमभिगच्छन्ति मानवाः। <br>न मे निन्दाप्रशंसाभ्यां ह्रासवृद्धी भविष्यतः   ॥12-222-019॥</td></tr>
<tr><td>अमृतस्येव संतृप्येदवमानस्य तत्त्ववित्। <br>विषस्येवोद्विजेन्नित्यं संमानस्य विचक्षणः   ॥12-222-020॥</td></tr>
<tr><td>अवज्ञातः सुखं शेते इह चामुत्र चोभयोः। <br>विमुक्तः सर्वपापेभ्यो योऽवमन्ता स बध्यते   ॥12-222-021॥</td></tr>
<tr><td>परां गतिं च ये केचित्प्रार्थयन्ति मनीषिणः। <br>एतद्व्रतं समाश्रित्य सुखमेधन्ति ते जनाः   ॥12-222-022॥</td></tr>
<tr><td>सर्वतश्च समाहृत्य क्रतून्सर्वाञ्जितेन्द्रियः। <br>प्राप्नोति ब्रह्मणः स्थानं यत्परं प्रकृतेर्ध्रुवम्   ॥12-222-023॥</td></tr>
<tr><td>नास्य देवा न गन्धर्वा न पिशाचा न राक्षसाः। <br>पदमन्ववरोहन्ति प्राप्तस्य परमां गतिम्   ॥12-222-024॥</td></tr>
</table>
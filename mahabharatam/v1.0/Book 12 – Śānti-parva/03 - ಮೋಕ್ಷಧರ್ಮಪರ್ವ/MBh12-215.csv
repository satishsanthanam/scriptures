Verse
 युधिष्ठिर उवाच। <br>यदिदं कर्म लोकेऽस्मिञ्शुभं वा यदि वाशुभम्। <br>पुरुषं योजयत्येव फलयोगेन भारत   ॥12-215-001॥
कर्ता स्वित्तस्य पुरुष उताहो नेति संशयः। <br>एतदिच्छामि तत्त्वेन त्वत्तः श्रोतुं पितामह   ॥12-215-002॥
 भीष्म उवाच। <br>अत्राप्युदाहरन्तीममितिहासं पुरातनम्। <br>प्रह्रादस्य च संवादमिन्द्रस्य च युधिष्ठिर   ॥12-215-003॥
असक्तं धूतपाप्मानं कुले जातं बहुश्रुतम्। <br>अस्तम्भमनहंकारं सत्त्वस्थं समये रतम्   ॥12-215-004॥
तुल्यनिन्दास्तुतिं दान्तं शून्यागारनिवेशनम्। <br>चराचराणां भूतानां विदितप्रभवाप्ययम्   ॥12-215-005॥
अक्रुध्यन्तमहृष्यन्तमप्रियेषु प्रियेषु च। <br>काञ्चने वाथ लोष्टे वा उभयोः समदर्शनम्   ॥12-215-006॥
आत्मनिःश्रेयसज्ञाने धीरं निश्चितनिश्चयम्। <br>परावरज्ञं भूतानां सर्वज्ञं समदर्शनम्   ॥12-215-007॥
शक्रः प्रह्रादमासीनमेकान्ते संयतेन्द्रियम्। <br>बुभुत्समानस्तत्प्रज्ञामभिगम्येदमब्रवीत्   ॥12-215-008॥
यैः कैश्चित्संमतो लोके गुणैः स्यात्पुरुषो नृषु। <br>भवत्यनपगान्सर्वांस्तान्गुणाँल्लक्षयामहे   ॥12-215-009॥
अथ ते लक्ष्यते बुद्धिः समा बालजनैरिह। <br>आत्मानं मन्यमानः सञ्श्रेयः किमिह मन्यसे   ॥12-215-010॥
बद्धः पाशैश्च्युतः स्थानाद्द्विषतां वशमागतः। <br>श्रिया विहीनः प्रह्राद शोचितव्ये न शोचसि   ॥12-215-011॥
प्रज्ञालाभात्तु दैतेय उताहो धृतिमत्तया। <br>प्रह्राद स्वस्थरूपोऽसि पश्यन्व्यसनमात्मनः   ॥12-215-012॥
इति संचोदितस्तेन धीरो निश्चितनिश्चयः। <br>उवाच श्लक्ष्णया वाचा स्वां प्रज्ञामनुवर्णयन्   ॥12-215-013॥
प्रवृत्तिं च निवृत्तिं च भूतानां यो न बुध्यते। <br>तस्य स्तम्भो भवेद्बाल्यान्नास्ति स्तम्भोऽनुपश्यतः   ॥12-215-014॥
स्वभावात्संप्रवर्तन्ते निवर्तन्ते तथैव च। <br>सर्वे भावास्तथाभावाः पुरुषार्थो न विद्यते   ॥12-215-015॥
पुरुषार्थस्य चाभावे नास्ति कश्चित्स्वकारकः। <br>स्वयं तु कुर्वतस्तस्य जातु मानो भवेदिह   ॥12-215-016॥
यस्तु कर्तारमात्मानं मन्यते साध्वसाधुनोः। <br>तस्य दोषवती प्रज्ञा स्वमूर्त्यज्ञेति मे मतिः   ॥12-215-017॥
यदि स्यात्पुरुषः कर्ता शक्रात्मश्रेयसे ध्रुवम्। <br>आरम्भास्तस्य सिध्येरन्न च जातु पराभवेत्   ॥12-215-018॥
अनिष्टस्य हि निर्वृत्तिरनिवृत्तिः प्रियस्य च। <br>लक्ष्यते यतमानानां पुरुषार्थस्ततः कुतः   ॥12-215-019॥
अनिष्टस्याभिनिर्वृत्तिमिष्टसंवृत्तिमेव च। <br>अप्रयत्नेन पश्यामः केषांचित्तत्स्वभावतः   ॥12-215-020॥
प्रतिरूपधराः केचिद्दृश्यन्ते बुद्धिसत्तमाः। <br>विरूपेभ्योऽल्पबुद्धिभ्यो लिप्समाना धनागमम्   ॥12-215-021॥
स्वभावप्रेरिताः सर्वे निविशन्ते गुणा यदा। <br>शुभाशुभास्तदा तत्र तस्य किं मानकारणम्   ॥12-215-022॥
स्वभावादेव तत्सर्वमिति मे निश्चिता मतिः। <br>आत्मप्रतिष्ठिता प्रज्ञा मम नास्ति ततोऽन्यथा   ॥12-215-023॥
कर्मजं त्विह मन्येऽहं फलयोगं शुभाशुभम्। <br>कर्मणां विषयं कृत्स्नमहं वक्ष्यामि तच्छृणु   ॥12-215-024॥
यथा वेदयते कश्चिदोदनं वायसो वदन्। <br>एवं सर्वाणि कर्माणि स्वभावस्यैव लक्षणम्   ॥12-215-025॥
विकारानेव यो वेद न वेद प्रकृतिं पराम्। <br>तस्य स्तम्भो भवेद्बाल्यान्नास्ति स्तम्भोऽनुपश्यतः   ॥12-215-026॥
स्वभावभाविनो भावान्सर्वानेवेह निश्चये। <br>बुध्यमानस्य दर्पो वा मानो वा किं करिष्यति   ॥12-215-027॥
वेद धर्मविधिं कृत्स्नं भूतानां चाप्यनित्यताम्। <br>तस्माच्छक्र न शोचामि सर्वं ह्येवेदमन्तवत्   ॥12-215-028॥
निर्ममो निरहंकारो निरीहो मुक्तबन्धनः। <br>स्वस्थोऽव्यपेतः पश्यामि भूतानां प्रभवाप्ययौ   ॥12-215-029॥
कृतप्रज्ञस्य दान्तस्य वितृष्णस्य निराशिषः। <br>नायासो विद्यते शक्र पश्यतो लोकविद्यया   ॥12-215-030॥
प्रकृतौ च विकारे च न मे प्रीतिर्न च द्विषे। <br>द्वेष्टारं न च पश्यामि यो ममाद्य ममायते   ॥12-215-031॥
नोर्ध्वं नावाङ्न तिर्यक्च न क्वचिच्छक्र कामये। <br>न विज्ञाने न विज्ञेये नाज्ञाने शर्म विद्यते   ॥12-215-032॥
 शक्र उवाच। <br>येनैषा लभ्यते प्रज्ञा येन शान्तिरवाप्यते। <br>प्रब्रूहि तमुपायं मे सम्यक्प्रह्राद पृच्छते   ॥12-215-033॥
 प्रह्राद उवाच। <br>आर्जवेनाप्रमादेन प्रसादेनात्मवत्तया। <br>वृद्धशुश्रूषया शक्र पुरुषो लभते महत्   ॥12-215-034॥
स्वभावाल्लभते प्रज्ञां शान्तिमेति स्वभावतः। <br>स्वभावादेव तत्सर्वं यत्किंचिदनुपश्यसि   ॥12-215-035॥
 भीष्म उवाच। <br>इत्युक्तो दैत्यपतिना शक्रो विस्मयमागमत्। <br>प्रीतिमांश्च तदा राजंस्तद्वाक्यं प्रत्यपूजयत्   ॥12-215-036॥
स तदाभ्यर्च्य दैत्येन्द्रं त्रैलोक्यपतिरीश्वरः। <br>असुरेन्द्रमुपामन्त्र्य जगाम स्वं निवेशनम्   ॥12-215-037॥

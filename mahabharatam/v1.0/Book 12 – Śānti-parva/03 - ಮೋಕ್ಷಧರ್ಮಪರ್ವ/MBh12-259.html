<table border = "1"><tr><td>Verse</td></tr>
<tr><td> युधिष्ठिर उवाच। <br>कथं राजा प्रजा रक्षेन्न च किंचित्प्रतापयेत्। <br>पृच्छामि त्वां सतां श्रेष्ठ तन्मे ब्रूहि पितामह   ॥12-259-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>द्युमत्सेनस्य संवादं राज्ञा सत्यवता सह   ॥12-259-002॥</td></tr>
<tr><td>अव्याहृतं व्याजहार सत्यवानिति नः श्रुतम्। <br>वधाय नीयमानेषु पितुरेवानुशासनात्   ॥12-259-003॥</td></tr>
<tr><td>अधर्मतां याति धर्मो यात्यधर्मश्च धर्मताम्। <br>वधो नाम भवेद्धर्मो नैतद्भवितुमर्हति   ॥12-259-004॥</td></tr>
<tr><td> द्युमत्सेन उवाच। <br>अथ चेदवधो धर्मो धर्मः को जातु चिद्भवेत्। <br>दस्यवश्चेन्न हन्येरन्सत्यवन्संकरो भवेत्   ॥12-259-005॥</td></tr>
<tr><td>ममेदमिति नास्यैतत्प्रवर्तेत कलौ युगे। <br>लोकयात्रा न चैव स्यादथ चेद्वेत्थ शंस नः   ॥12-259-006॥</td></tr>
<tr><td> सत्यवानुवाच। <br>सर्व एव त्रयो वर्णाः कार्या ब्राह्मणबन्धनाः। <br>धर्मपाशनिबद्धानामल्पो व्यपचरिष्यति   ॥12-259-007॥</td></tr>
<tr><td>यो यस्तेषामपचरेत्तमाचक्षीत वै द्विजः। <br>अयं मे न शृणोतीति तस्मिन्राजा प्रधारयेत्   ॥12-259-008॥</td></tr>
<tr><td>तत्त्वाभेदेन यच्छास्त्रं तत्कार्यं नान्यथा वधः। <br>असमीक्ष्यैव कर्माणि नीतिशास्त्रं यथाविधि   ॥12-259-009॥</td></tr>
<tr><td>दस्यून्हिनस्ति वै राजा भूयसो वाप्यनागसः। <br>भार्या माता पिता पुत्रो हन्यते पुरुषे हते। <br>परेणापकृते राजा तस्मात्सम्यक्प्रधारयेत्   ॥12-259-010॥</td></tr>
<tr><td>असाधुश्चैव पुरुषो लभते शीलमेकदा। <br>साधोश्चापि ह्यसाधुभ्यो जायतेऽशोभना प्रजा   ॥12-259-011॥</td></tr>
<tr><td>न मूलघातः कर्तव्यो नैष धर्मः सनातनः। <br>अपि खल्ववधेनैव प्रायश्चित्तं विधीयते   ॥12-259-012॥</td></tr>
<tr><td>उद्वेजनेन बन्धेन विरूपकरणेन च। <br>वधदण्डेन ते क्लेश्या न पुरोऽहितसंपदा   ॥12-259-013॥</td></tr>
<tr><td>यदा पुरोहितं वा ते पर्येयुः शरणैषिणः। <br>करिष्यामः पुनर्ब्रह्मन्न पापमिति वादिनः   ॥12-259-014॥</td></tr>
<tr><td>तदा विसर्गमर्हाः स्युरितीदं नृपशासनम्। <br>बिभ्रद्दण्डाजिनं मुण्डो ब्राह्मणोऽर्हति वासनम्   ॥12-259-015॥</td></tr>
<tr><td>गरीयांसो गरीयांसमपराधे पुनः पुनः। <br>तथा विसर्गमर्हन्ति न यथा प्रथमे तथा   ॥12-259-016॥</td></tr>
<tr><td> द्युमत्सेन उवाच। <br>यत्र यत्रैव शक्येरन्संयन्तुं समये प्रजाः। <br>स तावत्प्रोच्यते धर्मो यावन्न प्रतिलङ्घ्यते   ॥12-259-017॥</td></tr>
<tr><td>अहन्यमानेषु पुनः सर्वमेव पराभवेत्। <br>पूर्वे पूर्वतरे चैव सुशास्या अभवञ्जनाः   ॥12-259-018॥</td></tr>
<tr><td>मृदवः सत्यभूयिष्ठा अल्पद्रोहाल्पमन्यवः। <br>पुरा धिग्दण्ड एवासीद्वाग्दण्डस्तदनन्तरम्   ॥12-259-019॥</td></tr>
<tr><td>आसीदादानदण्डोऽपि वधदण्डोऽद्य वर्तते। <br>वधेनापि न शक्यन्ते नियन्तुमपरे जनाः   ॥12-259-020॥</td></tr>
<tr><td>नैव दस्युर्मनुष्याणां न देवानामिति श्रुतिः। <br>न गन्धर्वपितॄणां च कः कस्येह न कश्चन   ॥12-259-021॥</td></tr>
<tr><td>पद्मं श्मशानादादत्ते पिशाचाच्चापि दैवतम्। <br>तेषु यः समयं कुर्यादज्ञेषु हतबुद्धिषु   ॥12-259-022॥</td></tr>
<tr><td> सत्यवानुवाच। <br>तान्न शक्नोषि चेत्साधून्परित्रातुमहिंसया। <br>कस्यचिद्भूतभव्यस्य लाभेनान्तं तथा कुरु   ॥12-259-023॥</td></tr>
<tr><td> द्युमत्सेन उवाच। <br>राजानो लोकयात्रार्थं तप्यन्ते परमं तपः। <br>अपत्रपन्ति तादृग्भ्यस्तथावृत्ता भवन्ति च   ॥12-259-024॥</td></tr>
<tr><td>वित्रास्यमानाः सुकृतो न कामाद्घ्नन्ति दुष्कृतीन्। <br>सुकृतेनैव राजानो भूयिष्ठं शासते प्रजाः   ॥12-259-025॥</td></tr>
<tr><td>श्रेयसः श्रेयसीमेवं वृत्तिं लोकोऽनुवर्तते। <br>सदैव हि गुरोर्वृत्तमनुवर्तन्ति मानवाः   ॥12-259-026॥</td></tr>
<tr><td>आत्मानमसमाधाय समाधित्सति यः परान्। <br>विषयेष्विन्द्रियवशं मानवाः प्रहसन्ति तम्   ॥12-259-027॥</td></tr>
<tr><td>यो राज्ञो दम्भमोहेन किंचित्कुर्यादसांप्रतम्। <br>सर्वोपायैर्नियम्यः स तथा पापान्निवर्तते   ॥12-259-028॥</td></tr>
<tr><td>आत्मैवादौ नियन्तव्यो दुष्कृतं संनियच्छता। <br>दण्डयेच्च महादण्डैरपि बन्धूननन्तरान्   ॥12-259-029॥</td></tr>
<tr><td>यत्र वै पापकृत्क्लेश्यो न महद्दुःखमर्छति। <br>वर्धन्ते तत्र पापानि धर्मो ह्रसति च ध्रुवम्। <br>इति कारुण्यशीलस्तु विद्वान्वै ब्राह्मणोऽन्वशात्   ॥12-259-030॥</td></tr>
<tr><td>इति चैवानुशिष्टोऽस्मि पूर्वैस्तात पितामहैः। <br>आश्वासयद्भिः सुभृशमनुक्रोशात्तथैव च   ॥12-259-031॥</td></tr>
<tr><td>एतत्प्रथमकल्पेन राजा कृतयुगेऽभजत्। <br>पादोनेनापि धर्मेण गच्छेत्त्रेतायुगे तथा। <br>द्वापरे तु द्विपादेन पादेन त्वपरे युगे   ॥12-259-032॥</td></tr>
<tr><td>तथा कलियुगे प्राप्ते राज्ञां दुश्चरितेन ह। <br>भवेत्कालविशेषेण कला धर्मस्य षोडशी   ॥12-259-033॥</td></tr>
<tr><td>अथ प्रथमकल्पेन सत्यवन्संकरो भवेत्। <br>आयुः शक्तिं च कालं च निर्दिश्य तप आदिशेत्   ॥12-259-034॥</td></tr>
<tr><td>सत्याय हि यथा नेह जह्याद्धर्मफलं महत्। <br>भूतानामनुकम्पार्थं मनुः स्वायंभुवोऽब्रवीत्   ॥12-259-035॥</td></tr>
</table>
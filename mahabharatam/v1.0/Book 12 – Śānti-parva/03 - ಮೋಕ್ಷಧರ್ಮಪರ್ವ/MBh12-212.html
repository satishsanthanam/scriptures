<table border = "1"><tr><td>Verse</td></tr>
<tr><td> भीष्म उवाच। <br>जनको जनदेवस्तु ज्ञापितः परमर्षिणा। <br>पुनरेवानुपप्रच्छ सांपराये भवाभवौ   ॥12-212-001॥</td></tr>
<tr><td>भगवन्यदिदं प्रेत्य संज्ञा भवति कस्यचित्। <br>एवं सति किमज्ञानं ज्ञानं वा किं करिष्यति   ॥12-212-002॥</td></tr>
<tr><td>सर्वमुच्छेदनिष्ठं स्यात्पश्य चैतद्द्विजोत्तम। <br>अप्रमत्तः प्रमत्तो वा किं विशेषं करिष्यति   ॥12-212-003॥</td></tr>
<tr><td>असंसर्गो हि भूतेषु संसर्गो वा विनाशिषु। <br>कस्मै क्रियेत कल्पेन निश्चयः कोऽत्र तत्त्वतः   ॥12-212-004॥</td></tr>
<tr><td>तमसा हि प्रतिच्छन्नं विभ्रान्तमिव चातुरम्। <br>पुनः प्रशमयन्वाक्यैः कविः पञ्चशिखोऽब्रवीत्   ॥12-212-005॥</td></tr>
<tr><td>उच्छेदनिष्ठा नेहास्ति भावनिष्ठा न विद्यते। <br>अयं ह्यपि समाहारः शरीरेन्द्रियचेतसाम्। <br>वर्तते पृथगन्योन्यमप्यपाश्रित्य कर्मसु   ॥12-212-006॥</td></tr>
<tr><td>धातवः पञ्चशाखोऽयं खं वायुर्ज्योतिरम्बु भूः। <br>ते स्वभावेन तिष्ठन्ति वियुज्यन्ते स्वभावतः   ॥12-212-007॥</td></tr>
<tr><td>आकाशं वायुरूष्मा च स्नेहो यच्चापि पार्थिवम्। <br>एष पञ्चसमाहारः शरीरमिति नैकधा। <br>ज्ञानमूष्मा च वायुश्च त्रिविधः कर्मसंग्रहः   ॥12-212-008॥</td></tr>
<tr><td>इन्द्रियाणीन्द्रियार्थाश्च स्वभावश्चेतना मनः। <br>प्राणापानौ विकारश्च धातवश्चात्र निःसृताः   ॥12-212-009॥</td></tr>
<tr><td>श्रवणं स्पर्शनं जिह्वा दृष्टिर्नासा तथैव च। <br>इन्द्रियाणीति पञ्चैते चित्तपूर्वंगमा गुणाः   ॥12-212-010॥</td></tr>
<tr><td>तत्र विज्ञानसंयुक्ता त्रिविधा वेदना ध्रुवा। <br>सुखदुःखेति यामाहुरदुःखेत्यसुखेति च   ॥12-212-011॥</td></tr>
<tr><td>शब्दः स्पर्शश्च रूपं च रसो गन्धश्च मूर्त्यथ। <br>एते ह्यामरणात्पञ्च षड्गुणा ज्ञानसिद्धये   ॥12-212-012॥</td></tr>
<tr><td>तेषु कर्मनिसर्गश्च सर्वतत्त्वार्थनिश्चयः। <br>तमाहुः परमं शुक्रं बुद्धिरित्यव्ययं महत्   ॥12-212-013॥</td></tr>
<tr><td>इमं गुणसमाहारमात्मभावेन पश्यतः। <br>असम्यग्दर्शनैर्दुःखमनन्तं नोपशाम्यति   ॥12-212-014॥</td></tr>
<tr><td>अनात्मेति च यद्दृष्टं तेनाहं न ममेत्यपि। <br>वर्तते किमधिष्ठाना प्रसक्ता दुःखसंततिः   ॥12-212-015॥</td></tr>
<tr><td>तत्र सम्यङ्मनो नाम त्यागशास्त्रमनुत्तमम्। <br>शृणु यत्तव मोक्षाय भाष्यमाणं भविष्यति   ॥12-212-016॥</td></tr>
<tr><td>त्याग एव हि सर्वेषामुक्तानामपि कर्मणाम्। <br>नित्यं मिथ्याविनीतानां क्लेशो दुःखावहो मतः   ॥12-212-017॥</td></tr>
<tr><td>द्रव्यत्यागे तु कर्माणि भोगत्यागे व्रतान्यपि। <br>सुखत्यागे तपोयोगः सर्वत्यागे समापना   ॥12-212-018॥</td></tr>
<tr><td>तस्य मार्गोऽयमद्वैधः सर्वत्यागस्य दर्शितः। <br>विप्रहाणाय दुःखस्य दुर्गतिर्ह्यन्यथा भवेत्   ॥12-212-019॥</td></tr>
<tr><td>पञ्च ज्ञानेन्द्रियाण्युक्त्वा मनःषष्ठानि चेतसि। <br>मनःषष्ठानि वक्ष्यामि पञ्च कर्मेन्द्रियाणि तु   ॥12-212-020॥</td></tr>
<tr><td>हस्तौ कर्मेन्द्रियं ज्ञेयमथ पादौ गतीन्द्रियम्। <br>प्रजनानन्दयोः शेफो विसर्गे पायुरिन्द्रियम्   ॥12-212-021॥</td></tr>
<tr><td>वाक्तु शब्दविशेषार्थं गतिं पञ्चान्वितां विदुः। <br>एवमेकादशैतानि बुद्ध्या त्ववसृजेन्मनः   ॥12-212-022॥</td></tr>
<tr><td>कर्णौ शब्दश्च चित्तं च त्रयः श्रवणसंग्रहे। <br>तथा स्पर्शे तथा रूपे तथैव रसगन्धयोः   ॥12-212-023॥</td></tr>
<tr><td>एवं पञ्चत्रिका ह्येते गुणास्तदुपलब्धये। <br>येन यस्त्रिविधो भावः पर्यायात्समुपस्थितः   ॥12-212-024॥</td></tr>
<tr><td>सात्त्विको राजसश्चैव तामसश्चैव ते त्रयः। <br>त्रिविधा वेदना येषु प्रसूता सर्वसाधना   ॥12-212-025॥</td></tr>
<tr><td>प्रहर्षः प्रीतिरानन्दः सुखं संशान्तचित्तता। <br>अकुतश्चित्कुतश्चिद्वा चित्ततः सात्त्विको गुणः   ॥12-212-026॥</td></tr>
<tr><td>अतुष्टिः परितापश्च शोको लोभस्तथाक्षमा। <br>लिङ्गानि रजसस्तानि दृश्यन्ते हेत्वहेतुतः   ॥12-212-027॥</td></tr>
<tr><td>अविवेकस्तथा मोहः प्रमादः स्वप्नतन्द्रिता। <br>कथंचिदपि वर्तन्ते विविधास्तामसा गुणाः   ॥12-212-028॥</td></tr>
<tr><td>तत्र यत्प्रीतिसंयुक्तं काये मनसि वा भवेत्। <br>वर्तते सात्त्विको भाव इत्यपेक्षेत तत्तथा   ॥12-212-029॥</td></tr>
<tr><td>यत्तु संतापसंयुक्तमप्रीतिकरमात्मनः। <br>प्रवृत्तं रज इत्येव ततस्तदभिचिन्तयेत्   ॥12-212-030॥</td></tr>
<tr><td>अथ यन्मोहसंयुक्तं काये मनसि वा भवेत्। <br>अप्रतर्क्यमविज्ञेयं तमस्तदुपधारयेत्   ॥12-212-031॥</td></tr>
<tr><td>तद्धि श्रोत्राश्रयं भूतं शब्दः श्रोत्रं समाश्रितः। <br>नोभयं शब्दविज्ञाने विज्ञानस्येतरस्य वा   ॥12-212-032॥</td></tr>
<tr><td>एवं त्वक्चक्षुषी जिह्वा नासिका चैव पञ्चमी। <br>स्पर्शे रूपे रसे गन्धे तानि चेतो मनश्च तत्   ॥12-212-033॥</td></tr>
<tr><td>स्वकर्मयुगपद्भावो दशस्वेतेषु तिष्ठति। <br>चित्तमेकादशं विद्धि बुद्धिर्द्वादशमी भवेत्   ॥12-212-034॥</td></tr>
<tr><td>तेषामयुगपद्भाव उच्छेदो नास्ति तामसः। <br>आस्थितो युगपद्भावे व्यवहारः स लौकिकः   ॥12-212-035॥</td></tr>
<tr><td>इन्द्रियाण्यवसृज्यापि दृष्ट्वा पूर्वं श्रुतागमम्। <br>चिन्तयन्नानुपर्येति त्रिभिरेवान्वितो गुणैः   ॥12-212-036॥</td></tr>
<tr><td>यत्तमोपहतं चित्तमाशु संचारमध्रुवम्। <br>करोत्युपरमं काले तदाहुस्तामसं सुखम्   ॥12-212-037॥</td></tr>
<tr><td>यद्यदागमसंयुक्तं न कृत्स्नमुपशाम्यति। <br>अथ तत्राप्युपादत्ते तमो व्यक्तमिवानृतम्   ॥12-212-038॥</td></tr>
<tr><td>एवमेष प्रसंख्यातः स्वकर्मप्रत्ययी गुणः। <br>कथंचिद्वर्तते सम्यक्केषांचिद्वा न वर्तते   ॥12-212-039॥</td></tr>
<tr><td>एवमाहुः समाहारं क्षेत्रमध्यात्मचिन्तकाः। <br>स्थितो मनसि यो भावः स वै क्षेत्रज्ञ उच्यते   ॥12-212-040॥</td></tr>
<tr><td>एवं सति क उच्छेदः शाश्वतो वा कथं भवेत्। <br>स्वभावाद्वर्तमानेषु सर्वभूतेषु हेतुतः   ॥12-212-041॥</td></tr>
<tr><td>यथार्णवगता नद्यो व्यक्तीर्जहति नाम च। <br>न च स्वतां नियच्छन्ति तादृशः सत्त्वसंक्षयः   ॥12-212-042॥</td></tr>
<tr><td>एवं सति कुतः संज्ञा प्रेत्यभावे पुनर्भवेत्। <br>प्रतिसंमिश्रिते जीवे गृह्यमाणे च मध्यतः   ॥12-212-043॥</td></tr>
<tr><td>इमां तु यो वेद विमोक्षबुद्धि;मात्मानमन्विच्छति चाप्रमत्तः। <br>न लिप्यते कर्मफलैरनिष्टैः; पत्रं बिसस्येव जलेन सिक्तम्   ॥12-212-044॥</td></tr>
<tr><td>दृढैश्च पाशैर्बहुभिर्विमुक्तः; प्रजानिमित्तैरपि दैवतैश्च। <br>यदा ह्यसौ सुखदुःखे जहाति; मुक्तस्तदाग्र्यां गतिमेत्यलिङ्गः। <br>श्रुतिप्रमाणागममङ्गलैश्च; शेते जरामृत्युभयादतीतः   ॥12-212-045॥</td></tr>
<tr><td>क्षीणे च पुण्ये विगते च पापे; ततोनिमित्ते च फले विनष्टे। <br>अलेपमाकाशमलिङ्गमेव;मास्थाय पश्यन्ति महद्ध्यसक्ताः   ॥12-212-046॥</td></tr>
<tr><td>यथोर्णनाभिः परिवर्तमान;स्तन्तुक्षये तिष्ठति पात्यमानः। <br>तथा विमुक्तः प्रजहाति दुःखं; विध्वंसते लोष्ट इवाद्रिमर्च्छन्   ॥12-212-047॥</td></tr>
<tr><td>यथा रुरुः शृङ्गमथो पुराणं; हित्वा त्वचं वाप्युरगो यथावत्। <br>विहाय गच्छत्यनवेक्षमाण;स्तथा विमुक्तो विजहाति दुःखम्   ॥12-212-048॥</td></tr>
<tr><td>द्रुमं यथा वाप्युदके पतन्त;मुत्सृज्य पक्षी प्रपतत्यसक्तः। <br>तथा ह्यसौ सुखदुःखे विहाय; मुक्तः परार्ध्यां गतिमेत्यलिङ्गः   ॥12-212-049॥</td></tr>
<tr><td>अपि च भवति मैथिलेन गीतं; नगरमुपाहितमग्निनाभिवीक्ष्य। <br>न खलु मम तुषोऽपि दह्यतेऽत्र; स्वयमिदमाह किल स्म भूमिपालः   ॥12-212-050॥</td></tr>
<tr><td>इदममृतपदं विदेहराजः; स्वयमिह पञ्चशिखेन भाष्यमाणः। <br>निखिलमभिसमीक्ष्य निश्चितार्थं; परमसुखी विजहार वीतशोकः   ॥12-212-051॥</td></tr>
<tr><td>इमं हि यः पठति विमोक्षनिश्चयं; न हीयते सततमवेक्षते तथा। <br>उपद्रवान्नानुभवत्यदुःखितः; प्रमुच्यते कपिलमिवैत्य मैथिलः   ॥12-212-052॥</td></tr>
</table>
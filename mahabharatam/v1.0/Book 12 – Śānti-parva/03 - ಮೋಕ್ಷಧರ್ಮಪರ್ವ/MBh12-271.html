<table border = "1"><tr><td>Verse</td></tr>
<tr><td> उशनोवाच। <br>नमस्तस्मै भगवते देवाय प्रभविष्णवे। <br>यस्य पृथ्वीतलं तात साकाशं बाहुगोचरम्   ॥12-271-001॥</td></tr>
<tr><td>मूर्धा यस्य त्वनन्तं च स्थानं दानवसत्तम। <br>तस्याहं ते प्रवक्ष्यामि विष्णोर्माहात्म्यमुत्तमम्   ॥12-271-002॥</td></tr>
<tr><td> भीष्म उवाच। <br>तयोः संवदतोरेवमाजगाम महामुनिः। <br>सनत्कुमारो धर्मात्मा संशयच्छेदनाय वै   ॥12-271-003॥</td></tr>
<tr><td>स पूजितोऽसुरेन्द्रेण मुनिनोशनसा तथा। <br>निषसादासने राजन्महार्हे मुनिपुंगवः   ॥12-271-004॥</td></tr>
<tr><td>तमासीनं महाप्राज्ञमुशना वाक्यमब्रवीत्। <br>ब्रूह्यस्मै दानवेन्द्राय विष्णोर्माहात्म्यमुत्तमम्   ॥12-271-005॥</td></tr>
<tr><td>सनत्कुमारस्तु ततः श्रुत्वा प्राह वचोऽर्थवत्। <br>विष्णोर्माहात्म्यसंयुक्तं दानवेन्द्राय धीमते   ॥12-271-006॥</td></tr>
<tr><td>शृणु सर्वमिदं दैत्य विष्णोर्माहात्म्यमुत्तमम्। <br>विष्णौ जगत्स्थितं सर्वमिति विद्धि परंतप   ॥12-271-007॥</td></tr>
<tr><td>सृजत्येष महाबाहो भूतग्रामं चराचरम्। <br>एष चाक्षिपते काले काले विसृजते पुनः। <br>अस्मिन्गच्छन्ति विलयमस्माच्च प्रभवन्त्युत   ॥12-271-008॥</td></tr>
<tr><td>नैष दानवता शक्यस्तपसा नैव चेज्यया। <br>संप्राप्तुमिन्द्रियाणां तु संयमेनैव शक्यते   ॥12-271-009॥</td></tr>
<tr><td>बाह्ये चाभ्यन्तरे चैव कर्मणा मनसि स्थितः। <br>निर्मलीकुरुते बुद्ध्या सोऽमुत्रानन्त्यमश्नुते   ॥12-271-010॥</td></tr>
<tr><td>यथा हिरण्यकर्ता वै रूप्यमग्नौ विशोधयेत्। <br>बहुशोऽतिप्रयत्नेन महतात्मकृतेन ह   ॥12-271-011॥</td></tr>
<tr><td>तद्वज्जातिशतैर्जीवः शुध्यतेऽल्पेन कर्मणा। <br>यत्नेन महता चैवाप्येकजातौ विशुध्यते   ॥12-271-012॥</td></tr>
<tr><td>लीलयाल्पं यथा गात्रात्प्रमृज्यादात्मनो रजः। <br>बहु यत्नेन महता दोषनिर्हरणं तथा   ॥12-271-013॥</td></tr>
<tr><td>यथा चाल्पेन माल्येन वासितं तिलसर्षपम्। <br>न मुञ्चति स्वकं गन्धं तद्वत्सूक्ष्मस्य दर्शनम्   ॥12-271-014॥</td></tr>
<tr><td>तदेव बहुभिर्माल्यैर्वास्यमानं पुनः पुनः। <br>विमुञ्चति स्वकं गन्धं माल्यगन्धेऽवतिष्ठति   ॥12-271-015॥</td></tr>
<tr><td>एवं जातिशतैर्युक्तो गुणैरेव प्रसङ्गिषु। <br>बुद्ध्या निवर्तते दोषो यत्नेनाभ्यासजेन वै   ॥12-271-016॥</td></tr>
<tr><td>कर्मणा स्वेन रक्तानि विरक्तानि च दानव। <br>यथा कर्मविशेषांश्च प्राप्नुवन्ति तथा शृणु   ॥12-271-017॥</td></tr>
<tr><td>यथा च संप्रवर्तन्ते यस्मिंस्तिष्ठन्ति वा विभो। <br>तत्तेऽनुपूर्व्या व्याख्यास्ये तदिहैकमनाः शृणु   ॥12-271-018॥</td></tr>
<tr><td>अनादिनिधनः श्रीमान्हरिर्नारायणः प्रभुः। <br>स वै सृजति भूतानि स्थावराणि चराणि च   ॥12-271-019॥</td></tr>
<tr><td>एष सर्वेषु भूतेषु क्षरश्चाक्षर एव च। <br>एकादशविकारात्मा जगत्पिबति रश्मिभिः   ॥12-271-020॥</td></tr>
<tr><td>पादौ तस्य महीं विद्धि मूर्धानं दिवमेव च। <br>बाहवस्तु दिशो दैत्य श्रोत्रमाकाशमेव च   ॥12-271-021॥</td></tr>
<tr><td>तस्य तेजोमयः सूर्यो मनश्चन्द्रमसि स्थितम्। <br>बुद्धिर्ज्ञानगता नित्यं रसस्त्वप्सु प्रवर्तते   ॥12-271-022॥</td></tr>
<tr><td>भ्रुवोरनन्तरास्तस्य ग्रहा दानवसत्तम। <br>नक्षत्रचक्रं नेत्राभ्यां पादयोर्भूश्च दानव   ॥12-271-023॥</td></tr>
<tr><td>रजस्तमश्च सत्त्वं च विद्धि नारायणात्मकम्। <br>सोऽऽश्रमाणां मुखं तात कर्मणस्तत्फलं विदुः   ॥12-271-024॥</td></tr>
<tr><td>अकर्मणः फलं चैव स एव परमव्ययः। <br>छन्दांसि तस्य रोमाणि अक्षरं च सरस्वती   ॥12-271-025॥</td></tr>
<tr><td>बह्वाश्रयो बहुमुखो धर्मो हृदि समाश्रितः। <br>स ब्रह्मपरमो धर्मस्तपश्च सदसच्च सः   ॥12-271-026॥</td></tr>
<tr><td>श्रुतिशास्त्रग्रहोपेतः षोडशर्त्विक्क्रतुश्च सः। <br>पितामहश्च विष्णुश्च सोऽश्विनौ स पुरंदरः   ॥12-271-027॥</td></tr>
<tr><td>मित्रश्च वरुणश्चैव यमोऽथ धनदस्तथा। <br>ते पृथग्दर्शनास्तस्य संविदन्ति तथैकताम्। <br>एकस्य विद्धि देवस्य सर्वं जगदिदं वशे   ॥12-271-028॥</td></tr>
<tr><td>नानाभूतस्य दैत्येन्द्र तस्यैकत्वं वदत्ययम्। <br>जन्तुः पश्यति ज्ञानेन ततः सत्त्वं प्रकाशते   ॥12-271-029॥</td></tr>
<tr><td>संहारविक्षेपसहस्रकोटी;स्तिष्ठन्ति जीवाः प्रचरन्ति चान्ये। <br>प्रजाविसर्गस्य च पारिमाण्यं; वापीसहस्राणि बहूनि दैत्य   ॥12-271-030॥</td></tr>
<tr><td>वाप्यः पुनर्योजनविस्तृतास्ताः; क्रोशं च गम्भीरतयावगाढाः। <br>आयामतः पञ्चशताश्च सर्वाः; प्रत्येकशो योजनतः प्रवृद्धाः   ॥12-271-031॥</td></tr>
<tr><td>वाप्या जलं क्षिप्यति वालकोट्या; त्वह्ना सकृच्चाप्यथ न द्वितीयम्। <br>तासां क्षये विद्धि कृतं विसर्गं; संहारमेकं च तथा प्रजानाम्   ॥12-271-032॥</td></tr>
<tr><td>षड्जीववर्णाः परमं प्रमाणं; कृष्णो धूम्रो नीलमथास्य मध्यम्। <br>रक्तं पुनः सह्यतरं सुखं तु; हारिद्रवर्णं सुसुखं च शुक्लम्   ॥12-271-033॥</td></tr>
<tr><td>परं तु शुक्लं विमलं विशोकं; गतक्लमं सिध्यति दानवेन्द्र। <br>गत्वा तु योनिप्रभवानि दैत्य; सहस्रशः सिद्धिमुपैति जीवः   ॥12-271-034॥</td></tr>
<tr><td>गतिं च यां दर्शनमाह देवो; गत्वा शुभं दर्शनमेव चाह। <br>गतिः पुनर्वर्णकृता प्रजानां; वर्णस्तथा कालकृतोऽसुरेन्द्र   ॥12-271-035॥</td></tr>
<tr><td>शतं सहस्राणि चतुर्दशेह; परा गतिर्जीवगुणस्य दैत्य। <br>आरोहणं तत्कृतमेव विद्धि; स्थानं तथा निःसरणं च तेषाम्   ॥12-271-036॥</td></tr>
<tr><td>कृष्णस्य वर्णस्य गतिर्निकृष्टा; स मज्जते नरके पच्यमानः। <br>स्थानं तथा दुर्गतिभिस्तु तस्य; प्रजाविसर्गान्सुबहून्वदन्ति   ॥12-271-037॥</td></tr>
<tr><td>शतं सहस्राणि ततश्चरित्वा; प्राप्नोति वर्णं हरितं तु पश्चात्। <br>स चैव तस्मिन्निवसत्यनीशो; युगक्षये तमसा संवृतात्मा   ॥12-271-038॥</td></tr>
<tr><td>स वै यदा सत्त्वगुणेन युक्त;स्तमो व्यपोहन्घटते स्वबुद्ध्या। <br>स लोहितं वर्णमुपैति नीलो; मनुष्यलोके परिवर्तते च   ॥12-271-039॥</td></tr>
<tr><td>स तत्र संहारविसर्गमेव; स्वकर्मजैर्बन्धनैः क्लिश्यमानः। <br>ततः स हारिद्रमुपैति वर्णं; संहारविक्षेपशते व्यतीते   ॥12-271-040॥</td></tr>
<tr><td>हारिद्रवर्णस्तु प्रजाविसर्गा;न्सहस्रशस्तिष्ठति संचरन्वै। <br>अविप्रमुक्तो निरये च दैत्य; ततः सहस्राणि दशापराणि   ॥12-271-041॥</td></tr>
<tr><td>गतीः सहस्राणि च पञ्च तस्य; चत्वारि संवर्तकृतानि चैव। <br>विमुक्तमेनं निरयाच्च विद्धि; सर्वेषु चान्येषु च संभवेषु   ॥12-271-042॥</td></tr>
<tr><td>स देवलोके विहरत्यभीक्ष्णं; ततश्च्युतो मानुषतामुपैति। <br>संहारविक्षेपशतानि चाष्टौ; मर्त्येषु तिष्ठन्नमृतत्वमेति   ॥12-271-043॥</td></tr>
<tr><td>सोऽस्मादथ भ्रश्यति कालयोगा;त्कृष्णे तले तिष्ठति सर्वकष्टे। <br>यथा त्वयं सिध्यति जीवलोक;स्तत्तेऽभिधास्याम्यसुरप्रवीर   ॥12-271-044॥</td></tr>
<tr><td>दैवानि स व्यूहशतानि सप्त; रक्तो हरिद्रोऽथ तथैव शुक्लः। <br>संश्रित्य संधावति शुक्लमेत;मष्टापरानर्च्यतमान्स लोकान्   ॥12-271-045॥</td></tr>
<tr><td>अष्टौ च षष्टिं च शतानि यानि; मनोविरुद्धानि महाद्युतीनाम्। <br>शुक्लस्य वर्णस्य परा गतिर्या; त्रीण्येव रुद्धानि महानुभाव   ॥12-271-046॥</td></tr>
<tr><td>संहारविक्षेपमनिष्टमेकं; चत्वारि चान्यानि वसत्यनीशः। <br>षष्ठस्य वर्णस्य परा गतिर्या; सिद्धा विशिष्टस्य गतक्लमस्य   ॥12-271-047॥</td></tr>
<tr><td>सप्तोत्तरं तेषु वसत्यनीशः; संहारविक्षेपशतं सशेषम्। <br>तस्मादुपावृत्य मनुष्यलोके; ततो महान्मानुषतामुपैति   ॥12-271-048॥</td></tr>
<tr><td>तस्मादुपावृत्य ततः क्रमेण; सोऽग्रे स्म संतिष्ठति भूतसर्गम्। <br>स सप्तकृत्वश्च परैति लोका;न्संहारविक्षेपकृतप्रवासः   ॥12-271-049॥</td></tr>
<tr><td>सप्तैव संहारमुपप्लवानि; संभाव्य संतिष्ठति सिद्धलोके। <br>ततोऽव्ययं स्थानमनन्तमेति; देवस्य विष्णोरथ ब्रह्मणश्च। <br>शेषस्य चैवाथ नरस्य चैव; देवस्य विष्णोः परमस्य चैव   ॥12-271-050॥</td></tr>
<tr><td>संहारकाले परिदग्धकाया; ब्रह्माणमायान्ति सदा प्रजा हि। <br>चेष्टात्मनो देवगणाश्च सर्वे; ये ब्रह्मलोकादमराः स्म तेऽपि   ॥12-271-051॥</td></tr>
<tr><td>प्रजाविसर्गं तु सशेषकालं; स्थानानि स्वान्येव सरन्ति जीवाः। <br>निःशेषाणां तत्पदं यान्ति चान्ते; सर्वापदा ये सदृशा मनुष्याः   ॥12-271-052॥</td></tr>
<tr><td>ये तु च्युताः सिद्धलोकात्क्रमेण; तेषां गतिं यान्ति तथानुपूर्व्या। <br>जीवाः परे तद्बलवेषरूपा; विधिं स्वकं यान्ति विपर्ययेण   ॥12-271-053॥</td></tr>
<tr><td>स यावदेवास्ति सशेषभुक्ते; प्रजाश्च देव्यौ च तथैव शुक्ले। <br>तावत्तदा तेषु विशुद्धभावः; संयम्य पञ्चेन्द्रियरूपमेतत्   ॥12-271-054॥</td></tr>
<tr><td>शुद्धां गतिं तां परमां परैति; शुद्धेन नित्यं मनसा विचिन्वन्। <br>ततोऽव्ययं स्थानमुपैति ब्रह्म; दुष्प्रापमभ्येति स शाश्वतं वै। <br>इत्येतदाख्यातमहीनसत्त्व; नारायणस्येह बलं मया ते   ॥12-271-055॥</td></tr>
<tr><td> वृत्र उवाच। <br>एवं गते मे न विषादोऽस्ति कश्चि;त्सम्यक्च पश्यामि वचस्तवैतत्। <br>श्रुत्वा च ते वाचमदीनसत्त्व; विकल्मषोऽस्म्यद्य तथा विपाप्मा   ॥12-271-056॥</td></tr>
<tr><td>प्रवृत्तमेतद्भगवन्महर्षे; महाद्युतेश्चक्रमनन्तवीर्यम्। <br>विष्णोरनन्तस्य सनातनं त;त्स्थानं सर्गा यत्र सर्वे प्रवृत्ताः। <br>स वै महात्मा पुरुषोत्तमो वै; तस्मिञ्जगत्सर्वमिदं प्रतिष्ठितम्   ॥12-271-057॥</td></tr>
<tr><td> भीष्म उवाच। <br>एवमुक्त्वा स कौन्तेय वृत्रः प्राणानवासृजत्। <br>योजयित्वा तथात्मानं परं स्थानमवाप्तवान्   ॥12-271-058॥</td></tr>
<tr><td> युधिष्ठिर उवाच। <br>अयं स भगवान्देवः पितामह जनार्दनः। <br>सनत्कुमारो वृत्राय यत्तदाख्यातवान्पुरा   ॥12-271-059॥</td></tr>
<tr><td> भीष्म उवाच। <br>मूलस्थायी स भगवान्स्वेनानन्तेन तेजसा। <br>तत्स्थः सृजति तान्भावान्नानारूपान्महातपाः   ॥12-271-060॥</td></tr>
<tr><td>तुरीयार्धेन तस्येमं विद्धि केशवमच्युतम्। <br>तुरीयार्धेन लोकांस्त्रीन्भावयत्येष बुद्धिमान्   ॥12-271-061॥</td></tr>
<tr><td>अर्वाक्स्थितस्तु यः स्थायी कल्पान्ते परिवर्तते। <br>स शेते भगवानप्सु योऽसावतिबलः प्रभुः। <br>तान्विधाता प्रसन्नात्मा लोकांश्चरति शाश्वतान्   ॥12-271-062॥</td></tr>
<tr><td>सर्वाण्यशून्यानि करोत्यनन्तः; सनत्कुमारः संचरते च लोकान्। <br>स चानिरुद्धः सृजते महात्मा; तत्स्थं जगत्सर्वमिदं विचित्रम्   ॥12-271-063॥</td></tr>
<tr><td> युधिष्ठिर उवाच। <br>वृत्रेण परमार्थज्ञ दृष्टा मन्येऽऽत्मनो गतिः। <br>शुभा तस्मात्स सुखितो न शोचति पितामह   ॥12-271-064॥</td></tr>
<tr><td>शुक्लः शुक्लाभिजातीयः साध्यो नावर्ततेऽनघ। <br>तिर्यग्गतेश्च निर्मुक्तो निरयाच्च पितामह   ॥12-271-065॥</td></tr>
<tr><td>हारिद्रवर्णे रक्ते वा वर्तमानस्तु पार्थिव। <br>तिर्यगेवानुपश्येत कर्मभिस्तामसैर्वृतः   ॥12-271-066॥</td></tr>
<tr><td>वयं तु भृशमापन्ना रक्ताः कष्टमुखेऽसुखे। <br>कां गतिं प्रतिपत्स्यामो नीलां कृष्णाधमामथ   ॥12-271-067॥</td></tr>
<tr><td> भीष्म उवाच। <br>शुद्धाभिजनसंपन्नाः पाण्डवाः संशितव्रताः। <br>विहृत्य देवलोकेषु पुनर्मानुष्यमेष्यथ   ॥12-271-068॥</td></tr>
<tr><td>प्रजाविसर्गं च सुखेन काले; प्रत्येत्य देवेषु सुखानि भुक्त्वा। <br>सुखेन संयास्यथ सिद्धसंख्यां; मा वो भयं भूद्विमलाः स्थ सर्वे   ॥12-271-069॥</td></tr>
</table>
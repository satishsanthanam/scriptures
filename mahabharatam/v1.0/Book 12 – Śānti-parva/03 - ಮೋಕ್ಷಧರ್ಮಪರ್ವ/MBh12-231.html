<table border = "1"><tr><td>Verse</td></tr>
<tr><td> भीष्म उवाच। <br>इत्युक्तोऽभिप्रशस्यैतत्परमर्षेस्तु शासनम्। <br>मोक्षधर्मार्थसंयुक्तमिदं प्रष्टुं प्रचक्रमे   ॥12-231-001॥</td></tr>
<tr><td> शुक उवाच। <br>प्रजावाञ्श्रोत्रियो यज्वा वृद्धः प्रज्ञोऽनसूयकः। <br>अनागतमनैतिह्यं कथं ब्रह्माधिगच्छति   ॥12-231-002॥</td></tr>
<tr><td>तपसा ब्रह्मचर्येण सर्वत्यागेन मेधया। <br>सांख्ये वा यदि वा योगे एतत्पृष्टोऽभिधत्स्व मे   ॥12-231-003॥</td></tr>
<tr><td>मनसश्चेन्द्रियाणां चाप्यैकाग्र्यं समवाप्यते। <br>येनोपायेन पुरुषैस्तच्च व्याख्यातुमर्हसि   ॥12-231-004॥</td></tr>
<tr><td> व्यास उवाच। <br>नान्यत्र विद्यातपसोर्नान्यत्रेन्द्रियनिग्रहात्। <br>नान्यत्र सर्वसंत्यागात्सिद्धिं विन्दति कश्चन   ॥12-231-005॥</td></tr>
<tr><td>महाभूतानि सर्वाणि पूर्वसृष्टिः स्वयंभुवः। <br>भूयिष्ठं प्राणभृद्ग्रामे निविष्टानि शरीरिषु   ॥12-231-006॥</td></tr>
<tr><td>भूमेर्देहो जलात्सारो ज्योतिषश्चक्षुषी स्मृते। <br>प्राणापानाश्रयो वायुः खेष्वाकाशं शरीरिणाम्   ॥12-231-007॥</td></tr>
<tr><td>क्रान्ते विष्णुर्बले शक्रः कोष्ठेऽग्निर्भुक्तमर्छति। <br>कर्णयोः प्रदिशः श्रोत्रे जिह्वायां वाक्सरस्वती   ॥12-231-008॥</td></tr>
<tr><td>कर्णौ त्वक्चक्षुषी जिह्वा नासिका चैव पञ्चमी। <br>दर्शनानीन्द्रियोक्तानि द्वाराण्याहारसिद्धये   ॥12-231-009॥</td></tr>
<tr><td>शब्दं स्पर्शं तथा रूपं रसं गन्धं च पञ्चमम्। <br>इन्द्रियाणि पृथक्त्वर्थान्मनसो दर्शयन्त्युत   ॥12-231-010॥</td></tr>
<tr><td>इन्द्रियाणि मनो युङ्क्ते वश्यान्यन्तेव वाजिनः। <br>मनश्चापि सदा युङ्क्ते भूतात्मा हृदयाश्रितः   ॥12-231-011॥</td></tr>
<tr><td>इन्द्रियाणां तथैवेषां सर्वेषामीश्वरं मनः। <br>नियमे च विसर्गे च भूतात्मा मनसस्तथा   ॥12-231-012॥</td></tr>
<tr><td>इन्द्रियाणीन्द्रियार्थाश्च स्वभावश्चेतना मनः। <br>प्राणापानौ च जीवश्च नित्यं देहेषु देहिनाम्   ॥12-231-013॥</td></tr>
<tr><td>आश्रयो नास्ति सत्त्वस्य गुणशब्दो न चेतना। <br>सत्त्वं हि तेजः सृजति न गुणान्वै कदाचन   ॥12-231-014॥</td></tr>
<tr><td>एवं सप्तदशं देहे वृतं षोडशभिर्गुणैः। <br>मनीषी मनसा विप्रः पश्यत्यात्मानमात्मनि   ॥12-231-015॥</td></tr>
<tr><td>न ह्ययं चक्षुषा दृश्यो न च सर्वैरपीन्द्रियैः। <br>मनसा संप्रदीप्तेन महानात्मा प्रकाशते   ॥12-231-016॥</td></tr>
<tr><td>अशब्दस्पर्शरूपं तदरसागन्धमव्ययम्। <br>अशरीरं शरीरे स्वे निरीक्षेत निरिन्द्रियम्   ॥12-231-017॥</td></tr>
<tr><td>अव्यक्तं व्यक्तदेहेषु मर्त्येष्वमरमाश्रितम्। <br>योऽनुपश्यति स प्रेत्य कल्पते ब्रह्मभूयसे   ॥12-231-018॥</td></tr>
<tr><td>विद्याभिजनसंपन्ने ब्राह्मणे गवि हस्तिनि। <br>शुनि चैव श्वपाके च पण्डिताः समदर्शिनः   ॥12-231-019॥</td></tr>
<tr><td>स हि सर्वेषु भूतेषु जङ्गमेषु ध्रुवेषु च। <br>वसत्येको महानात्मा येन सर्वमिदं ततम्   ॥12-231-020॥</td></tr>
<tr><td>सर्वभूतेषु चात्मानं सर्वभूतानि चात्मनि। <br>यदा पश्यति भूतात्मा ब्रह्म संपद्यते तदा   ॥12-231-021॥</td></tr>
<tr><td>यावानात्मनि वेदात्मा तावानात्मा परात्मनि। <br>य एवं सततं वेद सोऽमृतत्वाय कल्पते   ॥12-231-022॥</td></tr>
<tr><td>सर्वभूतात्मभूतस्य सर्वभूतहितस्य च। <br>देवापि मार्गे मुह्यन्ति अपदस्य पदैषिणः   ॥12-231-023॥</td></tr>
<tr><td>शकुनीनामिवाकाशे जले वारिचरस्य वा। <br>यथा गतिर्न दृश्येत तथैव सुमहात्मनः   ॥12-231-024॥</td></tr>
<tr><td>कालः पचति भूतानि सर्वाण्येवात्मनात्मनि। <br>यस्मिंस्तु पच्यते कालस्तं न वेदेह कश्चन   ॥12-231-025॥</td></tr>
<tr><td>न तदूर्ध्वं न तिर्यक्च नाधो न च तिरः पुनः। <br>न मध्ये प्रतिगृह्णीते नैव कश्चित्कुतश्चन   ॥12-231-026॥</td></tr>
<tr><td>सर्वेऽन्तःस्था इमे लोका बाह्यमेषां न किंचन। <br>यः सहस्रं समागच्छेद्यथा बाणो गुणच्युतः   ॥12-231-027॥</td></tr>
<tr><td>नैवान्तं कारणस्येयाद्यद्यपि स्यान्मनोजवः। <br>तस्मात्सूक्ष्मात्सूक्ष्मतरं नास्ति स्थूलतरं ततः   ॥12-231-028॥</td></tr>
<tr><td>सर्वतःपाणिपादान्तं सर्वतोक्षिशिरोमुखम्। <br>सर्वतःश्रुतिमल्लोके सर्वमावृत्य तिष्ठति   ॥12-231-029॥</td></tr>
<tr><td>तदेवाणोरणुतरं तन्महद्भ्यो महत्तरम्। <br>तदन्तः सर्वभूतानां ध्रुवं तिष्ठन्न दृश्यते   ॥12-231-030॥</td></tr>
<tr><td>अक्षरं च क्षरं चैव द्वैधीभावोऽयमात्मनः। <br>क्षरः सर्वेषु भूतेषु दिव्यं ह्यमृतमक्षरम्   ॥12-231-031॥</td></tr>
<tr><td>नवद्वारं पुरं गत्वा हंसो हि नियतो वशी। <br>ईशः सर्वस्य भूतस्य स्थावरस्य चरस्य च   ॥12-231-032॥</td></tr>
<tr><td>हानिभङ्गविकल्पानां नवानां संश्रयेण च। <br>शरीराणामजस्याहुर्हंसत्वं पारदर्शिनः   ॥12-231-033॥</td></tr>
<tr><td>हंसोक्तं चाक्षरं चैव कूटस्थं यत्तदक्षरम्। <br>तद्विद्वानक्षरं प्राप्य जहाति प्राणजन्मनी   ॥12-231-034॥</td></tr>
</table>
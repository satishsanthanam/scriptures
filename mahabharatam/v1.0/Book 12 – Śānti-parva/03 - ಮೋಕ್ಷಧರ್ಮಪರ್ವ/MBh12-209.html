<table border = "1"><tr><td>Verse</td></tr>
<tr><td> गुरुरुवाच। <br>निष्कल्मषं ब्रह्मचर्यमिच्छता चरितुं सदा। <br>निद्रा सर्वात्मना त्याज्या स्वप्नदोषानवेक्षता   ॥12-209-001॥</td></tr>
<tr><td>स्वप्ने हि रजसा देही तमसा चाभिभूयते। <br>देहान्तरमिवापन्नश्चरत्यपगतस्मृतिः   ॥12-209-002॥</td></tr>
<tr><td>ज्ञानाभ्यासाज्जागरतो जिज्ञासार्थमनन्तरम्। <br>विज्ञानाभिनिवेशात्तु जागरत्यनिशं सदा   ॥12-209-003॥</td></tr>
<tr><td>अत्राह को न्वयं भावः स्वप्ने विषयवानिव। <br>प्रलीनैरिन्द्रियैर्देही वर्तते देहवानिव   ॥12-209-004॥</td></tr>
<tr><td>अत्रोच्यते यथा ह्येतद्वेद योगेश्वरो हरिः। <br>तथैतदुपपन्नार्थं वर्णयन्ति महर्षयः   ॥12-209-005॥</td></tr>
<tr><td>इन्द्रियाणां श्रमात्स्वप्नमाहुः सर्वगतं बुधाः। <br>मनसस्तु प्रलीनत्वात्तत्तदाहुर्निदर्शनम्   ॥12-209-006॥</td></tr>
<tr><td>कार्यव्यासक्तमनसः संकल्पो जाग्रतो ह्यपि। <br>यद्वन्मनोरथैश्वर्यं स्वप्ने तद्वन्मनोगतम्   ॥12-209-007॥</td></tr>
<tr><td>संसाराणामसंख्यानां कामात्मा तदवाप्नुयात्। <br>मनस्यन्तर्हितं सर्वं वेद सोत्तमपूरुषः   ॥12-209-008॥</td></tr>
<tr><td>गुणानामपि यद्यत्तत्कर्म जानात्युपस्थितम्। <br>तत्तच्छंसन्ति भूतानि मनो यद्भावितं यथा   ॥12-209-009॥</td></tr>
<tr><td>ततस्तमुपवर्तन्ते गुणा राजसतामसाः। <br>सात्त्विको वा यथायोगमानन्तर्यफलोदयः   ॥12-209-010॥</td></tr>
<tr><td>ततः पश्यत्यसंबद्धान्वातपित्तकफोत्तरान्। <br>रजस्तमोभवैर्भावैस्तदप्याहुर्दुरन्वयम्   ॥12-209-011॥</td></tr>
<tr><td>प्रसन्नैरिन्द्रियैर्यद्यत्संकल्पयति मानसम्। <br>तत्तत्स्वप्नेऽप्युपरते मनोदृष्टिर्निरीक्षते   ॥12-209-012॥</td></tr>
<tr><td>व्यापकं सर्वभूतेषु वर्ततेऽप्रतिघं मनः। <br>मनस्यन्तर्हितं द्वारं देहमास्थाय मानसम्   ॥12-209-013॥</td></tr>
<tr><td>यत्तत्सदसदव्यक्तं स्वपित्यस्मिन्निदर्शनम्। <br>सर्वभूतात्मभूतस्थं तदध्यात्मगुणं विदुः   ॥12-209-014॥</td></tr>
<tr><td>लिप्सेत मनसा यश्च संकल्पादैश्वरं गुणम्। <br>आत्मप्रभावात्तं विद्यात्सर्वा ह्यात्मनि देवताः   ॥12-209-015॥</td></tr>
<tr><td>एवं हि तपसा युक्तमर्कवत्तमसः परम्। <br>त्रैलोक्यप्रकृतिर्देही तपसा तं महेश्वरम्   ॥12-209-016॥</td></tr>
<tr><td>तपो ह्यधिष्ठितं देवैस्तपोघ्नमसुरैस्तमः। <br>एतद्देवासुरैर्गुप्तं तदाहुर्ज्ञानलक्षणम्   ॥12-209-017॥</td></tr>
<tr><td>सत्त्वं रजस्तमश्चेति देवासुरगुणान्विदुः। <br>सत्त्वं देवगुणं विद्यादितरावासुरौ गुणौ   ॥12-209-018॥</td></tr>
<tr><td>ब्रह्म तत्परमं वेद्यममृतं ज्योतिरक्षरम्। <br>ये विदुर्भावितात्मानस्ते यान्ति परमां गतिम्   ॥12-209-019॥</td></tr>
<tr><td>हेतुमच्छक्यमाख्यातुमेतावज्ज्ञानचक्षुषा। <br>प्रत्याहारेण वा शक्यमव्यक्तं ब्रह्म वेदितुम्   ॥12-209-020॥</td></tr>
</table>
<table border = "1"><tr><td>Verse</td></tr>
<tr><td> मनुरुवाच। <br>यथा व्यक्तमिदं शेते स्वप्ने चरति चेतनम्। <br>ज्ञानमिन्द्रियसंयुक्तं तद्वत्प्रेत्य भवाभवौ   ॥12-197-001॥</td></tr>
<tr><td>यथाम्भसि प्रसन्ने तु रूपं पश्यति चक्षुषा। <br>तद्वत्प्रसन्नेन्द्रियवाञ्ज्ञेयं ज्ञानेन पश्यति   ॥12-197-002॥</td></tr>
<tr><td>स एव लुलिते तस्मिन्यथा रूपं न पश्यति। <br>तथेन्द्रियाकुलीभावे ज्ञेयं ज्ञाने न पश्यति   ॥12-197-003॥</td></tr>
<tr><td>अबुद्धिरज्ञानकृता अबुद्ध्या दुष्यते मनः। <br>दुष्टस्य मनसः पञ्च संप्रदुष्यन्ति मानसाः   ॥12-197-004॥</td></tr>
<tr><td>अज्ञानतृप्तो विषयेष्ववगाढो न दृश्यते। <br>अदृष्ट्वैव तु पूतात्मा विषयेभ्यो निवर्तते   ॥12-197-005॥</td></tr>
<tr><td>तर्षच्छेदो न भवति पुरुषस्येह कल्मषात्। <br>निवर्तते तथा तर्षः पापमन्तं गतं यथा   ॥12-197-006॥</td></tr>
<tr><td>विषयेषु च संसर्गाच्छाश्वतस्य नसंश्रयात्। <br>मनसा चान्यदाकाङ्क्षन्परं न प्रतिपद्यते   ॥12-197-007॥</td></tr>
<tr><td>ज्ञानमुत्पद्यते पुंसां क्षयात्पापस्य कर्मणः। <br>अथादर्शतलप्रख्ये पश्यत्यात्मानमात्मनि   ॥12-197-008॥</td></tr>
<tr><td>प्रसृतैरिन्द्रियैर्दुःखी तैरेव नियतैः सुखी। <br>तस्मादिन्द्रियरूपेभ्यो यच्छेदात्मानमात्मना   ॥12-197-009॥</td></tr>
<tr><td>इन्द्रियेभ्यो मनः पूर्वं बुद्धिः परतरा ततः। <br>बुद्धेः परतरं ज्ञानं ज्ञानात्परतरं परम्   ॥12-197-010॥</td></tr>
<tr><td>अव्यक्तात्प्रसृतं ज्ञानं ततो बुद्धिस्ततो मनः। <br>मनः श्रोत्रादिभिर्युक्तं शब्दादीन्साधु पश्यति   ॥12-197-011॥</td></tr>
<tr><td>यस्तांस्त्यजति शब्दादीन्सर्वाश्च व्यक्तयस्तथा। <br>विमुञ्चत्याकृतिग्रामांस्तान्मुक्त्वामृतमश्नुते   ॥12-197-012॥</td></tr>
<tr><td>उद्यन्हि सविता यद्वत्सृजते रश्मिमण्डलम्। <br>स एवास्तमुपागच्छंस्तदेवात्मनि यच्छति   ॥12-197-013॥</td></tr>
<tr><td>अन्तरात्मा तथा देहमाविश्येन्द्रियरश्मिभिः। <br>प्राप्येन्द्रियगुणान्पञ्च सोऽस्तमावृत्य गच्छति   ॥12-197-014॥</td></tr>
<tr><td>प्रणीतं कर्मणा मार्गं नीयमानः पुनः पुनः। <br>प्राप्नोत्ययं कर्मफलं प्रवृद्धं धर्ममात्मवान्   ॥12-197-015॥</td></tr>
<tr><td>विषया विनिवर्तन्ते निराहारस्य देहिनः। <br>रसवर्जं रसोऽप्यस्य परं दृष्ट्वा निवर्तते   ॥12-197-016॥</td></tr>
<tr><td>बुद्धिः कर्मगुणैर्हीना यदा मनसि वर्तते। <br>तदा संपद्यते ब्रह्म तत्रैव प्रलयं गतम्   ॥12-197-017॥</td></tr>
<tr><td>अस्पर्शनमशृण्वानमनास्वादमदर्शनम्। <br>अघ्राणमवितर्कं च सत्त्वं प्रविशते परम्   ॥12-197-018॥</td></tr>
<tr><td>मनस्याकृतयो मग्ना मनस्त्वतिगतं मतिम्। <br>मतिस्त्वतिगता ज्ञानं ज्ञानं त्वभिगतं परम्   ॥12-197-019॥</td></tr>
<tr><td>इन्द्रियैर्मनसः सिद्धिर्न बुद्धिं बुध्यते मनः। <br>न बुद्धिर्बुध्यतेऽव्यक्तं सूक्ष्मस्त्वेतानि पश्यति   ॥12-197-020॥</td></tr>
</table>
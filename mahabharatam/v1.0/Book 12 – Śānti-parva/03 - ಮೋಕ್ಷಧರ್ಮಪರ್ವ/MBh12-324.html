<table border = "1"><tr><td>Verse</td></tr>
<tr><td> युधिष्ठिर उवाच। <br>यदा भक्तो भगवत आसीद्राजा महावसुः। <br>किमर्थं स परिभ्रष्टो विवेश विवरं भुवः   ॥12-324-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>ऋषीणां चैव संवादं त्रिदशानां च भारत   ॥12-324-002॥</td></tr>
<tr><td>अजेन यष्टव्यमिति देवाः प्राहुर्द्विजोत्तमान्। <br>स च छागो ह्यजो ज्ञेयो नान्यः पशुरिति स्थितिः   ॥12-324-003॥</td></tr>
<tr><td> ऋषय ऊचुः। <br>बीजैर्यज्ञेषु यष्टव्यमिति वै वैदिकी श्रुतिः। <br>अजसंज्ञानि बीजानि छागं न घ्नन्तुमर्हथ   ॥12-324-004॥</td></tr>
<tr><td>नैष धर्मः सतां देवा यत्र वध्येत वै पशुः। <br>इदं कृतयुगं श्रेष्ठं कथं वध्येत वै पशुः   ॥12-324-005॥</td></tr>
<tr><td> भीष्म उवाच। <br>तेषां संवदतामेवमृषीणां विबुधैः सह। <br>मार्गागतो नृपश्रेष्ठस्तं देशं प्राप्तवान्वसुः। <br>अन्तरिक्षचरः श्रीमान्समग्रबलवाहनः   ॥12-324-006॥</td></tr>
<tr><td>तं दृष्ट्वा सहसायान्तं वसुं ते त्वन्तरिक्षगम्। <br>ऊचुर्द्विजातयो देवानेष छेत्स्यति संशयम्   ॥12-324-007॥</td></tr>
<tr><td>यज्वा दानपतिः श्रेष्ठः सर्वभूतहितप्रियः। <br>कथं स्विदन्यथा ब्रूयाद्वाक्यमेष महान्वसुः   ॥12-324-008॥</td></tr>
<tr><td>एवं ते संविदं कृत्वा विबुधा ऋषयस्तथा। <br>अपृच्छन्सहसाभ्येत्य वसुं राजानमन्तिकात्   ॥12-324-009॥</td></tr>
<tr><td>भो राजन्केन यष्टव्यमजेनाहोस्विदौषधैः। <br>एतन्नः संशयं छिन्धि प्रमाणं नो भवान्मतः   ॥12-324-010॥</td></tr>
<tr><td>स तान्कृताञ्जलिर्भूत्वा परिपप्रच्छ वै वसुः। <br>कस्य वः को मतः पक्षो ब्रूत सत्यं समागताः   ॥12-324-011॥</td></tr>
<tr><td> ऋषय ऊचुः। <br>धान्यैर्यष्टव्यमित्येष पक्षोऽस्माकं नराधिप। <br>देवानां तु पशुः पक्षो मतो राजन्वदस्व नः   ॥12-324-012॥</td></tr>
<tr><td> भीष्म उवाच। <br>देवानां तु मतं ज्ञात्वा वसुना पक्षसंश्रयात्। <br>छागेनाजेन यष्टव्यमेवमुक्तं वचस्तदा   ॥12-324-013॥</td></tr>
<tr><td>कुपितास्ते ततः सर्वे मुनयः सूर्यवर्चसः। <br>ऊचुर्वसुं विमानस्थं देवपक्षार्थवादिनम्   ॥12-324-014॥</td></tr>
<tr><td>सुरपक्षो गृहीतस्ते यस्मात्तस्माद्दिवः पत। <br>अद्य प्रभृति ते राजन्नाकाशे विहता गतिः। <br>अस्मच्छापाभिघातेन महीं भित्त्वा प्रवेक्ष्यसि   ॥12-324-015॥</td></tr>
<tr><td>ततस्तस्मिन्मुहूर्तेऽथ राजोपरिचरस्तदा। <br>अधो वै संबभूवाशु भूमेर्विवरगो नृपः। <br>स्मृतिस्त्वेनं न प्रजहौ तदा नारायणाज्ञया   ॥12-324-016॥</td></tr>
<tr><td>देवास्तु सहिताः सर्वे वसोः शापविमोक्षणम्। <br>चिन्तयामासुरव्यग्राः सुकृतं हि नृपस्य तत्   ॥12-324-017॥</td></tr>
<tr><td>अनेनास्मत्कृते राज्ञा शापः प्राप्तो महात्मना। <br>अस्य प्रतिप्रियं कार्यं सहितैर्नो दिवौकसः   ॥12-324-018॥</td></tr>
<tr><td>इति बुद्ध्या व्यवस्याशु गत्वा निश्चयमीश्वराः। <br>ऊचुस्तं हृष्टमनसो राजोपरिचरं तदा   ॥12-324-019॥</td></tr>
<tr><td>ब्रह्मण्यदेवं त्वं भक्तः सुरासुरगुरुं हरिम्। <br>कामं स तव तुष्टात्मा कुर्याच्छापविमोक्षणम्   ॥12-324-020॥</td></tr>
<tr><td>मानना तु द्विजातीनां कर्तव्या वै महात्मनाम्। <br>अवश्यं तपसा तेषां फलितव्यं नृपोत्तम   ॥12-324-021॥</td></tr>
<tr><td>यतस्त्वं सहसा भ्रष्ट आकाशान्मेदिनीतलम्। <br>एकं त्वनुग्रहं तुभ्यं दद्मो वै नृपसत्तम   ॥12-324-022॥</td></tr>
<tr><td>यावत्त्वं शापदोषेण कालमासिष्यसेऽनघ। <br>भूमेर्विवरगो भूत्वा तावन्तं कालमाप्स्यसि। <br>यज्ञेषु सुहुतां विप्रैर्वसोर्धारां महात्मभिः   ॥12-324-023॥</td></tr>
<tr><td>प्राप्स्यसेऽस्मदनुध्यानान्मा च त्वां ग्लानिरास्पृशेत्। <br>न क्षुत्पिपासे राजेन्द्र भूमेश्छिद्रे भविष्यतः   ॥12-324-024॥</td></tr>
<tr><td>वसोर्धारानुपीतत्वात्तेजसाप्यायितेन च। <br>स देवोऽस्मद्वरात्प्रीतो ब्रह्मलोकं हि नेष्यति   ॥12-324-025॥</td></tr>
<tr><td>एवं दत्त्वा वरं राज्ञे सर्वे तत्र दिवौकसः। <br>गताः स्वभवनं देवा ऋषयश्च तपोधनाः   ॥12-324-026॥</td></tr>
<tr><td>चक्रे च सततं पूजां विष्वक्सेनाय भारत। <br>जप्यं जगौ च सततं नारायणमुखोद्गतम्   ॥12-324-027॥</td></tr>
<tr><td>तत्रापि पञ्चभिर्यज्ञैः पञ्चकालानरिंदम। <br>अयजद्धरिं सुरपतिं भूमेर्विवरगोऽपि सन्   ॥12-324-028॥</td></tr>
<tr><td>ततोऽस्य तुष्टो भगवान्भक्त्या नारायणो हरिः। <br>अनन्यभक्तस्य सतस्तत्परस्य जितात्मनः   ॥12-324-029॥</td></tr>
<tr><td>वरदो भगवान्विष्णुः समीपस्थं द्विजोत्तमम्। <br>गरुत्मन्तं महावेगमाबभाषे स्मयन्निव   ॥12-324-030॥</td></tr>
<tr><td>द्विजोत्तम महाभाग गम्यतां वचनान्मम। <br>सम्राड्राजा वसुर्नाम धर्मात्मा मां समाश्रितः   ॥12-324-031॥</td></tr>
<tr><td>ब्राह्मणानां प्रकोपेन प्रविष्टो वसुधातलम्। <br>मानितास्ते तु विप्रेन्द्रास्त्वं तु गच्छ द्विजोत्तम   ॥12-324-032॥</td></tr>
<tr><td>भूमेर्विवरसंगुप्तं गरुडेह ममाज्ञया। <br>अधश्चरं नृपश्रेष्ठं खेचरं कुरु माचिरम्   ॥12-324-033॥</td></tr>
<tr><td>गरुत्मानथ विक्षिप्य पक्षौ मारुतवेगवान्। <br>विवेश विवरं भूमेर्यत्रास्ते वाग्यतो वसुः   ॥12-324-034॥</td></tr>
<tr><td>तत एनं समुत्क्षिप्य सहसा विनतासुतः। <br>उत्पपात नभस्तूर्णं तत्र चैनममुञ्चत   ॥12-324-035॥</td></tr>
<tr><td>तस्मिन्मुहूर्ते संजज्ञे राजोपरिचरः पुनः। <br>सशरीरो गतश्चैव ब्रह्मलोकं नृपोत्तमः   ॥12-324-036॥</td></tr>
<tr><td>एवं तेनापि कौन्तेय वाग्दोषाद्देवताज्ञया। <br>प्राप्ता गतिरयज्वार्हा द्विजशापान्महात्मना   ॥12-324-037॥</td></tr>
<tr><td>केवलं पुरुषस्तेन सेवितो हरिरीश्वरः। <br>ततः शीघ्रं जहौ शापं ब्रह्मलोकमवाप च   ॥12-324-038॥</td></tr>
<tr><td>एतत्ते सर्वमाख्यातं ते भूता मानवा यथा। <br>नारदोऽपि यथा श्वेतं द्वीपं स गतवानृषिः। <br>तत्ते सर्वं प्रवक्ष्यामि शृणुष्वैकमना नृप   ॥12-324-039॥</td></tr>
</table>
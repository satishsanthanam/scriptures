Verse
 जनक उवाच। <br>वर्णो विशेषवर्णानां महर्षे केन जायते। <br>एतदिच्छाम्यहं श्रोतुं तद्ब्रूहि वदतां वर   ॥12-285-001॥
यदेतज्जायतेऽपत्यं स एवायमिति श्रुतिः। <br>कथं ब्राह्मणतो जातो विशेषग्रहणं गतः   ॥12-285-002॥
 पराशर उवाच। <br>एवमेतन्महाराज येन जातः स एव सः। <br>तपसस्त्वपकर्षेण जातिग्रहणतां गतः   ॥12-285-003॥
सुक्षेत्राच्च सुबीजाच्च पुण्यो भवति संभवः। <br>अतोऽन्यतरतो हीनादवरो नाम जायते   ॥12-285-004॥
वक्त्राद्भुजाभ्यामूरुभ्यां पद्भ्यां चैवाथ जज्ञिरे। <br>सृजतः प्रजापतेर्लोकानिति धर्मविदो विदुः   ॥12-285-005॥
मुखजा ब्राह्मणास्तात बाहुजाः क्षत्रबन्धवः। <br>ऊरुजा धनिनो राजन्पादजाः परिचारकाः   ॥12-285-006॥
चतुर्णामेव वर्णानामागमः पुरुषर्षभ। <br>अतोऽन्ये त्वतिरिक्ता ये ते वै संकरजाः स्मृताः   ॥12-285-007॥
क्षत्रजातिरथाम्बष्ठा उग्रा वैदेहकास्तथा। <br>श्वपाकाः पुल्कसाः स्तेना निषादाः सूतमागधाः   ॥12-285-008॥
आयोगाः करणा व्रात्याश्चण्डालाश्च नराधिप। <br>एते चतुर्भ्यो वर्णेभ्यो जायन्ते वै परस्परम्   ॥12-285-009॥
 जनक उवाच। <br>ब्रह्मणैकेन जातानां नानात्वं गोत्रतः कथम्। <br>बहूनीह हि लोके वै गोत्राणि मुनिसत्तम   ॥12-285-010॥
यत्र तत्र कथं जाताः स्वयोनिं मुनयो गताः। <br>शूद्रयोनौ समुत्पन्ना वियोनौ च तथापरे   ॥12-285-011॥
 पराशर उवाच। <br>राजन्नैतद्भवेद्ग्राह्यमपकृष्टेन जन्मना। <br>महात्मनां समुत्पत्तिस्तपसा भावितात्मनाम्   ॥12-285-012॥
उत्पाद्य पुत्रान्मुनयो नृपते यत्र तत्र ह। <br>स्वेनैव तपसा तेषामृषित्वं विदधुः पुनः   ॥12-285-013॥
पितामहश्च मे पूर्वमृश्यशृङ्गश्च काश्यपः। <br>वटस्ताण्ड्यः कृपश्चैव कक्षीवान्कमठादयः   ॥12-285-014॥
यवक्रीतश्च नृपते द्रोणश्च वदतां वरः। <br>आयुर्मतङ्गो दत्तश्च द्रुपदो मत्स्य एव च   ॥12-285-015॥
एते स्वां प्रकृतिं प्राप्ता वैदेह तपसोऽऽश्रयात्। <br>प्रतिष्ठिता वेदविदो दमे तपसि चैव हि   ॥12-285-016॥
मूलगोत्राणि चत्वारि समुत्पन्नानि पार्थिव। <br>अङ्गिराः कश्यपश्चैव वसिष्ठो भृगुरेव च   ॥12-285-017॥
कर्मतोऽन्यानि गोत्राणि समुत्पन्नानि पार्थिव। <br>नामधेयानि तपसा तानि च ग्रहणं सताम्   ॥12-285-018॥
 जनक उवाच। <br>विशेषधर्मान्वर्णानां प्रब्रूहि भगवन्मम। <br>तथा सामान्यधर्मांश्च सर्वत्र कुशलो ह्यसि   ॥12-285-019॥
 पराशर उवाच। <br>प्रतिग्रहो याजनं च तथैवाध्यापनं नृप। <br>विशेषधर्मो विप्राणां रक्षा क्षत्रस्य शोभना   ॥12-285-020॥
कृषिश्च पाशुपाल्यं च वाणिज्यं च विशामपि। <br>द्विजानां परिचर्या च शूद्रकर्म नराधिप   ॥12-285-021॥
विशेषधर्मा नृपते वर्णानां परिकीर्तिताः। <br>धर्मान्साधारणांस्तात विस्तरेण शृणुष्व मे   ॥12-285-022॥
आनृशंस्यमहिंसा चाप्रमादः संविभागिता। <br>श्राद्धकर्मातिथेयं च सत्यमक्रोध एव च   ॥12-285-023॥
स्वेषु दारेषु संतोषः शौचं नित्यानसूयता। <br>आत्मज्ञानं तितिक्षा च धर्माः साधारणा नृप   ॥12-285-024॥
ब्राह्मणाः क्षत्रिया वैश्यास्त्रयो वर्णा द्विजातयः। <br>अत्र तेषामधीकारो धर्मेषु द्विपदां वर   ॥12-285-025॥
विकर्मावस्थिता वर्णाः पतन्ति नृपते त्रयः। <br>उन्नमन्ति यथासन्तमाश्रित्येह स्वकर्मसु   ॥12-285-026॥
न चापि शूद्रः पततीति निश्चयो; न चापि संस्कारमिहार्हतीति वा। <br>श्रुतिप्रवृत्तं न च धर्ममाप्नुते; न चास्य धर्मे प्रतिषेधनं कृतम्   ॥12-285-027॥
वैदेहकं शूद्रमुदाहरन्ति; द्विजा महाराज श्रुतोपपन्नाः। <br>अहं हि पश्यामि नरेन्द्र देवं; विश्वस्य विष्णुं जगतः प्रधानम्   ॥12-285-028॥
सतां वृत्तमनुष्ठाय निहीना उज्जिहीर्षवः। <br>मन्त्रवर्जं न दुष्यन्ति कुर्वाणाः पौष्टिकीः क्रियाः   ॥12-285-029॥
यथा यथा हि सद्वृत्तमालम्बन्तीतरे जनाः। <br>तथा तथा सुखं प्राप्य प्रेत्य चेह च शेरते   ॥12-285-030॥
 जनक उवाच। <br>किं कर्म दूषयत्येनमथ जातिर्महामुने। <br>संदेहो मे समुत्पन्नस्तन्मे व्याख्यातुमर्हसि   ॥12-285-031॥
 पराशर उवाच। <br>असंशयं महाराज उभयं दोषकारकम्। <br>कर्म चैव हि जातिश्च विशेषं तु निशामय   ॥12-285-032॥
जात्या च कर्मणा चैव दुष्टं कर्म निषेवते। <br>जात्या दुष्टश्च यः पापं न करोति स पूरुषः   ॥12-285-033॥
जात्या प्रधानं पुरुषं कुर्वाणं कर्म धिक्कृतम्। <br>कर्म तद्दूषयत्येनं तस्मात्कर्म नशोभनम्   ॥12-285-034॥
 जनक उवाच। <br>कानि कर्माणि धर्म्याणि लोकेऽस्मिन्द्विजसत्तम। <br>न हिंसन्तीह भूतानि क्रियमाणानि सर्वदा   ॥12-285-035॥
 पराशर उवाच। <br>शृणु मेऽत्र महाराज यन्मां त्वं परिपृच्छसि। <br>यानि कर्माण्यहिंस्राणि नरं त्रायन्ति सर्वदा   ॥12-285-036॥
संन्यस्याग्नीनुपासीनाः पश्यन्ति विगतज्वराः। <br>नैःश्रेयसं धर्मपथं समारुह्य यथाक्रमम्   ॥12-285-037॥
प्रश्रिता विनयोपेता दमनित्याः सुसंशिताः। <br>प्रयान्ति स्थानमजरं सर्वकर्मविवर्जिताः   ॥12-285-038॥
सर्वे वर्णा धर्मकार्याणि सम्य;क्कृत्वा राजन्सत्यवाक्यानि चोक्त्वा। <br>त्यक्त्वाधर्मं दारुणं जीवलोके; यान्ति स्वर्गं नात्र कार्यो विचारः   ॥12-285-039॥

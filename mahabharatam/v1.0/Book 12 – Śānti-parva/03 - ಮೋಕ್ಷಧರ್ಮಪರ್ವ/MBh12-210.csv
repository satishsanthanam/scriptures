Verse
 गुरुरुवाच। <br>न स वेद परं धर्मं यो न वेद चतुष्टयम्। <br>व्यक्ताव्यक्ते च यत्तत्त्वं संप्राप्तं परमर्षिणा   ॥12-210-001॥
व्यक्तं मृत्युमुखं विद्यादव्यक्तममृतं पदम्। <br>प्रवृत्तिलक्षणं धर्ममृषिर्नारायणोऽब्रवीत्   ॥12-210-002॥
अत्रैवावस्थितं सर्वं त्रैलोक्यं सचराचरम्। <br>निवृत्तिलक्षणं धर्ममव्यक्तं ब्रह्म शाश्वतम्   ॥12-210-003॥
प्रवृत्तिलक्षणं धर्मं प्रजापतिरथाब्रवीत्। <br>प्रवृत्तिः पुनरावृत्तिर्निवृत्तिः परमा गतिः   ॥12-210-004॥
तां गतिं परमामेति निवृत्तिपरमो मुनिः। <br>ज्ञानतत्त्वपरो नित्यं शुभाशुभनिदर्शकः   ॥12-210-005॥
तदेवमेतौ विज्ञेयावव्यक्तपुरुषावुभौ। <br>अव्यक्तपुरुषाभ्यां तु यत्स्यादन्यन्महत्तरम्   ॥12-210-006॥
तं विशेषमवेक्षेत विशेषेण विचक्षणः। <br>अनाद्यन्तावुभावेतावलिङ्गौ चाप्युभावपि   ॥12-210-007॥
उभौ नित्यौ सूक्ष्मतरौ महद्भ्यश्च महत्तरौ। <br>सामान्यमेतदुभयोरेवं ह्यन्यद्विशेषणम्   ॥12-210-008॥
प्रकृत्या सर्गधर्मिण्या तथा त्रिविधसत्त्वया। <br>विपरीतमतो विद्यात्क्षेत्रज्ञस्य च लक्षणम्   ॥12-210-009॥
प्रकृतेश्च विकाराणां द्रष्टारमगुणान्वितम्। <br>अग्राह्यौ पुरुषावेतावलिङ्गत्वादसंहितौ   ॥12-210-010॥
संयोगलक्षणोत्पत्तिः कर्मजा गृह्यते यया। <br>करणैः कर्मनिर्वृत्तैः कर्ता यद्यद्विचेष्टते। <br>कीर्त्यते शब्दसंज्ञाभिः कोऽहमेषोऽप्यसाविति   ॥12-210-011॥
उष्णीषवान्यथा वस्त्रैस्त्रिभिर्भवति संवृतः। <br>संवृतोऽयं तथा देही सत्त्वराजसतामसैः   ॥12-210-012॥
तस्माच्चतुष्टयं वेद्यमेतैर्हेतुभिराचितम्। <br>यथासंज्ञो ह्ययं सम्यगन्तकाले न मुह्यति   ॥12-210-013॥
श्रियं दिव्यामभिप्रेप्सुर्ब्रह्म वाङ्मनसा शुचिः। <br>शारीरैर्नियमैरुग्रैश्चरेन्निष्कल्मषं तपः   ॥12-210-014॥
त्रैलोक्यं तपसा व्याप्तमन्तर्भूतेन भास्वता। <br>सूर्यश्च चन्द्रमाश्चैव भासतस्तपसा दिवि   ॥12-210-015॥
प्रतापस्तपसो ज्ञानं लोके संशब्दितं तपः। <br>रजस्तमोघ्नं यत्कर्म तपसस्तत्स्वलक्षणम्   ॥12-210-016॥
ब्रह्मचर्यमहिंसा च शारीरं तप उच्यते। <br>वाङ्मनोनियमः साम्यं मानसं तप उच्यते   ॥12-210-017॥
विधिज्ञेभ्यो द्विजातिभ्यो ग्राह्यमन्नं विशिष्यते। <br>आहारनियमेनास्य पाप्मा नश्यति राजसः   ॥12-210-018॥
वैमनस्यं च विषये यान्त्यस्य करणानि च। <br>तस्मात्तन्मात्रमादद्याद्यावदत्र प्रयोजनम्   ॥12-210-019॥
अन्तकाले वयोत्कर्षाच्छनैः कुर्यादनातुरः। <br>एवं युक्तेन मनसा ज्ञानं तदुपपद्यते   ॥12-210-020॥
रजसा चाप्ययं देही देहवाञ्शब्दवच्चरेत्। <br>कार्यैरव्याहतमतिर्वैराग्यात्प्रकृतौ स्थितः। <br>आ देहादप्रमादाच्च देहान्ताद्विप्रमुच्यते   ॥12-210-021॥
हेतुयुक्तः सदोत्सर्गो भूतानां प्रलयस्तथा। <br>परप्रत्ययसर्गे तु नियतं नातिवर्तते   ॥12-210-022॥
भवान्तप्रभवप्रज्ञा आसते ये विपर्ययम्। <br>धृत्या देहान्धारयन्तो बुद्धिसंक्षिप्तमानसाः। <br>स्थानेभ्यो ध्वंसमानाश्च सूक्ष्मत्वात्तानुपासते   ॥12-210-023॥
यथागमं च तत्सर्वं बुद्ध्या तन्नैव बुध्यते। <br>देहान्तं कश्चिदन्वास्ते भावितात्मा निराश्रयः। <br>युक्तो धारणया कश्चित्सत्तां केचिदुपासते   ॥12-210-024॥
अभ्यस्यन्ति परं देवं विद्युत्संशब्दिताक्षरम्। <br>अन्तकाले ह्युपासन्नास्तपसा दग्धकिल्बिषाः   ॥12-210-025॥
सर्व एते महात्मानो गच्छन्ति परमां गतिम्। <br>सूक्ष्मं विशेषणं तेषामवेक्षेच्छास्त्रचक्षुषा   ॥12-210-026॥
देहं तु परमं विद्याद्विमुक्तमपरिग्रहम्। <br>अन्तरिक्षादन्यतरं धारणासक्तमानसम्   ॥12-210-027॥
मर्त्यलोकाद्विमुच्यन्ते विद्यासंयुक्तमानसाः। <br>ब्रह्मभूता विरजसस्ततो यान्ति परां गतिम्   ॥12-210-028॥
कषायवर्जितं ज्ञानं येषामुत्पद्यतेऽचलम्। <br>ते यान्ति परमाँल्लोकान्विशुध्यन्तो यथाबलम्   ॥12-210-029॥
भगवन्तमजं दिव्यं विष्णुमव्यक्तसंज्ञितम्। <br>भावेन यान्ति शुद्धा ये ज्ञानतृप्ता निराशिषः   ॥12-210-030॥
ज्ञात्वात्मस्थं हरिं चैव निवर्तन्ते न तेऽव्ययाः। <br>प्राप्य तत्परमं स्थानं मोदन्तेऽक्षरमव्ययम्   ॥12-210-031॥
एतावदेतद्विज्ञानमेतदस्ति च नास्ति च। <br>तृष्णाबद्धं जगत्सर्वं चक्रवत्परिवर्तते   ॥12-210-032॥
बिसतन्तुर्यथैवायमन्तःस्थः सर्वतो बिसे। <br>तृष्णातन्तुरनाद्यन्तस्तथा देहगतः सदा   ॥12-210-033॥
सूच्या सूत्रं यथा वस्त्रे संसारयति वायकः। <br>तद्वत्संसारसूत्रं हि तृष्णासूच्या निबध्यते   ॥12-210-034॥
विकारं प्रकृतिं चैव पुरुषं च सनातनम्। <br>यो यथावद्विजानाति स वितृष्णो विमुच्यते   ॥12-210-035॥
प्रकाशं भगवानेतदृषिर्नारायणोऽमृतम्। <br>भूतानामनुकम्पार्थं जगाद जगतो हितम्   ॥12-210-036॥

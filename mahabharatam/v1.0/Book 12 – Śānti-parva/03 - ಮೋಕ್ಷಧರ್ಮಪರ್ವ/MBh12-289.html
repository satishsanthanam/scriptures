<table border = "1"><tr><td>Verse</td></tr>
<tr><td> युधिष्ठिर उवाच। <br>सांख्ये योगे च मे तात विशेषं वक्तुमर्हसि। <br>तव सर्वज्ञ सर्वं हि विदितं कुरुसत्तम   ॥12-289-001॥</td></tr>
<tr><td> भीष्म उवाच। <br>सांख्याः सांख्यं प्रशंसन्ति योगा योगं द्विजातयः। <br>वदन्ति कारणैः श्रैष्ठ्यं स्वपक्षोद्भावनाय वै   ॥12-289-002॥</td></tr>
<tr><td>अनीश्वरः कथं मुच्येदित्येवं शत्रुकर्शन। <br>वदन्ति कारणैः श्रैष्ठ्यं योगाः सम्यङ्मनीषिणः   ॥12-289-003॥</td></tr>
<tr><td>वदन्ति कारणं चेदं सांख्याः सम्यग्द्विजातयः। <br>विज्ञायेह गतीः सर्वा विरक्तो विषयेषु यः   ॥12-289-004॥</td></tr>
<tr><td>ऊर्ध्वं स देहात्सुव्यक्तं विमुच्येदिति नान्यथा। <br>एतदाहुर्महाप्राज्ञाः सांख्यं वै मोक्षदर्शनम्   ॥12-289-005॥</td></tr>
<tr><td>स्वपक्षे कारणं ग्राह्यं समर्थं वचनं हितम्। <br>शिष्टानां हि मतं ग्राह्यं त्वद्विधैः शिष्टसंमतैः   ॥12-289-006॥</td></tr>
<tr><td>प्रत्यक्षहेतवो योगाः सांख्याः शास्त्रविनिश्चयाः। <br>उभे चैते मते तत्त्वे मम तात युधिष्ठिर   ॥12-289-007॥</td></tr>
<tr><td>उभे चैते मते ज्ञाने नृपते शिष्टसंमते। <br>अनुष्ठिते यथाशास्त्रं नयेतां परमां गतिम्   ॥12-289-008॥</td></tr>
<tr><td>तुल्यं शौचं तयोर्युक्तं दया भूतेषु चानघ। <br>व्रतानां धारणं तुल्यं दर्शनं न समं तयोः   ॥12-289-009॥</td></tr>
<tr><td> युधिष्ठिर उवाच। <br>यदि तुल्यं व्रतं शौचं दया चात्र पितामह। <br>तुल्यं न दर्शनं कस्मात्तन्मे ब्रूहि पितामह   ॥12-289-010॥</td></tr>
<tr><td> भीष्म उवाच। <br>रागं मोहं तथा स्नेहं कामं क्रोधं च केवलम्। <br>योगाच्छित्त्वादितो दोषान्पञ्चैतान्प्राप्नुवन्ति तत्   ॥12-289-011॥</td></tr>
<tr><td>यथा चानिमिषाः स्थूला जालं छित्त्वा पुनर्जलम्। <br>प्राप्नुवन्ति तथा योगास्तत्पदं वीतकल्मषाः   ॥12-289-012॥</td></tr>
<tr><td>तथैव वागुरां छित्त्वा बलवन्तो यथा मृगाः। <br>प्राप्नुयुर्विमलं मार्गं विमुक्ताः सर्वबन्धनैः   ॥12-289-013॥</td></tr>
<tr><td>लोभजानि तथा राजन्बन्धनानि बलान्विताः। <br>छित्त्वा योगाः परं मार्गं गच्छन्ति विमलाः शिवम्   ॥12-289-014॥</td></tr>
<tr><td>अबलाश्च मृगा राजन्वागुरासु तथापरे। <br>विनश्यन्ति न संदेहस्तद्वद्योगबलादृते   ॥12-289-015॥</td></tr>
<tr><td>बलहीनाश्च कौन्तेय यथा जालगता झषाः। <br>अन्तं गच्छन्ति राजेन्द्र तथा योगाः सुदुर्बलाः   ॥12-289-016॥</td></tr>
<tr><td>यथा च शकुनाः सूक्ष्माः प्राप्य जालमरिंदम। <br>तत्र सक्ता विपद्यन्ते मुच्यन्ते च बलान्विताः   ॥12-289-017॥</td></tr>
<tr><td>कर्मजैर्बन्धनैर्बद्धास्तद्वद्योगाः परंतप। <br>अबला वै विनश्यन्ति मुच्यन्ते च बलान्विताः   ॥12-289-018॥</td></tr>
<tr><td>अल्पकश्च यथा राजन्वह्निः शाम्यति दुर्बलः। <br>आक्रान्त इन्धनैः स्थूलैस्तद्वद्योगोऽबलः प्रभो   ॥12-289-019॥</td></tr>
<tr><td>स एव च यदा राजन्वह्निर्जातबलः पुनः। <br>समीरणयुतः कृत्स्नां दहेत्क्षिप्रं महीमपि   ॥12-289-020॥</td></tr>
<tr><td>तद्वज्जातबलो योगी दीप्ततेजा महाबलः। <br>अन्तकाल इवादित्यः कृत्स्नं संशोषयेज्जगत्   ॥12-289-021॥</td></tr>
<tr><td>दुर्बलश्च यथा राजन्स्रोतसा ह्रियते नरः। <br>बलहीनस्तथा योगो विषयैर्ह्रियतेऽवशः   ॥12-289-022॥</td></tr>
<tr><td>तदेव च यथा स्रोतो विष्टम्भयति वारणः। <br>तद्वद्योगबलं लब्ध्वा व्यूहते विषयान्बहून्   ॥12-289-023॥</td></tr>
<tr><td>विशन्ति चावशाः पार्थ योगा योगबलान्विताः। <br>प्रजापतीनृषीन्देवान्महाभूतानि चेश्वराः   ॥12-289-024॥</td></tr>
<tr><td>न यमो नान्तकः क्रुद्धो न मृत्युर्भीमविक्रमः। <br>ईशते नृपते सर्वे योगस्यामिततेजसः   ॥12-289-025॥</td></tr>
<tr><td>आत्मनां च सहस्राणि बहूनि भरतर्षभ। <br>योगः कुर्याद्बलं प्राप्य तैश्च सर्वैर्महीं चरेत्   ॥12-289-026॥</td></tr>
<tr><td>प्राप्नुयाद्विषयांश्चैव पुनश्चोग्रं तपश्चरेत्। <br>संक्षिपेच्च पुनः पार्थ सूर्यस्तेजोगुणानिव   ॥12-289-027॥</td></tr>
<tr><td>बलस्थस्य हि योगस्य बन्धनेशस्य पार्थिव। <br>विमोक्षप्रभविष्णुत्वमुपपन्नमसंशयम्   ॥12-289-028॥</td></tr>
<tr><td>बलानि योगे प्रोक्तानि मयैतानि विशां पते। <br>निदर्शनार्थं सूक्ष्माणि वक्ष्यामि च पुनस्तव   ॥12-289-029॥</td></tr>
<tr><td>आत्मनश्च समाधाने धारणां प्रति चाभिभो। <br>निदर्शनानि सूक्ष्माणि शृणु मे भरतर्षभ   ॥12-289-030॥</td></tr>
<tr><td>अप्रमत्तो यथा धन्वी लक्ष्यं हन्ति समाहितः। <br>युक्तः सम्यक्तथा योगी मोक्षं प्राप्नोत्यसंशयम्   ॥12-289-031॥</td></tr>
<tr><td>स्नेहपूर्णे यथा पात्रे मन आधाय निश्चलम्। <br>पुरुषो यत्त आरोहेत्सोपानं युक्तमानसः   ॥12-289-032॥</td></tr>
<tr><td>युक्त्वा तथायमात्मानं योगः पार्थिव निश्चलम्। <br>करोत्यमलमात्मानं भास्करोपमदर्शनम्   ॥12-289-033॥</td></tr>
<tr><td>यथा च नावं कौन्तेय कर्णधारः समाहितः। <br>महार्णवगतां शीघ्रं नयेत्पार्थिव पत्तनम्   ॥12-289-034॥</td></tr>
<tr><td>तद्वदात्मसमाधानं युक्त्वा योगेन तत्त्ववित्। <br>दुर्गमं स्थानमाप्नोति हित्वा देहमिमं नृप   ॥12-289-035॥</td></tr>
<tr><td>सारथिश्च यथा युक्त्वा सदश्वान्सुसमाहितः। <br>देशमिष्टं नयत्याशु धन्विनं पुरुषर्षभ   ॥12-289-036॥</td></tr>
<tr><td>तथैव नृपते योगी धारणासु समाहितः। <br>प्राप्नोत्याशु परं स्थानं लक्षं मुक्त इवाशुगः   ॥12-289-037॥</td></tr>
<tr><td>आवेश्यात्मनि चात्मानं योगी तिष्ठति योऽचलः। <br>पापं हन्तेव मीनानां पदमाप्नोति सोऽजरम्   ॥12-289-038॥</td></tr>
<tr><td>नाभ्यां कण्ठे च शीर्षे च हृदि वक्षसि पार्श्वयोः। <br>दर्शने स्पर्शने चापि घ्राणे चामितविक्रम   ॥12-289-039॥</td></tr>
<tr><td>स्थानेष्वेतेषु यो योगी महाव्रतसमाहितः। <br>आत्मना सूक्ष्ममात्मानं युङ्क्ते सम्यग्विशां पते   ॥12-289-040॥</td></tr>
<tr><td>स शीघ्रममलप्रज्ञः कर्म दग्ध्वा शुभाशुभम्। <br>उत्तमं योगमास्थाय यदीच्छति विमुच्यते   ॥12-289-041॥</td></tr>
<tr><td> युधिष्ठिर उवाच। <br>आहारान्कीदृशान्कृत्वा कानि जित्वा च भारत। <br>योगी बलमवाप्नोति तद्भवान्वक्तुमर्हति   ॥12-289-042॥</td></tr>
<tr><td> भीष्म उवाच। <br>कणानां भक्षणे युक्तः पिण्याकस्य च भक्षणे। <br>स्नेहानां वर्जने युक्तो योगी बलमवाप्नुयात्   ॥12-289-043॥</td></tr>
<tr><td>भुञ्जानो यावकं रूक्षं दीर्घकालमरिंदम। <br>एकारामो विशुद्धात्मा योगी बलमवाप्नुयात्   ॥12-289-044॥</td></tr>
<tr><td>पक्षान्मासानृतूंश्चित्रान्संचरंश्च गुहास्तथा। <br>अपः पीत्वा पयोमिश्रा योगी बलमवाप्नुयात्   ॥12-289-045॥</td></tr>
<tr><td>अखण्डमपि वा मासं सततं मनुजेश्वर। <br>उपोष्य सम्यक्शुद्धात्मा योगी बलमवाप्नुयात्   ॥12-289-046॥</td></tr>
<tr><td>कामं जित्वा तथा क्रोधं शीतोष्णे वर्षमेव च। <br>भयं निद्रां तथा श्वासं पौरुषं विषयांस्तथा   ॥12-289-047॥</td></tr>
<tr><td>अरतिं दुर्जयां चैव घोरां तृष्णां च पार्थिव। <br>स्पर्शान्सर्वांस्तथा तन्द्रीं दुर्जयां नृपसत्तम   ॥12-289-048॥</td></tr>
<tr><td>दीपयन्ति महात्मानः सूक्ष्ममात्मानमात्मना। <br>वीतरागा महाप्राज्ञा ध्यानाध्ययनसंपदा   ॥12-289-049॥</td></tr>
<tr><td>दुर्गस्त्वेष मतः पन्था ब्राह्मणानां विपश्चिताम्। <br>न कश्चिद्व्रजति ह्यस्मिन्क्षेमेण भरतर्षभ   ॥12-289-050॥</td></tr>
<tr><td>यथा कश्चिद्वनं घोरं बहुसर्पसरीसृपम्। <br>श्वभ्रवत्तोयहीनं च दुर्गमं बहुकण्टकम्   ॥12-289-051॥</td></tr>
<tr><td>अभक्तमटवीप्रायं दावदग्धमहीरुहम्। <br>पन्थानं तस्कराकीर्णं क्षेमेणाभिपतेद्युवा   ॥12-289-052॥</td></tr>
<tr><td>योगमार्गं तथासाद्य यः कश्चिद्भजते द्विजः। <br>क्षेमेणोपरमेन्मार्गाद्बहुदोषो हि स स्मृतः   ॥12-289-053॥</td></tr>
<tr><td>सुस्थेयं क्षुरधारासु निशितासु महीपते। <br>धारणासु तु योगस्य दुःस्थेयमकृतात्मभिः   ॥12-289-054॥</td></tr>
<tr><td>विपन्ना धारणास्तात नयन्ति नशुभां गतिम्। <br>नेतृहीना यथा नावः पुरुषानर्णवे नृप   ॥12-289-055॥</td></tr>
<tr><td>यस्तु तिष्ठति कौन्तेय धारणासु यथाविधि। <br>मरणं जन्म दुःखं च सुखं च स विमुञ्चति   ॥12-289-056॥</td></tr>
<tr><td>नानाशास्त्रेषु निष्पन्नं योगेष्विदमुदाहृतम्। <br>परं योगं तु यत्कृत्स्नं निश्चितं तद्द्विजातिषु   ॥12-289-057॥</td></tr>
<tr><td>परं हि तद्ब्रह्म महन्महात्म;न्ब्रह्माणमीशं वरदं च विष्णुम्। <br>भवं च धर्मं च षडाननं च; षड्ब्रह्मपुत्रांश्च महानुभावान्   ॥12-289-058॥</td></tr>
<tr><td>तमश्च कष्टं सुमहद्रजश्च; सत्त्वं च शुद्धं प्रकृतिं परां च। <br>सिद्धिं च देवीं वरुणस्य पत्नीं; तेजश्च कृत्स्नं सुमहच्च धैर्यम्   ॥12-289-059॥</td></tr>
<tr><td>ताराधिपं वै विमलं सतारं; विश्वांश्च देवानुरगान्पितॄंश्च। <br>शैलांश्च कृत्स्नानुदधींश्च घोरा;न्नदीश्च सर्वाः सवनान्घनांश्च   ॥12-289-060॥</td></tr>
<tr><td>नागान्नगान्यक्षगणान्दिशश्च; गन्धर्वसंघान्पुरुषान्स्त्रियश्च। <br>परस्परं प्राप्य महान्महात्मा; विशेत योगी नचिराद्विमुक्तः   ॥12-289-061॥</td></tr>
<tr><td>कथा च येयं नृपते प्रसक्ता; देवे महावीर्यमतौ शुभेयम्। <br>योगान्स सर्वानभिभूय मर्त्या;न्नारायणात्मा कुरुते महात्मा   ॥12-289-062॥</td></tr>
</table>
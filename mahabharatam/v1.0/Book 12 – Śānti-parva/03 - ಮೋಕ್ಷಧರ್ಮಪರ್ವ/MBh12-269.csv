Verse
 युधिष्ठिर उवाच। <br>किंशीलः किंसमाचारः किंविद्यः किंपरायणः। <br>प्राप्नोति ब्रह्मणः स्थानं यत्परं प्रकृतेर्ध्रुवम्   ॥12-269-001॥
 भीष्म उवाच। <br>मोक्षधर्मेषु निरतो लघ्वाहारो जितेन्द्रियः। <br>प्राप्नोति परमं स्थानं यत्परं प्रकृतेर्ध्रुवम्   ॥12-269-002॥
स्वगृहादभिनिःसृत्य लाभालाभे समो मुनिः। <br>समुपोढेषु कामेषु निरपेक्षः परिव्रजेत्   ॥12-269-003॥
न चक्षुषा न मनसा न वाचा दूषयेदपि। <br>न प्रत्यक्षं परोक्षं वा दूषणं व्याहरेत्क्वचित्   ॥12-269-004॥
न हिंस्यात्सर्वभूतानि मैत्रायणगतिश्चरेत्। <br>नेदं जीवितमासाद्य वैरं कुर्वीत केनचित्   ॥12-269-005॥
अतिवादांस्तितिक्षेत नाभिमन्येत्कथंचन। <br>क्रोध्यमानः प्रियं ब्रूयादाक्रुष्टः कुशलं वदेत्   ॥12-269-006॥
प्रदक्षिणं प्रसव्यं च ग्राममध्ये न चाचरेत्। <br>भैक्षचर्यामनापन्नो न गच्छेत्पूर्वकेतितः   ॥12-269-007॥
अवकीर्णः सुगुप्तश्च न वाचा ह्यप्रियं वदेत्। <br>मृदुः स्यादप्रतिक्रूरो विस्रब्धः स्यादरोषणः   ॥12-269-008॥
विधूमे न्यस्तमुसले व्यङ्गारे भुक्तवज्जने। <br>अतीते पात्रसंचारे भिक्षां लिप्सेत वै मुनिः   ॥12-269-009॥
अनुयात्रिकमर्थस्य मात्रालाभेष्वनादृतः। <br>अलाभे न विहन्येत लाभश्चैनं न हर्षयेत्   ॥12-269-010॥
लाभं साधारणं नेच्छेन्न भुञ्जीताभिपूजितः। <br>अभिपूजितलाभं हि जुगुप्सेतैव तादृशः   ॥12-269-011॥
न चान्नदोषान्निन्देत न गुणानभिपूजयेत्। <br>शय्यासने विविक्ते च नित्यमेवाभिपूजयेत्   ॥12-269-012॥
शून्यागारं वृक्षमूलमरण्यमथ वा गुहाम्। <br>अज्ञातचर्यां गत्वान्यां ततोऽन्यत्रैव संविशेत्   ॥12-269-013॥
अनुरोधविरोधाभ्यां समः स्यादचलो ध्रुवः। <br>सुकृतं दुष्कृतं चोभे नानुरुध्येत कर्मणि   ॥12-269-014॥
वाचो वेगं मनसः क्रोधवेगं; विवित्सावेगमुदरोपस्थवेगम्। <br>एतान्वेगान्विनयेद्वै तपस्वी; निन्दा चास्य हृदयं नोपहन्यात्   ॥12-269-015॥
मध्यस्थ एव तिष्ठेत प्रशंसानिन्दयोः समः। <br>एतत्पवित्रं परमं परिव्राजक आश्रमे   ॥12-269-016॥
महात्मा सुव्रतो दान्तः सर्वत्रैवानपाश्रितः। <br>अपूर्वचारकः सौम्यो अनिकेतः समाहितः   ॥12-269-017॥
वानप्रस्थगृहस्थाभ्यां न संसृज्येत कर्हिचित्। <br>अज्ञातलिप्सां लिप्सेत न चैनं हर्ष आविशेत्   ॥12-269-018॥
विजानतां मोक्ष एष श्रमः स्यादविजानताम्। <br>मोक्षयानमिदं कृत्स्नं विदुषां हारितोऽब्रवीत्   ॥12-269-019॥
अभयं सर्वभूतेभ्यो दत्त्वा यः प्रव्रजेद्गृहात्। <br>लोकास्तेजोमयास्तस्य तथानन्त्याय कल्पते   ॥12-269-020॥

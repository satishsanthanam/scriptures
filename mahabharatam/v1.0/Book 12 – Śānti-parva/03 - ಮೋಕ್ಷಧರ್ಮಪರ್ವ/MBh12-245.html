<table border = "1"><tr><td>Verse</td></tr>
<tr><td> व्यास उवाच। <br>शरीराद्विप्रमुक्तं हि सूक्ष्मभूतं शरीरिणम्। <br>कर्मभिः परिपश्यन्ति शास्त्रोक्तैः शास्त्रचेतसः   ॥12-245-001॥</td></tr>
<tr><td>यथा मरीच्यः सहिताश्चरन्ति; गच्छन्ति तिष्ठन्ति च दृश्यमानाः। <br>देहैर्विमुक्ता विचरन्ति लोकां;स्तथैव सत्त्वान्यतिमानुषाणि   ॥12-245-002॥</td></tr>
<tr><td>प्रतिरूपं यथैवाप्सु तापः सूर्यस्य लक्ष्यते। <br>सत्त्ववांस्तु तथा सत्त्वं प्रतिरूपं प्रपश्यति   ॥12-245-003॥</td></tr>
<tr><td>तानि सूक्ष्माणि सत्त्वस्था विमुक्तानि शरीरतः। <br>स्वेन तत्त्वेन तत्त्वज्ञाः पश्यन्ति नियतेन्द्रियाः   ॥12-245-004॥</td></tr>
<tr><td>स्वपतां जाग्रतां चैव सर्वेषामात्मचिन्तितम्। <br>प्रधानद्वैधयुक्तानां जहतां कर्मजं रजः   ॥12-245-005॥</td></tr>
<tr><td>यथाहनि तथा रात्रौ यथा रात्रौ तथाहनि। <br>वशे तिष्ठति सत्त्वात्मा सततं योगयोगिनाम्   ॥12-245-006॥</td></tr>
<tr><td>तेषां नित्यं सदानित्यो भूतात्मा सततं गुणैः। <br>सप्तभिस्त्वन्वितः सूक्ष्मैश्चरिष्णुरजरामरः   ॥12-245-007॥</td></tr>
<tr><td>मनोबुद्धिपराभूतः स्वदेहपरदेहवित्। <br>स्वप्नेष्वपि भवत्येष विज्ञाता सुखदुःखयोः   ॥12-245-008॥</td></tr>
<tr><td>तत्रापि लभते दुःखं तत्रापि लभते सुखम्। <br>क्रोधलोभौ तु तत्रापि कृत्वा व्यसनमर्छति   ॥12-245-009॥</td></tr>
<tr><td>प्रीणितश्चापि भवति महतोऽर्थानवाप्य च। <br>करोति पुण्यं तत्रापि जाग्रन्निव च पश्यति   ॥12-245-010॥</td></tr>
<tr><td>तमेवमतितेजोंशं भूतात्मानं हृदि स्थितम्। <br>तमोरजोभ्यामाविष्टा नानुपश्यन्ति मूर्तिषु   ॥12-245-011॥</td></tr>
<tr><td>शास्त्रयोगपरा भूत्वा स्वमात्मानं परीप्सवः। <br>अनुच्छ्वासान्यमूर्तीनि यानि वज्रोपमान्यपि   ॥12-245-012॥</td></tr>
<tr><td>पृथग्भूतेषु सृष्टेषु चतुर्ष्वाश्रमकर्मसु। <br>समाधौ योगमेवैतच्छाण्डिल्यः शममब्रवीत्   ॥12-245-013॥</td></tr>
<tr><td>विदित्वा सप्त सूक्ष्माणि षडङ्गं च महेश्वरम्। <br>प्रधानविनियोगस्थः परं ब्रह्माधिगच्छति   ॥12-245-014॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>स लब्ध्वा परमं देवाद्वरं सत्यवतीसुतः। <br>अरणीं त्वथ संगृह्य ममन्थाग्निचिकीर्षया   ॥12-311-001॥</td></tr>
<tr><td>अथ रूपं परं राजन्बिभ्रतीं स्वेन तेजसा। <br>घृताचीं नामाप्सरसमपश्यद्भगवानृषिः   ॥12-311-002॥</td></tr>
<tr><td>ऋषिरप्सरसं दृष्ट्वा सहसा काममोहितः। <br>अभवद्भगवान्व्यासो वने तस्मिन्युधिष्ठिर   ॥12-311-003॥</td></tr>
<tr><td>सा च कृत्वा तदा व्यासं कामसंविग्नमानसम्। <br>शुकी भूत्वा महाराज घृताची समुपागमत्   ॥12-311-004॥</td></tr>
<tr><td>स तामप्सरसं दृष्ट्वा रूपेणान्येन संवृताम्। <br>शरीरजेनानुगतः सर्वगात्रातिगेन ह   ॥12-311-005॥</td></tr>
<tr><td>स तु धैर्येण महता निगृह्णन्हृच्छयं मुनिः। <br>न शशाक नियन्तुं तद्व्यासः प्रविसृतं मनः। <br>भावित्वाच्चैव भावस्य घृताच्या वपुषा हृतः   ॥12-311-006॥</td></tr>
<tr><td>यत्नान्नियच्छतस्तस्य मुनेरग्निचिकीर्षया। <br>अरण्यामेव सहसा तस्य शुक्रमवापतत्   ॥12-311-007॥</td></tr>
<tr><td>सोऽविशङ्केन मनसा तथैव द्विजसत्तमः। <br>अरणीं ममन्थ ब्रह्मर्षिस्तस्यां जज्ञे शुको नृप   ॥12-311-008॥</td></tr>
<tr><td>शुक्रे निर्मथ्यमाने तु शुको जज्ञे महातपाः। <br>परमर्षिर्महायोगी अरणीगर्भसंभवः   ॥12-311-009॥</td></tr>
<tr><td>यथाध्वरे समिद्धोऽग्निर्भाति हव्यमुपात्तवान्। <br>तथारूपः शुको जज्ञे प्रज्वलन्निव तेजसा   ॥12-311-010॥</td></tr>
<tr><td>बिभ्रत्पितुश्च कौरव्य रूपवर्णमनुत्तमम्। <br>बभौ तदा भावितात्मा विधूमोऽग्निरिव ज्वलन्   ॥12-311-011॥</td></tr>
<tr><td>तं गङ्गा सरितां श्रेष्ठा मेरुपृष्ठे जनेश्वर। <br>स्वरूपिणी तदाभ्येत्य स्नापयामास वारिणा   ॥12-311-012॥</td></tr>
<tr><td>अन्तरिक्षाच्च कौरव्य दण्डः कृष्णाजिनं च ह। <br>पपात भुवि राजेन्द्र शुकस्यार्थे महात्मनः   ॥12-311-013॥</td></tr>
<tr><td>जेगीयन्ते स्म गन्धर्वा ननृतुश्चाप्सरोगणाः। <br>देवदुन्दुभयश्चैव प्रावाद्यन्त महास्वनाः   ॥12-311-014॥</td></tr>
<tr><td>विश्वावसुश्च गन्धर्वस्तथा तुम्बुरुनारदौ। <br>हाहाहूहू च गन्धर्वौ तुष्टुवुः शुकसंभवम्   ॥12-311-015॥</td></tr>
<tr><td>तत्र शक्रपुरोगाश्च लोकपालाः समागताः। <br>देवा देवर्षयश्चैव तथा ब्रह्मर्षयोऽपि च   ॥12-311-016॥</td></tr>
<tr><td>दिव्यानि सर्वपुष्पाणि प्रववर्षात्र मारुतः। <br>जङ्गमं स्थावरं चैव प्रहृष्टमभवज्जगत्   ॥12-311-017॥</td></tr>
<tr><td>तं महात्मा स्वयं प्रीत्या देव्या सह महाद्युतिः। <br>जातमात्रं मुनेः पुत्रं विधिनोपानयत्तदा   ॥12-311-018॥</td></tr>
<tr><td>तस्य देवेश्वरः शक्रो दिव्यमद्भुतदर्शनम्। <br>ददौ कमण्डलुं प्रीत्या देववासांसि चाभिभो   ॥12-311-019॥</td></tr>
<tr><td>हंसाश्च शतपत्राश्च सारसाश्च सहस्रशः। <br>प्रदक्षिणमवर्तन्त शुकाश्चाषाश्च भारत   ॥12-311-020॥</td></tr>
<tr><td>आरणेयस्तथा दिव्यं प्राप्य जन्म महाद्युतिः। <br>तत्रैवोवास मेधावी व्रतचारी समाहितः   ॥12-311-021॥</td></tr>
<tr><td>उत्पन्नमात्रं तं वेदाः सरहस्याः ससंग्रहाः। <br>उपतस्थुर्महाराज यथास्य पितरं तथा   ॥12-311-022॥</td></tr>
<tr><td>बृहस्पतिं तु वव्रे स वेदवेदाङ्गभाष्यवित्। <br>उपाध्यायं महाराज धर्ममेवानुचिन्तयन्   ॥12-311-023॥</td></tr>
<tr><td>सोऽधीत्य वेदानखिलान्सरहस्यान्ससंग्रहान्। <br>इतिहासं च कार्त्स्न्येन राजशास्त्राणि चाभिभो   ॥12-311-024॥</td></tr>
<tr><td>गुरवे दक्षिणां दत्त्वा समावृत्तो महामुनिः। <br>उग्रं तपः समारेभे ब्रह्मचारी समाहितः   ॥12-311-025॥</td></tr>
<tr><td>देवतानामृषीणां च बाल्येऽपि स महातपाः। <br>संमन्त्रणीयो मान्यश्च ज्ञानेन तपसा तथा   ॥12-311-026॥</td></tr>
<tr><td>न त्वस्य रमते बुद्धिराश्रमेषु नराधिप। <br>त्रिषु गार्हस्थ्यमूलेषु मोक्षधर्मानुदर्शिनः   ॥12-311-027॥</td></tr>
</table>
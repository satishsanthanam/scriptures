<table border = "1"><tr><td>Verse</td></tr>
<tr><td> युधिष्ठिर उवाच। <br>धर्माः पितामहेनोक्ता राजधर्माश्रिताः शुभाः। <br>धर्ममाश्रमिणां श्रेष्ठं वक्तुमर्हसि पार्थिव   ॥12-168-001॥</td></tr>
<tr><td> भीष्म उवाच। <br>सर्वत्र विहितो धर्मः स्वर्ग्यः सत्यफलं तपः। <br>बहुद्वारस्य धर्मस्य नेहास्ति विफला क्रिया   ॥12-168-002॥</td></tr>
<tr><td>यस्मिन्यस्मिंस्तु विनये यो यो याति विनिश्चयम्। <br>स तमेवाभिजानाति नान्यं भरतसत्तम   ॥12-168-003॥</td></tr>
<tr><td>यथा यथा च पर्येति लोकतन्त्रमसारवत्। <br>तथा तथा विरागोऽत्र जायते नात्र संशयः   ॥12-168-004॥</td></tr>
<tr><td>एवं व्यवसिते लोके बहुदोषे युधिष्ठिर। <br>आत्ममोक्षनिमित्तं वै यतेत मतिमान्नरः   ॥12-168-005॥</td></tr>
<tr><td> युधिष्ठिर उवाच। <br>नष्टे धने वा दारे वा पुत्रे पितरि वा मृते। <br>यया बुद्ध्या नुदेच्छोकं तन्मे ब्रूहि पितामह   ॥12-168-006॥</td></tr>
<tr><td> भीष्म उवाच। <br>नष्टे धने वा दारे वा पुत्रे पितरि वा मृते। <br>अहो दुःखमिति ध्यायञ्शोकस्यापचितिं चरेत्   ॥12-168-007॥</td></tr>
<tr><td>अत्राप्युदाहरन्तीममितिहासं पुरातनम्। <br>यथा सेनजितं विप्रः कश्चिदित्यब्रवीद्वचः   ॥12-168-008॥</td></tr>
<tr><td>पुत्रशोकाभिसंतप्तं राजानं शोकविह्वलम्। <br>विषण्णवदनं दृष्ट्वा विप्रो वचनमब्रवीत्   ॥12-168-009॥</td></tr>
<tr><td>किं नु खल्वसि मूढस्त्वं शोच्यः किमनुशोचसि। <br>यदा त्वामपि शोचन्तः शोच्या यास्यन्ति तां गतिम्   ॥12-168-010॥</td></tr>
<tr><td>त्वं चैवाहं च ये चान्ये त्वां राजन्पर्युपासते। <br>सर्वे तत्र गमिष्यामो यत एवागता वयम्   ॥12-168-011॥</td></tr>
<tr><td> सेनजिदुवाच। <br>का बुद्धिः किं तपो विप्र कः समाधिस्तपोधन। <br>किं ज्ञानं किं श्रुतं वा ते यत्प्राप्य न विषीदसि   ॥12-168-012॥</td></tr>
<tr><td> ब्राह्मण उवाच। <br>पश्य भूतानि दुःखेन व्यतिषक्तानि सर्वशः। <br>आत्मापि चायं न मम सर्वा वा पृथिवी मम   ॥12-168-013॥</td></tr>
<tr><td>यथा मम तथान्येषामिति बुद्ध्या न मे व्यथा। <br>एतां बुद्धिमहं प्राप्य न प्रहृष्ये न च व्यथे   ॥12-168-014॥</td></tr>
<tr><td>यथा काष्ठं च काष्ठं च समेयातां महोदधौ। <br>समेत्य च व्यपेयातां तद्वद्भूतसमागमः   ॥12-168-015॥</td></tr>
<tr><td>एवं पुत्राश्च पौत्राश्च ज्ञातयो बान्धवास्तथा। <br>तेषु स्नेहो न कर्तव्यो विप्रयोगो हि तैर्ध्रुवम्   ॥12-168-016॥</td></tr>
<tr><td>अदर्शनादापतितः पुनश्चादर्शनं गतः। <br>न त्वासौ वेद न त्वं तं कः सन्कमनुशोचसि   ॥12-168-017॥</td></tr>
<tr><td>तृष्णार्तिप्रभवं दुःखं दुःखार्तिप्रभवं सुखम्। <br>सुखात्संजायते दुःखमेवमेतत्पुनः पुनः। <br>सुखस्यानन्तरं दुःखं दुःखस्यानन्तरं सुखम्   ॥12-168-018॥</td></tr>
<tr><td>सुखात्त्वं दुःखमापन्नः पुनरापत्स्यसे सुखम्। <br>न नित्यं लभते दुःखं न नित्यं लभते सुखम्   ॥12-168-019॥</td></tr>
<tr><td>नालं सुखाय सुहृदो नालं दुःखाय शत्रवः। <br>न च प्रज्ञालमर्थानां न सुखानामलं धनम्   ॥12-168-020॥</td></tr>
<tr><td>न बुद्धिर्धनलाभाय न जाड्यमसमृद्धये। <br>लोकपर्यायवृत्तान्तं प्राज्ञो जानाति नेतरः   ॥12-168-021॥</td></tr>
<tr><td>बुद्धिमन्तं च मूढं च शूरं भीरुं जडं कविम्। <br>दुर्बलं बलवन्तं च भागिनं भजते सुखम्   ॥12-168-022॥</td></tr>
<tr><td>धेनुर्वत्सस्य गोपस्य स्वामिनस्तस्करस्य च। <br>पयः पिबति यस्तस्या धेनुस्तस्येति निश्चयः   ॥12-168-023॥</td></tr>
<tr><td>ये च मूढतमा लोके ये च बुद्धेः परं गताः। <br>ते नराः सुखमेधन्ते क्लिश्यत्यन्तरितो जनः   ॥12-168-024॥</td></tr>
<tr><td>अन्त्येषु रेमिरे धीरा न ते मध्येषु रेमिरे। <br>अन्त्यप्राप्तिं सुखामाहुर्दुःखमन्तरमन्तयोः   ॥12-168-025॥</td></tr>
<tr><td>ये तु बुद्धिसुखं प्राप्ता द्वंद्वातीता विमत्सराः। <br>तान्नैवार्था न चानर्था व्यथयन्ति कदाचन   ॥12-168-026॥</td></tr>
<tr><td>अथ ये बुद्धिमप्राप्ता व्यतिक्रान्ताश्च मूढताम्। <br>तेऽतिवेलं प्रहृष्यन्ति संतापमुपयान्ति च   ॥12-168-027॥</td></tr>
<tr><td>नित्यप्रमुदिता मूढा दिवि देवगणा इव। <br>अवलेपेन महता परिदृब्धा विचेतसः   ॥12-168-028॥</td></tr>
<tr><td>सुखं दुःखान्तमालस्यं दुःखं दाक्ष्यं सुखोदयम्। <br>भूतिश्चैव श्रिया सार्धं दक्षे वसति नालसे   ॥12-168-029॥</td></tr>
<tr><td>सुखं वा यदि वा दुःखं द्वेष्यं वा यदि वा प्रियम्। <br>प्राप्तं प्राप्तमुपासीत हृदयेनापराजितः   ॥12-168-030॥</td></tr>
<tr><td>शोकस्थानसहस्राणि हर्षस्थानशतानि च। <br>दिवसे दिवसे मूढमाविशन्ति न पण्डितम्   ॥12-168-031॥</td></tr>
<tr><td>बुद्धिमन्तं कृतप्रज्ञं शुश्रूषुमनसूयकम्। <br>दान्तं जितेन्द्रियं चापि शोको न स्पृशते नरम्   ॥12-168-032॥</td></tr>
<tr><td>एतां बुद्धिं समास्थाय गुप्तचित्तश्चरेद्बुधः। <br>उदयास्तमयज्ञं हि न शोकः स्प्रष्टुमर्हति   ॥12-168-033॥</td></tr>
<tr><td>यन्निमित्तं भवेच्छोकस्त्रासो वा दुःखमेव वा। <br>आयासो वा यतोमूलस्तदेकाङ्गमपि त्यजेत्   ॥12-168-034॥</td></tr>
<tr><td>यद्यत्त्यजति कामानां तत्सुखस्याभिपूर्यते। <br>कामानुसारी पुरुषः कामाननु विनश्यति   ॥12-168-035॥</td></tr>
<tr><td>यच्च कामसुखं लोके यच्च दिव्यं महत्सुखम्। <br>तृष्णाक्षयसुखस्यैते नार्हतः षोडशीं कलाम्   ॥12-168-036॥</td></tr>
<tr><td>पूर्वदेहकृतं कर्म शुभं वा यदि वाशुभम्। <br>प्राज्ञं मूढं तथा शूरं भजते यादृशं कृतम्   ॥12-168-037॥</td></tr>
<tr><td>एवमेव किलैतानि प्रियाण्येवाप्रियाणि च। <br>जीवेषु परिवर्तन्ते दुःखानि च सुखानि च   ॥12-168-038॥</td></tr>
<tr><td>तदेवं बुद्धिमास्थाय सुखं जीवेद्गुणान्वितः। <br>सर्वान्कामाञ्जुगुप्सेत सङ्गान्कुर्वीत पृष्ठतः। <br>वृत्त एष हृदि प्रौढो मृत्युरेष मनोमयः   ॥12-168-039॥</td></tr>
<tr><td>यदा संहरते कामान्कूर्मोऽङ्गानीव सर्वशः। <br>तदात्मज्योतिरात्मा च आत्मन्येव प्रसीदति   ॥12-168-040॥</td></tr>
<tr><td>किंचिदेव ममत्वेन यदा भवति कल्पितम्। <br>तदेव परितापार्थं सर्वं संपद्यते तदा   ॥12-168-041॥</td></tr>
<tr><td>न बिभेति यदा चायं यदा चास्मान्न बिभ्यति। <br>यदा नेच्छति न द्वेष्टि ब्रह्म संपद्यते तदा   ॥12-168-042॥</td></tr>
<tr><td>उभे सत्यानृते त्यक्त्वा शोकानन्दौ भयाभये। <br>प्रियाप्रिये परित्यज्य प्रशान्तात्मा भविष्यसि   ॥12-168-043॥</td></tr>
<tr><td>यदा न कुरुते धीरः सर्वभूतेषु पापकम्। <br>कर्मणा मनसा वाचा ब्रह्म संपद्यते तदा   ॥12-168-044॥</td></tr>
<tr><td>या दुस्त्यजा दुर्मतिभिर्या न जीर्यति जीर्यतः। <br>योऽसौ प्राणान्तिको रोगस्तां तृष्णां त्यजतः सुखम्   ॥12-168-045॥</td></tr>
<tr><td>अत्र पिङ्गलया गीता गाथाः श्रूयन्ति पार्थिव। <br>यथा सा कृच्छ्रकालेऽपि लेभे धर्मं सनातनम्   ॥12-168-046॥</td></tr>
<tr><td>संकेते पिङ्गला वेश्या कान्तेनासीद्विनाकृता। <br>अथ कृच्छ्रगता शान्तां बुद्धिमास्थापयत्तदा   ॥12-168-047॥</td></tr>
<tr><td> पिङ्गलोवाच। <br>उन्मत्ताहमनुन्मत्तं कान्तमन्ववसं चिरम्। <br>अन्तिके रमणं सन्तं नैनमध्यगमं पुरा   ॥12-168-048॥</td></tr>
<tr><td>एकस्थूणं नवद्वारमपिधास्याम्यगारकम्। <br>का हि कान्तमिहायान्तमयं कान्तेति मंस्यते   ॥12-168-049॥</td></tr>
<tr><td>अकामाः कामरूपेण धूर्ता नरकरूपिणः। <br>न पुनर्वञ्चयिष्यन्ति प्रतिबुद्धास्मि जागृमि   ॥12-168-050॥</td></tr>
<tr><td>अनर्थोऽपि भवत्यर्थो दैवात्पूर्वकृतेन वा। <br>संबुद्धाहं निराकारा नाहमद्याजितेन्द्रिया   ॥12-168-051॥</td></tr>
<tr><td>सुखं निराशः स्वपिति नैराश्यं परमं सुखम्। <br>आशामनाशां कृत्वा हि सुखं स्वपिति पिङ्गला   ॥12-168-052॥</td></tr>
<tr><td> भीष्म उवाच। <br>एतैश्चान्यैश्च विप्रस्य हेतुमद्भिः प्रभाषितैः। <br>पर्यवस्थापितो राजा सेनजिन्मुमुदे सुखम्   ॥12-168-053॥</td></tr>
</table>
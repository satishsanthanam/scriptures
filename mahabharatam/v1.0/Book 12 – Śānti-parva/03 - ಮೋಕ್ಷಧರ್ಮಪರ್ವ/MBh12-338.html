<table border = "1"><tr><td>Verse</td></tr>
<tr><td> जनमेजय उवाच। <br>बहवः पुरुषा ब्रह्मन्नुताहो एक एव तु। <br>को ह्यत्र पुरुषः श्रेष्ठः को वा योनिरिहोच्यते   ॥12-338-001॥</td></tr>
<tr><td> वैशंपायन उवाच। <br>बहवः पुरुषा लोके सांख्ययोगविचारिणाम्। <br>नैतदिच्छन्ति पुरुषमेकं कुरुकुलोद्वह   ॥12-338-002॥</td></tr>
<tr><td>बहूनां पुरुषाणां च यथैका योनिरुच्यते। <br>तथा तं पुरुषं विश्वं व्याख्यास्यामि गुणाधिकम्   ॥12-338-003॥</td></tr>
<tr><td>नमस्कृत्वा तु गुरवे व्यासायामिततेजसे। <br>तपोयुक्ताय दान्ताय वन्द्याय परमर्षये   ॥12-338-004॥</td></tr>
<tr><td>इदं पुरुषसूक्तं हि सर्ववेदेषु पार्थिव। <br>ऋतं सत्यं च विख्यातमृषिसिंहेन चिन्तितम्   ॥12-338-005॥</td></tr>
<tr><td>उत्सर्गेणापवादेन ऋषिभिः कपिलादिभिः। <br>अध्यात्मचिन्तामाश्रित्य शास्त्राण्युक्तानि भारत   ॥12-338-006॥</td></tr>
<tr><td>समासतस्तु यद्व्यासः पुरुषैकत्वमुक्तवान्। <br>तत्तेऽहं संप्रवक्ष्यामि प्रसादादमितौजसः   ॥12-338-007॥</td></tr>
<tr><td>अत्राप्युदाहरन्तीममितिहासं पुरातनम्। <br>ब्रह्मणा सह संवादं त्र्यम्बकस्य विशां पते   ॥12-338-008॥</td></tr>
<tr><td>क्षीरोदस्य समुद्रस्य मध्ये हाटकसप्रभः। <br>वैजयन्त इति ख्यातः पर्वतप्रवरो नृप   ॥12-338-009॥</td></tr>
<tr><td>तत्राध्यात्मगतिं देव एकाकी प्रविचिन्तयन्। <br>वैराजसदने नित्यं वैजयन्तं निषेवते   ॥12-338-010॥</td></tr>
<tr><td>अथ तत्रासतस्तस्य चतुर्वक्त्रस्य धीमतः। <br>ललाटप्रभवः पुत्रः शिव आगाद्यदृच्छया। <br>आकाशेनैव योगीशः पुरा त्रिनयनः प्रभुः   ॥12-338-011॥</td></tr>
<tr><td>ततः खान्निपपाताशु धरणीधरमूर्धनि। <br>अग्रतश्चाभवत्प्रीतो ववन्दे चापि पादयोः   ॥12-338-012॥</td></tr>
<tr><td>तं पादयोर्निपतितं दृष्ट्वा सव्येन पाणिना। <br>उत्थापयामास तदा प्रभुरेकः प्रजापतिः   ॥12-338-013॥</td></tr>
<tr><td>उवाच चैनं भगवांश्चिरस्यागतमात्मजम्। <br>स्वागतं ते महाबाहो दिष्ट्या प्राप्तोऽसि मेऽन्तिकम्   ॥12-338-014॥</td></tr>
<tr><td>कच्चित्ते कुशलं पुत्र स्वाध्यायतपसोः सदा। <br>नित्यमुग्रतपास्त्वं हि ततः पृच्छामि ते पुनः   ॥12-338-015॥</td></tr>
<tr><td> रुद्र उवाच। <br>त्वत्प्रसादेन भगवन्स्वाध्यायतपसोर्मम। <br>कुशलं चाव्ययं चैव सर्वस्य जगतस्तथा   ॥12-338-016॥</td></tr>
<tr><td>चिरदृष्टो हि भगवान्वैराजसदने मया। <br>ततोऽहं पर्वतं प्राप्तस्त्विमं त्वत्पादसेवितम्   ॥12-338-017॥</td></tr>
<tr><td>कौतूहलं चापि हि मे एकान्तगमनेन ते। <br>नैतत्कारणमल्पं हि भविष्यति पितामह   ॥12-338-018॥</td></tr>
<tr><td>किं नु तत्सदनं श्रेष्ठं क्षुत्पिपासाविवर्जितम्। <br>सुरासुरैरध्युषितमृषिभिश्चामितप्रभैः   ॥12-338-019॥</td></tr>
<tr><td>गन्धर्वैरप्सरोभिश्च सततं संनिषेवितम्। <br>उत्सृज्येमं गिरिवरमेकाकी प्राप्तवानसि   ॥12-338-020॥</td></tr>
<tr><td> ब्रह्मोवाच। <br>वैजयन्तो गिरिवरः सततं सेव्यते मया। <br>अत्रैकाग्रेण मनसा पुरुषश्चिन्त्यते विराट्   ॥12-338-021॥</td></tr>
<tr><td> रुद्र उवाच। <br>बहवः पुरुषा ब्रह्मंस्त्वया सृष्टाः स्वयंभुवा। <br>सृज्यन्ते चापरे ब्रह्मन्स चैकः पुरुषो विराट्   ॥12-338-022॥</td></tr>
<tr><td>को ह्यसौ चिन्त्यते ब्रह्मंस्त्वया वै पुरुषोत्तमः। <br>एतन्मे संशयं ब्रूहि महत्कौतूहलं हि मे   ॥12-338-023॥</td></tr>
<tr><td> ब्रह्मोवाच। <br>बहवः पुरुषाः पुत्र ये त्वया समुदाहृताः। <br>एवमेतदतिक्रान्तं द्रष्टव्यं नैवमित्यपि। <br>आधारं तु प्रवक्ष्यामि एकस्य पुरुषस्य ते   ॥12-338-024॥</td></tr>
<tr><td>बहूनां पुरुषाणां स यथैका योनिरुच्यते। <br>तथा तं पुरुषं विश्वं परमं सुमहत्तमम्। <br>निर्गुणं निर्गुणा भूत्वा प्रविशन्ति सनातनम्   ॥12-338-025॥</td></tr>
</table>
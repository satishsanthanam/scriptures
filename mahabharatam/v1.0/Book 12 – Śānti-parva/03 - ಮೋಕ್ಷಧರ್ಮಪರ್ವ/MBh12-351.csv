Verse
 सूर्य उवाच। <br>नैष देवोऽनिलसखो नासुरो न च पन्नगः। <br>उञ्छवृत्तिव्रते सिद्धो मुनिरेष दिवं गतः   ॥12-351-001॥
एष मूलफलाहारः शीर्णपर्णाशनस्तथा। <br>अब्भक्षो वायुभक्षश्च आसीद्विप्रः समाहितः   ॥12-351-002॥
ऋचश्चानेन विप्रेण संहितान्तरभिष्टुताः। <br>स्वर्गद्वारकृतोद्योगो येनासौ त्रिदिवं गतः   ॥12-351-003॥
असन्नधीरनाकाङ्क्षी नित्यमुञ्छशिलाशनः। <br>सर्वभूतहिते युक्त एष विप्रो भुजंगम   ॥12-351-004॥
न हि देवा न गन्धर्वा नासुरा न च पन्नगाः। <br>प्रभवन्तीह भूतानां प्राप्तानां परमां गतिम्   ॥12-351-005॥
 नाग उवाच। <br>एतदेवंविधं दृष्टमाश्चर्यं तत्र मे द्विज। <br>संसिद्धो मानुषः कायो योऽसौ सिद्धगतिं गतः। <br>सूर्येण सहितो ब्रह्मन्पृथिवीं परिवर्तते   ॥12-351-006॥

<table border = "1"><tr><td>Verse</td></tr>
<tr><td> नरनारायणावूचतुः। <br>धन्योऽस्यनुगृहीतोऽसि यत्ते दृष्टः स्वयं प्रभुः। <br>न हि तं दृष्टवान्कश्चित्पद्मयोनिरपि स्वयम्   ॥12-332-001॥</td></tr>
<tr><td>अव्यक्तयोनिर्भगवान्दुर्दर्शः पुरुषोत्तमः। <br>नारदैतद्धि ते सत्यं वचनं समुदाहृतम्   ॥12-332-002॥</td></tr>
<tr><td>नास्य भक्तैः प्रियतरो लोके कश्चन विद्यते। <br>ततः स्वयं दर्शितवान्स्वमात्मानं द्विजोत्तम   ॥12-332-003॥</td></tr>
<tr><td>तपो हि तप्यतस्तस्य यत्स्थानं परमात्मनः। <br>न तत्संप्राप्नुते कश्चिदृते ह्यावां द्विजोत्तम   ॥12-332-004॥</td></tr>
<tr><td>या हि सूर्यसहस्रस्य समस्तस्य भवेद्द्युतिः। <br>स्थानस्य सा भवेत्तस्य स्वयं तेन विराजता   ॥12-332-005॥</td></tr>
<tr><td>तस्मादुत्तिष्ठते विप्र देवाद्विश्वभुवः पतेः। <br>क्षमा क्षमावतां श्रेष्ठ यया भूमिस्तु युज्यते   ॥12-332-006॥</td></tr>
<tr><td>तस्माच्चोत्तिष्ठते देवात्सर्वभूतहितो रसः। <br>आपो येन हि युज्यन्ते द्रवत्वं प्राप्नुवन्ति च   ॥12-332-007॥</td></tr>
<tr><td>तस्मादेव समुद्भूतं तेजो रूपगुणात्मकम्। <br>येन स्म युज्यते सूर्यस्ततो लोकान्विराजते   ॥12-332-008॥</td></tr>
<tr><td>तस्माद्देवात्समुद्भूतः स्पर्शस्तु पुरुषोत्तमात्। <br>येन स्म युज्यते वायुस्ततो लोकान्विवात्यसौ   ॥12-332-009॥</td></tr>
<tr><td>तस्माच्चोत्तिष्ठते शब्दः सर्वलोकेश्वरात्प्रभोः। <br>आकाशं युज्यते येन ततस्तिष्ठत्यसंवृतम्   ॥12-332-010॥</td></tr>
<tr><td>तस्माच्चोत्तिष्ठते देवात्सर्वभूतगतं मनः। <br>चन्द्रमा येन संयुक्तः प्रकाशगुणधारणः   ॥12-332-011॥</td></tr>
<tr><td>षड्भूतोत्पादकं नाम तत्स्थानं वेदसंज्ञितम्। <br>विद्यासहायो यत्रास्ते भगवान्हव्यकव्यभुक्   ॥12-332-012॥</td></tr>
<tr><td>ये हि निष्कल्मषा लोके पुण्यपापविवर्जिताः। <br>तेषां वै क्षेममध्वानं गच्छतां द्विजसत्तम। <br>सर्वलोकतमोहन्ता आदित्यो द्वारमुच्यते   ॥12-332-013॥</td></tr>
<tr><td>आदित्यदग्धसर्वाङ्गा अदृश्याः केनचित्क्वचित्। <br>परमाणुभूता भूत्वा तु तं देवं प्रविशन्त्युत   ॥12-332-014॥</td></tr>
<tr><td>तस्मादपि विनिर्मुक्ता अनिरुद्धतनौ स्थिताः। <br>मनोभूतास्ततो भूयः प्रद्युम्नं प्रविशन्त्युत   ॥12-332-015॥</td></tr>
<tr><td>प्रद्युम्नाच्चापि निर्मुक्ता जीवं संकर्षणं तथा। <br>विशन्ति विप्रप्रवराः सांख्या भागवतैः सह   ॥12-332-016॥</td></tr>
<tr><td>ततस्त्रैगुण्यहीनास्ते परमात्मानमञ्जसा। <br>प्रविशन्ति द्विजश्रेष्ठ क्षेत्रज्ञं निर्गुणात्मकम्। <br>सर्वावासं वासुदेवं क्षेत्रज्ञं विद्धि तत्त्वतः   ॥12-332-017॥</td></tr>
<tr><td>समाहितमनस्काश्च नियताः संयतेन्द्रियाः। <br>एकान्तभावोपगता वासुदेवं विशन्ति ते   ॥12-332-018॥</td></tr>
<tr><td>आवामपि च धर्मस्य गृहे जातौ द्विजोत्तम। <br>रम्यां विशालामाश्रित्य तप उग्रं समास्थितौ   ॥12-332-019॥</td></tr>
<tr><td>ये तु तस्यैव देवस्य प्रादुर्भावाः सुरप्रियाः। <br>भविष्यन्ति त्रिलोकस्थास्तेषां स्वस्तीत्यतो द्विज   ॥12-332-020॥</td></tr>
<tr><td>विधिना स्वेन युक्ताभ्यां यथापूर्वं द्विजोत्तम। <br>आस्थिताभ्यां सर्वकृच्छ्रं व्रतं सम्यक्तदुत्तमम्   ॥12-332-021॥</td></tr>
<tr><td>आवाभ्यामपि दृष्टस्त्वं श्वेतद्वीपे तपोधन। <br>समागतो भगवता संजल्पं कृतवान्यथा   ॥12-332-022॥</td></tr>
<tr><td>सर्वं हि नौ संविदितं त्रैलोक्ये सचराचरे। <br>यद्भविष्यति वृत्तं वा वर्तते वा शुभाशुभम्   ॥12-332-023॥</td></tr>
<tr><td> वैशंपायन उवाच। <br>एतच्छ्रुत्वा तयोर्वाक्यं तपस्युग्रेऽभ्यवर्तत। <br>नारदः प्राञ्जलिर्भूत्वा नारायणपरायणः   ॥12-332-024॥</td></tr>
<tr><td>जजाप विधिवन्मन्त्रान्नारायणगतान्बहून्। <br>दिव्यं वर्षसहस्रं हि नरनारायणाश्रमे   ॥12-332-025॥</td></tr>
<tr><td>अवसत्स महातेजा नारदो भगवानृषिः। <br>तमेवाभ्यर्चयन्देवं नरनारायणौ च तौ   ॥12-332-026॥</td></tr>
</table>
<table border = "1"><tr><td>Verse</td></tr>
<tr><td> भरद्वाज उवाच। <br>प्रजाविसर्गं विविधं कथं स सृजते प्रभुः। <br>मेरुमध्ये स्थितो ब्रह्मा तद्ब्रूहि द्विजसत्तम   ॥12-176-001॥</td></tr>
<tr><td> भृगुरुवाच। <br>प्रजाविसर्गं विविधं मानसो मनसासृजत्। <br>संधुक्षणार्थं भूतानां सृष्टं प्रथमतो जलम्   ॥12-176-002॥</td></tr>
<tr><td>यत्प्राणाः सर्वभूतानां वर्धन्ते येन च प्रजाः। <br>परित्यक्ताश्च नश्यन्ति तेनेदं सर्वमावृतम्   ॥12-176-003॥</td></tr>
<tr><td>पृथिवी पर्वता मेघा मूर्तिमन्तश्च ये परे। <br>सर्वं तद्वारुणं ज्ञेयमापस्तस्तम्भिरे पुनः   ॥12-176-004॥</td></tr>
<tr><td> भरद्वाज उवाच। <br>कथं सलिलमुत्पन्नं कथं चैवाग्निमारुतौ। <br>कथं च मेदिनी सृष्टेत्यत्र मे संशयो महान्   ॥12-176-005॥</td></tr>
<tr><td> भृगुरुवाच। <br>ब्रह्मकल्पे पुरा ब्रह्मन्ब्रह्मर्षीणां समागमे। <br>लोकसंभवसंदेहः समुत्पन्नो महात्मनाम्   ॥12-176-006॥</td></tr>
<tr><td>तेऽतिष्ठन्ध्यानमालम्ब्य मौनमास्थाय निश्चलाः। <br>त्यक्ताहाराः पवनपा दिव्यं वर्षशतं द्विजाः   ॥12-176-007॥</td></tr>
<tr><td>तेषां धर्ममयी वाणी सर्वेषां श्रोत्रमागमत्। <br>दिव्या सरस्वती तत्र संबभूव नभस्तलात्   ॥12-176-008॥</td></tr>
<tr><td>पुरा स्तिमितनिःशब्दमाकाशमचलोपमम्। <br>नष्टचन्द्रार्कपवनं प्रसुप्तमिव संबभौ   ॥12-176-009॥</td></tr>
<tr><td>ततः सलिलमुत्पन्नं तमसीवापरं तमः। <br>तस्माच्च सलिलोत्पीडादुदतिष्ठत मारुतः   ॥12-176-010॥</td></tr>
<tr><td>यथा भाजनमच्छिद्रं निःशब्दमिव लक्ष्यते। <br>तच्चाम्भसा पूर्यमाणं सशब्दं कुरुतेऽनिलः   ॥12-176-011॥</td></tr>
<tr><td>तथा सलिलसंरुद्धे नभसोऽन्ते निरन्तरे। <br>भित्त्वार्णवतलं वायुः समुत्पतति घोषवान्   ॥12-176-012॥</td></tr>
<tr><td>स एष चरते वायुरर्णवोत्पीडसंभवः। <br>आकाशस्थानमासाद्य प्रशान्तिं नाधिगच्छति   ॥12-176-013॥</td></tr>
<tr><td>तस्मिन्वाय्वम्बुसंघर्षे दीप्ततेजा महाबलः। <br>प्रादुर्भवत्यूर्ध्वशिखः कृत्वा वितिमिरं नभः   ॥12-176-014॥</td></tr>
<tr><td>अग्निः पवनसंयुक्तः खात्समुत्पतते जलम्। <br>सोऽग्निर्मारुतसंयोगाद्घनत्वमुपपद्यते   ॥12-176-015॥</td></tr>
<tr><td>तस्याकाशे निपतितः स्नेहस्तिष्ठति योऽपरः। <br>स संघातत्वमापन्नो भूमित्वमुपगच्छति   ॥12-176-016॥</td></tr>
<tr><td>रसानां सर्वगन्धानां स्नेहानां प्राणिनां तथा। <br>भूमिर्योनिरिह ज्ञेया यस्यां सर्वं प्रसूयते   ॥12-176-017॥</td></tr>
</table>
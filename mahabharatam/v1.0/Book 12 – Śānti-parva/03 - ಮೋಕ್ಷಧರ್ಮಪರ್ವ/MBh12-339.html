<table border = "1"><tr><td>Verse</td></tr>
<tr><td> ब्रह्मोवाच। <br>शृणु पुत्र यथा ह्येष पुरुषः शाश्वतोऽव्ययः। <br>अक्षयश्चाप्रमेयश्च सर्वगश्च निरुच्यते   ॥12-339-001॥</td></tr>
<tr><td>न स शक्यस्त्वया द्रष्टुं मयान्यैर्वापि सत्तम। <br>सगुणो निर्गुणो विश्वो ज्ञानदृश्यो ह्यसौ स्मृतः   ॥12-339-002॥</td></tr>
<tr><td>अशरीरः शरीरेषु सर्वेषु निवसत्यसौ। <br>वसन्नपि शरीरेषु न स लिप्यति कर्मभिः   ॥12-339-003॥</td></tr>
<tr><td>ममान्तरात्मा तव च ये चान्ये देहसंज्ञिताः। <br>सर्वेषां साक्षिभूतोऽसौ न ग्राह्यः केनचित्क्वचित्   ॥12-339-004॥</td></tr>
<tr><td>विश्वमूर्धा विश्वभुजो विश्वपादाक्षिनासिकः। <br>एकश्चरति क्षेत्रेषु स्वैरचारी यथासुखम्   ॥12-339-005॥</td></tr>
<tr><td>क्षेत्राणि हि शरीराणि बीजानि च शुभाशुभे। <br>तानि वेत्ति स योगात्मा ततः क्षेत्रज्ञ उच्यते   ॥12-339-006॥</td></tr>
<tr><td>नागतिर्न गतिस्तस्य ज्ञेया भूतेन केनचित्। <br>सांख्येन विधिना चैव योगेन च यथाक्रमम्   ॥12-339-007॥</td></tr>
<tr><td>चिन्तयामि गतिं चास्य न गतिं वेद्मि चोत्तमाम्। <br>यथाज्ञानं तु वक्ष्यामि पुरुषं तं सनातनम्   ॥12-339-008॥</td></tr>
<tr><td>तस्यैकत्वं महत्त्वं हि स चैकः पुरुषः स्मृतः। <br>महापुरुषशब्दं स बिभर्त्येकः सनातनः   ॥12-339-009॥</td></tr>
<tr><td>एको हुताशो बहुधा समिध्यते; एकः सूर्यस्तपसां योनिरेका। <br>एको वायुर्बहुधा वाति लोके; महोदधिश्चाम्भसां योनिरेकः। <br>पुरुषश्चैको निर्गुणो विश्वरूप;स्तं निर्गुणं पुरुषं चाविशन्ति   ॥12-339-010॥</td></tr>
<tr><td>हित्वा गुणमयं सर्वं कर्म हित्वा शुभाशुभम्। <br>उभे सत्यानृते त्यक्त्वा एवं भवति निर्गुणः   ॥12-339-011॥</td></tr>
<tr><td>अचिन्त्यं चापि तं ज्ञात्वा भावसूक्ष्मं चतुष्टयम्। <br>विचरेद्यो यतिर्यत्तः स गच्छेत्पुरुषं प्रभुम्   ॥12-339-012॥</td></tr>
<tr><td>एवं हि परमात्मानं केचिदिच्छन्ति पण्डिताः। <br>एकात्मानं तथात्मानमपरेऽध्यात्मचिन्तकाः   ॥12-339-013॥</td></tr>
<tr><td>तत्र यः परमात्मा हि स नित्यं निर्गुणः स्मृतः। <br>स हि नारायणो ज्ञेयः सर्वात्मा पुरुषो हि सः। <br>न लिप्यते फलैश्चापि पद्मपत्रमिवाम्भसा   ॥12-339-014॥</td></tr>
<tr><td>कर्मात्मा त्वपरो योऽसौ मोक्षबन्धैः स युज्यते। <br>ससप्तदशकेनापि राशिना युज्यते हि सः। <br>एवं बहुविधः प्रोक्तः पुरुषस्ते यथाक्रमम्   ॥12-339-015॥</td></tr>
<tr><td>यत्तत्कृत्स्नं लोकतन्त्रस्य धाम; वेद्यं परं बोधनीयं सबोद्धृ। <br>मन्ता मन्तव्यं प्राशिता प्राशितव्यं; घ्राता घ्रेयं स्पर्शिता स्पर्शनीयम्   ॥12-339-016॥</td></tr>
<tr><td>द्रष्टा द्रष्टव्यं श्राविता श्रावणीयं; ज्ञाता ज्ञेयं सगुणं निर्गुणं च। <br>यद्वै प्रोक्तं गुणसाम्यं प्रधानं; नित्यं चैतच्छाश्वतं चाव्ययं च   ॥12-339-017॥</td></tr>
<tr><td>यद्वै सूते धातुराद्यं निधानं; तद्वै विप्राः प्रवदन्तेऽनिरुद्धम्। <br>यद्वै लोके वैदिकं कर्म साधु; आशीर्युक्तं तद्धि तस्योपभोज्यम्   ॥12-339-018॥</td></tr>
<tr><td>देवाः सर्वे मुनयः साधु दान्ता;स्तं प्राग्यज्ञैर्यज्ञभागं यजन्ते। <br>अहं ब्रह्मा आद्य ईशः प्रजानां; तस्माज्जातस्त्वं च मत्तः प्रसूतः। <br>मत्तो जगज्जङ्गमं स्थावरं च; सर्वे वेदाः सरहस्या हि पुत्र   ॥12-339-019॥</td></tr>
<tr><td>चतुर्विभक्तः पुरुषः स क्रीडति यथेच्छति। <br>एवं स एव भगवाञ्ज्ञानेन प्रतिबोधितः   ॥12-339-020॥</td></tr>
<tr><td>एतत्ते कथितं पुत्र यथावदनुपृच्छतः। <br>सांख्यज्ञाने तथा योगे यथावदनुवर्णितम्   ॥12-339-021॥</td></tr>
</table>
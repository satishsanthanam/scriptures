<table border = "1"><tr><td>Verse</td></tr>
<tr><td> भीष्म उवाच। <br>एतच्छ्रुत्वा गुरोर्वाक्यं व्यासशिष्या महौजसः। <br>अन्योन्यं हृष्टमनसः परिषस्वजिरे तदा   ॥12-315-001॥</td></tr>
<tr><td>उक्ताः स्मो यद्भगवता तदात्वायतिसंहितम्। <br>तन्नो मनसि संरूढं करिष्यामस्तथा च तत्   ॥12-315-002॥</td></tr>
<tr><td>अन्योन्यं च सभाज्यैवं सुप्रीतमनसः पुनः। <br>विज्ञापयन्ति स्म गुरुं पुनर्वाक्यविशारदाः   ॥12-315-003॥</td></tr>
<tr><td>शैलादस्मान्महीं गन्तुं काङ्क्षितं नो महामुने। <br>वेदाननेकधा कर्तुं यदि ते रुचितं विभो   ॥12-315-004॥</td></tr>
<tr><td>शिष्याणां वचनं श्रुत्वा पराशरसुतः प्रभुः। <br>प्रत्युवाच ततो वाक्यं धर्मार्थसहितं हितम्   ॥12-315-005॥</td></tr>
<tr><td>क्षितिं वा देवलोकं वा गम्यतां यदि रोचते। <br>अप्रमादश्च वः कार्यो ब्रह्म हि प्रचुरच्छलम्   ॥12-315-006॥</td></tr>
<tr><td>तेऽनुज्ञातास्ततः सर्वे गुरुणा सत्यवादिना। <br>जग्मुः प्रदक्षिणं कृत्वा व्यासं मूर्ध्नाभिवाद्य च   ॥12-315-007॥</td></tr>
<tr><td>अवतीर्य महीं तेऽथ चातुर्होत्रमकल्पयन्। <br>संयाजयन्तो विप्रांश्च राजन्यांश्च विशस्तथा   ॥12-315-008॥</td></tr>
<tr><td>पूज्यमाना द्विजैर्नित्यं मोदमाना गृहे रताः। <br>याजनाध्यापनरताः श्रीमन्तो लोकविश्रुताः   ॥12-315-009॥</td></tr>
<tr><td>अवतीर्णेषु शिष्येषु व्यासः पुत्रसहायवान्। <br>तूष्णीं ध्यानपरो धीमानेकान्ते समुपाविशत्   ॥12-315-010॥</td></tr>
<tr><td>तं ददर्शाश्रमपदे नारदः सुमहातपाः। <br>अथैनमब्रवीत्काले मधुराक्षरया गिरा   ॥12-315-011॥</td></tr>
<tr><td>भो भो महर्षे वासिष्ठ ब्रह्मघोषो न वर्तते। <br>एको ध्यानपरस्तूष्णीं किमास्से चिन्तयन्निव   ॥12-315-012॥</td></tr>
<tr><td>ब्रह्मघोषैर्विरहितः पर्वतोऽयं न शोभते। <br>रजसा तमसा चैव सोमः सोपप्लवो यथा   ॥12-315-013॥</td></tr>
<tr><td>न भ्राजते यथापूर्वं निषादानामिवालयः। <br>देवर्षिगणजुष्टोऽपि वेदध्वनिनिराकृतः   ॥12-315-014॥</td></tr>
<tr><td>ऋषयश्च हि देवाश्च गन्धर्वाश्च महौजसः। <br>विमुक्ता ब्रह्मघोषेण न भ्राजन्ते यथा पुरा   ॥12-315-015॥</td></tr>
<tr><td>नारदस्य वचः श्रुत्वा कृष्णद्वैपायनोऽब्रवीत्। <br>महर्षे यत्त्वया प्रोक्तं वेदवादविचक्षण   ॥12-315-016॥</td></tr>
<tr><td>एतन्मनोनुकूलं मे भवानर्हति भाषितुम्। <br>सर्वज्ञः सर्वदर्शी च सर्वत्र च कुतूहली   ॥12-315-017॥</td></tr>
<tr><td>त्रिषु लोकेषु यद्वृत्तं सर्वं तव मते स्थितम्। <br>तदाज्ञापय विप्रर्षे ब्रूहि किं करवाणि ते   ॥12-315-018॥</td></tr>
<tr><td>यन्मया समनुष्ठेयं ब्रह्मर्षे तदुदाहर। <br>वियुक्तस्येह शिष्यैर्मे नातिहृष्टमिदं मनः   ॥12-315-019॥</td></tr>
<tr><td> नारद उवाच। <br>अनाम्नायमला वेदा ब्राह्मणस्याव्रतं मलम्। <br>मलं पृथिव्या वाहीकाः स्त्रीणां कौतूहलं मलम्   ॥12-315-020॥</td></tr>
<tr><td>अधीयतां भवान्वेदान्सार्धं पुत्रेण धीमता। <br>विधुन्वन्ब्रह्मघोषेण रक्षोभयकृतं तमः   ॥12-315-021॥</td></tr>
<tr><td> भीष्म उवाच। <br>नारदस्य वचः श्रुत्वा व्यासः परमधर्मवित्। <br>तथेत्युवाच संहृष्टो वेदाभ्यासे दृढव्रतः   ॥12-315-022॥</td></tr>
<tr><td>शुकेन सह पुत्रेण वेदाभ्यासमथाकरोत्। <br>स्वरेणोच्चैः स शैक्षेण लोकानापूरयन्निव   ॥12-315-023॥</td></tr>
<tr><td>तयोरभ्यसतोरेवं नानाधर्मप्रवादिनोः। <br>वातोऽतिमात्रं प्रववौ समुद्रानिलवेजितः   ॥12-315-024॥</td></tr>
<tr><td>ततोऽनध्याय इति तं व्यासः पुत्रमवारयत्। <br>शुको वारितमात्रस्तु कौतूहलसमन्वितः   ॥12-315-025॥</td></tr>
<tr><td>अपृच्छत्पितरं ब्रह्मन्कुतो वायुरभूदयम्। <br>आख्यातुमर्हति भवान्वायोः सर्वं विचेष्टितम्   ॥12-315-026॥</td></tr>
<tr><td>शुकस्यैतद्वचः श्रुत्वा व्यासः परमविस्मितः। <br>अनध्यायनिमित्तेऽस्मिन्निदं वचनमब्रवीत्   ॥12-315-027॥</td></tr>
<tr><td>दिव्यं ते चक्षुरुत्पन्नं स्वस्थं ते निर्मलं मनः। <br>तमसा रजसा चापि त्यक्तः सत्त्वे व्यवस्थितः   ॥12-315-028॥</td></tr>
<tr><td>आदर्शे स्वामिव छायां पश्यस्यात्मानमात्मना। <br>न्यस्यात्मनि स्वयं वेदान्बुद्ध्या समनुचिन्तय   ॥12-315-029॥</td></tr>
<tr><td>देवयानचरो विष्णोः पितृयानश्च तामसः। <br>द्वावेतौ प्रेत्य पन्थानौ दिवं चाधश्च गच्छतः   ॥12-315-030॥</td></tr>
<tr><td>पृथिव्यामन्तरिक्षे च यत्र संवान्ति वायवः। <br>सप्तैते वायुमार्गा वै तान्निबोधानुपूर्वशः   ॥12-315-031॥</td></tr>
<tr><td>तत्र देवगणाः साध्याः समभूवन्महाबलाः। <br>तेषामप्यभवत्पुत्रः समानो नाम दुर्जयः   ॥12-315-032॥</td></tr>
<tr><td>उदानस्तस्य पुत्रोऽभूद्व्यानस्तस्याभवत्सुतः। <br>अपानश्च ततो ज्ञेयः प्राणश्चापि ततः परम्   ॥12-315-033॥</td></tr>
<tr><td>अनपत्योऽभवत्प्राणो दुर्धर्षः शत्रुतापनः। <br>पृथक्कर्माणि तेषां तु प्रवक्ष्यामि यथातथम्   ॥12-315-034॥</td></tr>
<tr><td>प्राणिनां सर्वतो वायुश्चेष्टा वर्तयते पृथक्। <br>प्राणनाच्चैव भूतानां प्राण इत्यभिधीयते   ॥12-315-035॥</td></tr>
<tr><td>प्रेरयत्यभ्रसंघातान्धूमजांश्चोष्मजांश्च यः। <br>प्रथमः प्रथमे मार्गे प्रवहो नाम सोऽनिलः   ॥12-315-036॥</td></tr>
<tr><td>अम्बरे स्नेहमभ्रेभ्यस्तडिद्भ्यश्चोत्तमद्युतिः। <br>आवहो नाम संवाति द्वितीयः श्वसनो नदन्   ॥12-315-037॥</td></tr>
<tr><td>उदयं ज्योतिषां शश्वत्सोमादीनां करोति यः। <br>अन्तर्देहेषु चोदानं यं वदन्ति महर्षयः   ॥12-315-038॥</td></tr>
<tr><td>यश्चतुर्भ्यः समुद्रेभ्यो वायुर्धारयते जलम्। <br>उद्धृत्याददते चापो जीमूतेभ्योऽम्बरेऽनिलः   ॥12-315-039॥</td></tr>
<tr><td>योऽद्भिः संयोज्य जीमूतान्पर्जन्याय प्रयच्छति। <br>उद्वहो नाम वर्षिष्ठस्त्रितीयः स सदागतिः   ॥12-315-040॥</td></tr>
<tr><td>समुह्यमाना बहुधा येन नीलाः पृथग्घनाः। <br>वर्षमोक्षकृतारम्भास्ते भवन्ति घनाघनाः   ॥12-315-041॥</td></tr>
<tr><td>संहता येन चाविद्धा भवन्ति नदतां नदाः। <br>रक्षणार्थाय संभूता मेघत्वमुपयान्ति च   ॥12-315-042॥</td></tr>
<tr><td>योऽसौ वहति देवानां विमानानि विहायसा। <br>चतुर्थः संवहो नाम वायुः स गिरिमर्दनः   ॥12-315-043॥</td></tr>
<tr><td>येन वेगवता रुग्णा रूक्षेणारुजता रसान्। <br>वायुना विहता मेघा न भवन्ति बलाहकाः   ॥12-315-044॥</td></tr>
<tr><td>दारुणोत्पातसंचारो नभसः स्तनयित्नुमान्। <br>पञ्चमः स महावेगो विवहो नाम मारुतः   ॥12-315-045॥</td></tr>
<tr><td>यस्मिन्पारिप्लवे दिव्या वहन्त्यापो विहायसा। <br>पुण्यं चाकाशगङ्गायास्तोयं विष्टभ्य तिष्ठति   ॥12-315-046॥</td></tr>
<tr><td>दूरात्प्रतिहतो यस्मिन्नेकरश्मिर्दिवाकरः। <br>योनिरंशुसहस्रस्य येन भाति वसुंधरा   ॥12-315-047॥</td></tr>
<tr><td>यस्मादाप्यायते सोमो निधिर्दिव्योऽमृतस्य च। <br>षष्ठः परिवहो नाम स वायुर्जवतां वरः   ॥12-315-048॥</td></tr>
<tr><td>सर्वप्राणभृतां प्राणान्योऽन्तकाले निरस्यति। <br>यस्य वर्त्मानुवर्तेते मृत्युवैवस्वतावुभौ   ॥12-315-049॥</td></tr>
<tr><td>सम्यगन्वीक्षतां बुद्ध्या शान्तयाध्यात्मनित्यया। <br>ध्यानाभ्यासाभिरामाणां योऽमृतत्वाय कल्पते   ॥12-315-050॥</td></tr>
<tr><td>यं समासाद्य वेगेन दिशामन्तं प्रपेदिरे। <br>दक्षस्य दश पुत्राणां सहस्राणि प्रजापतेः   ॥12-315-051॥</td></tr>
<tr><td>येन सृष्टः पराभूतो यात्येव न निवर्तते। <br>परावहो नाम परो वायुः स दुरतिक्रमः   ॥12-315-052॥</td></tr>
<tr><td>एवमेतेऽदितेः पुत्रा मारुताः परमाद्भुताः। <br>अनारमन्तः संवान्ति सर्वगाः सर्वधारिणः   ॥12-315-053॥</td></tr>
<tr><td>एतत्तु महदाश्चर्यं यदयं पर्वतोत्तमः। <br>कम्पितः सहसा तेन वायुनाभिप्रवायता   ॥12-315-054॥</td></tr>
<tr><td>विष्णोर्निःश्वासवातोऽयं यदा वेगसमीरितः। <br>सहसोदीर्यते तात जगत्प्रव्यथते तदा   ॥12-315-055॥</td></tr>
<tr><td>तस्माद्ब्रह्मविदो ब्रह्म नाधीयन्तेऽतिवायति। <br>वायोर्वायुभयं ह्युक्तं ब्रह्म तत्पीडितं भवेत्   ॥12-315-056॥</td></tr>
<tr><td>एतावदुक्त्वा वचनं पराशरसुतः प्रभुः। <br>उक्त्वा पुत्रमधीष्वेति व्योमगङ्गामयात्तदा   ॥12-315-057॥</td></tr>
</table>
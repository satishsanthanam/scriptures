<table border = "1"><tr><td>Verse</td></tr>
<tr><td> याज्ञवल्क्य उवाच। <br>तत्त्वानां सर्गसंख्या च कालसंख्या तथैव च। <br>मया प्रोक्तानुपूर्व्येण संहारमपि मे शृणु   ॥12-300-001॥</td></tr>
<tr><td>यथा संहरते जन्तून्ससर्ज च पुनः पुनः। <br>अनादिनिधनो ब्रह्मा नित्यश्चाक्षर एव च   ॥12-300-002॥</td></tr>
<tr><td>अहःक्षयमथो बुद्ध्वा निशि स्वप्नमनास्तथा। <br>चोदयामास भगवानव्यक्तोऽहंकृतं नरम्   ॥12-300-003॥</td></tr>
<tr><td>ततः शतसहस्रांशुरव्यक्तेनाभिचोदितः। <br>कृत्वा द्वादशधात्मानमादित्यो ज्वलदग्निवत्   ॥12-300-004॥</td></tr>
<tr><td>चतुर्विधं प्रजाजालं निर्दहत्याशु तेजसा। <br>जराय्वण्डस्वेदजातमुद्भिज्जं च नराधिप   ॥12-300-005॥</td></tr>
<tr><td>एतदुन्मेषमात्रेण विनष्टं स्थाणुजङ्गमम्। <br>कूर्मपृष्ठसमा भूमिर्भवत्यथ समन्ततः   ॥12-300-006॥</td></tr>
<tr><td>जगद्दग्ध्वामितबलः केवलं जगतीं ततः। <br>अम्भसा बलिना क्षिप्रमापूर्यत समन्ततः   ॥12-300-007॥</td></tr>
<tr><td>ततः कालाग्निमासाद्य तदम्भो याति संक्षयम्। <br>विनष्टेऽम्भसि राजेन्द्र जाज्वलीत्यनलो महान्   ॥12-300-008॥</td></tr>
<tr><td>तमप्रमेयोऽतिबलं ज्वलमानं विभावसुम्। <br>ऊष्माणं सर्वभूतानां सप्तार्चिषमथाञ्जसा   ॥12-300-009॥</td></tr>
<tr><td>भक्षयामास बलवान्वायुरष्टात्मको बली। <br>विचरन्नमितप्राणस्तिर्यगूर्ध्वमधस्तथा   ॥12-300-010॥</td></tr>
<tr><td>तमप्रतिबलं भीममाकाशं ग्रसतेऽऽत्मना। <br>आकाशमप्यतिनदन्मनो ग्रसति चारिकम्   ॥12-300-011॥</td></tr>
<tr><td>मनो ग्रसति सर्वात्मा सोऽहंकारः प्रजापतिः। <br>अहंकारं महानात्मा भूतभव्यभविष्यवित्   ॥12-300-012॥</td></tr>
<tr><td>तमप्यनुपमात्मानं विश्वं शंभुः प्रजापतिः। <br>अणिमा लघिमा प्राप्तिरीशानो ज्योतिरव्ययः   ॥12-300-013॥</td></tr>
<tr><td>सर्वतःपाणिपादान्तः सर्वतोक्षिशिरोमुखः। <br>सर्वतःश्रुतिमाँल्लोके सर्वमावृत्य तिष्ठति   ॥12-300-014॥</td></tr>
<tr><td>हृदयं सर्वभूतानां पर्वणोऽङ्गुष्ठमात्रकः। <br>अनुग्रसत्यनन्तं हि महात्मा विश्वमीश्वरः   ॥12-300-015॥</td></tr>
<tr><td>ततः समभवत्सर्वमक्षयाव्ययमव्रणम्। <br>भूतभव्यमनुष्याणां स्रष्टारमनघं तथा   ॥12-300-016॥</td></tr>
<tr><td>एषोऽप्ययस्ते राजेन्द्र यथावत्परिभाषितः। <br>अध्यात्ममधिभूतं च अधिदैवं च श्रूयताम्   ॥12-300-017॥</td></tr>
</table>
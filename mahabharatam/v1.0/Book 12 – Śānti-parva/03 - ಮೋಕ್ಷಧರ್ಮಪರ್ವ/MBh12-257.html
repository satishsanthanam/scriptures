<table border = "1"><tr><td>Verse</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>प्रजानामनुकम्पार्थं गीतं राज्ञा विचख्नुना   ॥12-257-001॥</td></tr>
<tr><td>छिन्नस्थूणं वृषं दृष्ट्वा विरावं च गवां भृशम्। <br>गोग्रहे यज्ञवाटस्य प्रेक्षमाणः स पार्थिवः   ॥12-257-002॥</td></tr>
<tr><td>स्वस्ति गोभ्योऽस्तु लोकेषु ततो निर्वचनं कृतम्। <br>हिंसायां हि प्रवृत्तायामाशीरेषानुकल्पिता   ॥12-257-003॥</td></tr>
<tr><td>अव्यवस्थितमर्यादैर्विमूढैर्नास्तिकैर्नरैः। <br>संशयात्मभिरव्यक्तैर्हिंसा समनुकीर्तिता   ॥12-257-004॥</td></tr>
<tr><td>सर्वकर्मस्वहिंसा हि धर्मात्मा मनुरब्रवीत्। <br>कामरागाद्विहिंसन्ति बहिर्वेद्यां पशून्नराः   ॥12-257-005॥</td></tr>
<tr><td>तस्मात्प्रमाणतः कार्यो धर्मः सूक्ष्मो विजानता। <br>अहिंसैव हि सर्वेभ्यो धर्मेभ्यो ज्यायसी मता   ॥12-257-006॥</td></tr>
<tr><td>उपोष्य संशितो भूत्वा हित्वा वेदकृताः श्रुतीः। <br>आचार इत्यनाचाराः कृपणाः फलहेतवः   ॥12-257-007॥</td></tr>
<tr><td>यदि यज्ञांश्च वृक्षांश्च यूपांश्चोद्दिश्य मानवाः। <br>वृथा मांसानि खादन्ति नैष धर्मः प्रशस्यते   ॥12-257-008॥</td></tr>
<tr><td>मांसं मधु सुरा मत्स्या आसवं कृसरौदनम्। <br>धूर्तैः प्रवर्तितं ह्येतन्नैतद्वेदेषु कल्पितम्   ॥12-257-009॥</td></tr>
<tr><td>कामान्मोहाच्च लोभाच्च लौल्यमेतत्प्रवर्तितम्। <br>विष्णुमेवाभिजानन्ति सर्वयज्ञेषु ब्राह्मणाः। <br>पायसैः सुमनोभिश्च तस्यापि यजनं स्मृतम्   ॥12-257-010॥</td></tr>
<tr><td>यज्ञियाश्चैव ये वृक्षा वेदेषु परिकल्पिताः। <br>यच्चापि किंचित्कर्तव्यमन्यच्चोक्षैः सुसंस्कृतम्। <br>महासत्त्वैः शुद्धभावैः सर्वं देवार्हमेव तत्   ॥12-257-011॥</td></tr>
<tr><td> युधिष्ठिर उवाच। <br>शरीरमापदश्चापि विवदन्त्यविहिंसतः। <br>कथं यात्रा शरीरस्य निरारम्भस्य सेत्स्यति   ॥12-257-012॥</td></tr>
<tr><td> भीष्म उवाच। <br>यथा शरीरं न ग्लायेन्नेयान्मृत्युवशं यथा। <br>तथा कर्मसु वर्तेत समर्थो धर्ममाचरेत्   ॥12-257-013॥</td></tr>
</table>
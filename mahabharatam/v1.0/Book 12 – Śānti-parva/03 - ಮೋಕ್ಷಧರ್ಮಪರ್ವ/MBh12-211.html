<table border = "1"><tr><td>Verse</td></tr>
<tr><td> युधिष्ठिर उवाच। <br>केन वृत्तेन वृत्तज्ञो जनको मिथिलाधिपः। <br>जगाम मोक्षं धर्मज्ञो भोगानुत्सृज्य मानुषान्   ॥12-211-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>येन वृत्तेन वृत्तज्ञः स जगाम महत्सुखम्   ॥12-211-002॥</td></tr>
<tr><td>जनको जनदेवस्तु मिथिलायां जनाधिपः। <br>और्ध्वदेहिकधर्माणामासीद्युक्तो विचिन्तने   ॥12-211-003॥</td></tr>
<tr><td>तस्य स्म शतमाचार्या वसन्ति सततं गृहे। <br>दर्शयन्तः पृथग्धर्मान्नानापाषण्डवादिनः   ॥12-211-004॥</td></tr>
<tr><td>स तेषां प्रेत्यभावे च प्रेत्यजातौ विनिश्चये। <br>आगमस्थः स भूयिष्ठमात्मतत्त्वे न तुष्यति   ॥12-211-005॥</td></tr>
<tr><td>तत्र पञ्चशिखो नाम कापिलेयो महामुनिः। <br>परिधावन्महीं कृत्स्नां जगाम मिथिलामपि   ॥12-211-006॥</td></tr>
<tr><td>सर्वसंन्यासधर्माणां तत्त्वज्ञानविनिश्चये। <br>सुपर्यवसितार्थश्च निर्द्वंद्वो नष्टसंशयः   ॥12-211-007॥</td></tr>
<tr><td>ऋषीणामाहुरेकं यं कामादवसितं नृषु। <br>शाश्वतं सुखमत्यन्तमन्विच्छन्स सुदुर्लभम्   ॥12-211-008॥</td></tr>
<tr><td>यमाहुः कपिलं सांख्याः परमर्षिं प्रजापतिम्। <br>स मन्ये तेन रूपेण विस्मापयति हि स्वयम्   ॥12-211-009॥</td></tr>
<tr><td>आसुरेः प्रथमं शिष्यं यमाहुश्चिरजीविनम्। <br>पञ्चस्रोतसि यः सत्रमास्ते वर्षसहस्रिकम्   ॥12-211-010॥</td></tr>
<tr><td>तं समासीनमागम्य मण्डलं कापिलं महत्। <br>पुरुषावस्थमव्यक्तं परमार्थं निबोधयत्   ॥12-211-011॥</td></tr>
<tr><td>इष्टिसत्रेण संसिद्धो भूयश्च तपसा मुनिः। <br>क्षेत्रक्षेत्रज्ञयोर्व्यक्तिं बुबुधे देवदर्शनः   ॥12-211-012॥</td></tr>
<tr><td>यत्तदेकाक्षरं ब्रह्म नानारूपं प्रदृश्यते। <br>आसुरिर्मण्डले तस्मिन्प्रतिपेदे तदव्ययम्   ॥12-211-013॥</td></tr>
<tr><td>तस्य पञ्चशिखः शिष्यो मानुष्या पयसा भृतः। <br>ब्राह्मणी कपिला नाम काचिदासीत्कुटुम्बिनी   ॥12-211-014॥</td></tr>
<tr><td>तस्याः पुत्रत्वमागम्य स्त्रियाः स पिबति स्तनौ। <br>ततः स कापिलेयत्वं लेभे बुद्धिं च नैष्ठिकीम्   ॥12-211-015॥</td></tr>
<tr><td>एतन्मे भगवानाह कापिलेयाय संभवम्। <br>तस्य तत्कापिलेयत्वं सर्ववित्त्वमनुत्तमम्   ॥12-211-016॥</td></tr>
<tr><td>सामान्यं कपिलो ज्ञात्वा धर्मज्ञानामनुत्तमम्। <br>उपेत्य शतमाचार्यान्मोहयामास हेतुभिः   ॥12-211-017॥</td></tr>
<tr><td>जनकस्त्वभिसंरक्तः कापिलेयानुदर्शनात्। <br>उत्सृज्य शतमाचार्यान्पृष्ठतोऽनुजगाम तम्   ॥12-211-018॥</td></tr>
<tr><td>तस्मै परमकल्याय प्रणताय च धर्मतः। <br>अब्रवीत्परमं मोक्षं यत्तत्सांख्यं विधीयते   ॥12-211-019॥</td></tr>
<tr><td>जातिनिर्वेदमुक्त्वा हि कर्मनिर्वेदमब्रवीत्। <br>कर्मनिर्वेदमुक्त्वा च सर्वनिर्वेदमब्रवीत्   ॥12-211-020॥</td></tr>
<tr><td>यदर्थं कर्मसंसर्गः कर्मणां च फलोदयः। <br>तदनाश्वासिकं मोघं विनाशि चलमध्रुवम्   ॥12-211-021॥</td></tr>
<tr><td>दृश्यमाने विनाशे च प्रत्यक्षे लोकसाक्षिके। <br>आगमात्परमस्तीति ब्रुवन्नपि पराजितः   ॥12-211-022॥</td></tr>
<tr><td>अनात्मा ह्यात्मनो मृत्युः क्लेशो मृत्युर्जरामयः। <br>आत्मानं मन्यते मोहात्तदसम्यक्परं मतम्   ॥12-211-023॥</td></tr>
<tr><td>अथ चेदेवमप्यस्ति यल्लोके नोपपद्यते। <br>अजरोऽयममृत्युश्च राजासौ मन्यते तथा   ॥12-211-024॥</td></tr>
<tr><td>अस्ति नास्तीति चाप्येतत्तस्मिन्नसति लक्षणे। <br>किमधिष्ठाय तद्ब्रूयाल्लोकयात्राविनिश्चयम्   ॥12-211-025॥</td></tr>
<tr><td>प्रत्यक्षं ह्येतयोर्मूलं कृतान्तैतिह्ययोरपि। <br>प्रत्यक्षो ह्यागमोऽभिन्नः कृतान्तो वा न किंचन   ॥12-211-026॥</td></tr>
<tr><td>यत्र तत्रानुमानेऽस्ति कृतं भावयतेऽपि वा। <br>अन्यो जीवः शरीरस्य नास्तिकानां मते स्मृतः   ॥12-211-027॥</td></tr>
<tr><td>रेतो वटकणीकायां घृतपाकाधिवासनम्। <br>जातिस्मृतिरयस्कान्तः सूर्यकान्तोऽम्बुभक्षणम्   ॥12-211-028॥</td></tr>
<tr><td>प्रेत्य भूतात्ययश्चैव देवताभ्युपयाचनम्। <br>मृते कर्मनिवृत्तिश्च प्रमाणमिति निश्चयः   ॥12-211-029॥</td></tr>
<tr><td>न त्वेते हेतवः सन्ति ये केचिन्मूर्तिसंस्थिताः। <br>अमर्त्यस्य हि मर्त्येन सामान्यं नोपपद्यते   ॥12-211-030॥</td></tr>
<tr><td>अविद्याकर्मचेष्टानां केचिदाहुः पुनर्भवम्। <br>कारणं लोभमोहौ तु दोषाणां च निषेवणम्   ॥12-211-031॥</td></tr>
<tr><td>अविद्यां क्षेत्रमाहुर्हि कर्म बीजं तथा कृतम्। <br>तृष्णासंजननं स्नेह एष तेषां पुनर्भवः   ॥12-211-032॥</td></tr>
<tr><td>तस्मिन्व्यूढे च दग्धे च चित्ते मरणधर्मिणि। <br>अन्योऽन्याज्जायते देहस्तमाहुः सत्त्वसंक्षयम्   ॥12-211-033॥</td></tr>
<tr><td>यदा स रूपतश्चान्यो जातितः श्रुतितोऽर्थतः। <br>कथमस्मिन्स इत्येव संबन्धः स्यादसंहितः   ॥12-211-034॥</td></tr>
<tr><td>एवं सति च का प्रीतिर्दानविद्यातपोबलैः। <br>यदन्याचरितं कर्म सर्वमन्यः प्रपद्यते   ॥12-211-035॥</td></tr>
<tr><td>यदा ह्ययमिहैवान्यैः प्राकृतैर्दुःखितो भवेत्। <br>सुखितैर्दुःखितैर्वापि दृश्योऽप्यस्य विनिर्णयः   ॥12-211-036॥</td></tr>
<tr><td>तथा हि मुसलैर्हन्युः शरीरं तत्पुनर्भवेत्। <br>पृथग्ज्ञानं यदन्यच्च येनैतन्नोपलभ्यते   ॥12-211-037॥</td></tr>
<tr><td>ऋतुः संवत्सरस्तिथ्यः शीतोष्णे च प्रियाप्रिये। <br>यथातीतानि पश्यन्ति तादृशः सत्त्वसंक्षयः   ॥12-211-038॥</td></tr>
<tr><td>जरया हि परीतस्य मृत्युना वा विनाशिना। <br>दुर्बलं दुर्बलं पूर्वं गृहस्येव विनश्यति   ॥12-211-039॥</td></tr>
<tr><td>इन्द्रियाणि मनो वायुः शोणितं मांसमस्थि च। <br>आनुपूर्व्या विनश्यन्ति स्वं धातुमुपयान्ति च   ॥12-211-040॥</td></tr>
<tr><td>लोकयात्राविधानं च दानधर्मफलागमः। <br>यदर्थं वेदशब्दाश्च व्यवहाराश्च लौकिकाः   ॥12-211-041॥</td></tr>
<tr><td>इति सम्यङ्मनस्येते बहवः सन्ति हेतवः। <br>एतदस्तीदमस्तीति न किंचित्प्रतिपद्यते   ॥12-211-042॥</td></tr>
<tr><td>तेषां विमृशतामेवं तत्तत्समभिधावताम्। <br>क्वचिन्निविशते बुद्धिस्तत्र जीर्यति वृक्षवत्   ॥12-211-043॥</td></tr>
<tr><td>एवमर्थैरनर्थैश्च दुःखिताः सर्वजन्तवः। <br>आगमैरपकृष्यन्ते हस्तिपैर्हस्तिनो यथा   ॥12-211-044॥</td></tr>
<tr><td>अर्थांस्तथात्यन्तसुखावहांश्च; लिप्सन्त एते बहवो विशुल्काः। <br>महत्तरं दुःखमभिप्रपन्ना; हित्वामिषं मृत्युवशं प्रयान्ति   ॥12-211-045॥</td></tr>
<tr><td>विनाशिनो ह्यध्रुवजीवितस्य; किं बन्धुभिर्मित्रपरिग्रहैश्च। <br>विहाय यो गच्छति सर्वमेव; क्षणेन गत्वा न निवर्तते च   ॥12-211-046॥</td></tr>
<tr><td>भूव्योमतोयानलवायवो हि; सदा शरीरं परिपालयन्ति। <br>इतीदमालक्ष्य कुतो रतिर्भवे;द्विनाशिनो ह्यस्य न शर्म विद्यते   ॥12-211-047॥</td></tr>
<tr><td>इदमनुपधि वाक्यमच्छलं; परमनिरामयमात्मसाक्षिकम्। <br>नरपतिरभिवीक्ष्य विस्मितः; पुनरनुयोक्तुमिदं प्रचक्रमे   ॥12-211-048॥</td></tr>
</table>
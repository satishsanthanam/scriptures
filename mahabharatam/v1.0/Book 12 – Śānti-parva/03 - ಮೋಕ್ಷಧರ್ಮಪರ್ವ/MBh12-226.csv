Verse
 व्यास उवाच। <br>भूतग्रामे नियुक्तं यत्तदेतत्कीर्तितं मया। <br>ब्राह्मणस्य तु यत्कृत्यं तत्ते वक्ष्यामि पृच्छते   ॥12-226-001॥
जातकर्मप्रभृत्यस्य कर्मणां दक्षिणावताम्। <br>क्रिया स्यादा समावृत्तेराचार्ये वेदपारगे   ॥12-226-002॥
अधीत्य वेदानखिलान्गुरुशुश्रूषणे रतः। <br>गुरूणामनृणो भूत्वा समावर्तेत यज्ञवित्   ॥12-226-003॥
आचार्येणाभ्यनुज्ञातश्चतुर्णामेकमाश्रमम्। <br>आ विमोक्षाच्छरीरस्य सोऽनुतिष्ठेद्यथाविधि   ॥12-226-004॥
प्रजासर्गेण दारैश्च ब्रह्मचर्येण वा पुनः। <br>वने गुरुसकाशे वा यतिधर्मेण वा पुनः   ॥12-226-005॥
गृहस्थस्त्वेव सर्वेषां चतुर्णां मूलमुच्यते। <br>तत्र पक्वकषायो हि दान्तः सर्वत्र सिध्यति   ॥12-226-006॥
प्रजावाञ्श्रोत्रियो यज्वा मुक्तो दिव्यैस्त्रिभिरृणैः। <br>अथान्यानाश्रमान्पश्चात्पूतो गच्छति कर्मभिः   ॥12-226-007॥
यत्पृथिव्यां पुण्यतमं विद्यास्थानं तदावसेत्। <br>यतेत तस्मिन्प्रामाण्यं गन्तुं यशसि चोत्तमे   ॥12-226-008॥
तपसा वा सुमहता विद्यानां पारणेन वा। <br>इज्यया वा प्रदानैर्वा विप्राणां वर्धते यशः   ॥12-226-009॥
यावदस्य भवत्यस्मिँल्लोके कीर्तिर्यशस्करी। <br>तावत्पुण्यकृताँल्लोकाननन्तान्पुरुषोऽश्नुते   ॥12-226-010॥
अध्यापयेदधीयीत याजयेत यजेत च। <br>न वृथा प्रतिगृह्णीयान्न च दद्यात्कथंचन   ॥12-226-011॥
याज्यतः शिष्यतो वापि कन्यया वा धनं महत्। <br>यद्यागच्छेद्यजेद्दद्यान्नैकोऽश्नीयात्कथंचन   ॥12-226-012॥
गृहमावसतो ह्यस्य नान्यत्तीर्थं प्रतिग्रहात्। <br>देवर्षिपितृगुर्वर्थं वृद्धातुरबुभुक्षताम्   ॥12-226-013॥
अन्तर्हिताभितप्तानां यथाशक्ति बुभूषताम्। <br>द्रव्याणामतिशक्त्यापि देयमेषां कृतादपि   ॥12-226-014॥
अर्हतामनुरूपाणां नादेयं ह्यस्ति किंचन। <br>उच्चैःश्रवसमप्यश्वं प्रापणीयं सतां विदुः   ॥12-226-015॥
अनुनीय तथा काव्यः सत्यसंधो महाव्रतः। <br>स्वैः प्राणैर्ब्राह्मणप्राणान्परित्राय दिवं गतः   ॥12-226-016॥
रन्तिदेवश्च सांकृत्यो वसिष्ठाय महात्मने। <br>अपः प्रदाय शीतोष्णा नाकपृष्ठे महीयते   ॥12-226-017॥
आत्रेयश्चन्द्रदमयोरर्हतोर्विविधं धनम्। <br>दत्त्वा लोकान्ययौ धीमाननन्तान्स महीपतिः   ॥12-226-018॥
शिबिरौशीनरोऽङ्गानि सुतं च प्रियमौरसम्। <br>ब्राह्मणार्थमुपाकृत्य नाकपृष्ठमितो गतः   ॥12-226-019॥
प्रतर्दनः काशिपतिः प्रदाय नयने स्वके। <br>ब्राह्मणायातुलां कीर्तिमिह चामुत्र चाश्नुते   ॥12-226-020॥
दिव्यं मृष्टशलाकं तु सौवर्णं परमर्द्धिमत्। <br>छत्रं देवावृधो दत्त्वा सराष्ट्रोऽभ्यपतद्दिवम्   ॥12-226-021॥
सांकृतिश्च तथात्रेयः शिष्येभ्यो ब्रह्म निर्गुणम्। <br>उपदिश्य महातेजा गतो लोकाननुत्तमान्   ॥12-226-022॥
अम्बरीषो गवां दत्त्वा ब्राह्मणेभ्यः प्रतापवान्। <br>अर्बुदानि दशैकं च सराष्ट्रोऽभ्यपतद्दिवम्   ॥12-226-023॥
सावित्री कुण्डले दिव्ये शरीरं जनमेजयः। <br>ब्राह्मणार्थे परित्यज्य जग्मतुर्लोकमुत्तमम्   ॥12-226-024॥
सर्वरत्नं वृषादर्भो युवनाश्वः प्रियाः स्त्रियः। <br>रम्यमावसथं चैव दत्त्वामुं लोकमास्थितः   ॥12-226-025॥
निमी राष्ट्रं च वैदेहो जामदग्न्यो वसुंधराम्। <br>ब्राह्मणेभ्यो ददौ चापि गयश्चोर्वीं सपत्तनाम्   ॥12-226-026॥
अवर्षति च पर्जन्ये सर्वभूतानि चासकृत्। <br>वसिष्ठो जीवयामास प्रजापतिरिव प्रजाः   ॥12-226-027॥
करंधमस्य पुत्रस्तु मरुत्तो नृपतिस्तथा। <br>कन्यामङ्गिरसे दत्त्वा दिवमाशु जगाम ह   ॥12-226-028॥
ब्रह्मदत्तश्च पाञ्चाल्यो राजा बुद्धिमतां वरः। <br>निधिं शङ्खं द्विजाग्र्येभ्यो दत्त्वा लोकानवाप्तवान्   ॥12-226-029॥
राजा मित्रसहश्चापि वसिष्ठाय महात्मने। <br>मदयन्तीं प्रियां दत्त्वा तया सह दिवं गतः   ॥12-226-030॥
सहस्रजिच्च राजर्षिः प्राणानिष्टान्महायशाः। <br>ब्राह्मणार्थे परित्यज्य गतो लोकाननुत्तमान्   ॥12-226-031॥
सर्वकामैश्च संपूर्णं दत्त्वा वेश्म हिरण्मयम्। <br>मुद्गलाय गतः स्वर्गं शतद्युम्नो महीपतिः   ॥12-226-032॥
नाम्ना च द्युतिमान्नाम शाल्वराजः प्रतापवान्। <br>दत्त्वा राज्यमृचीकाय गतो लोकाननुत्तमान्   ॥12-226-033॥
मदिराश्वश्च राजर्षिर्दत्त्वा कन्यां सुमध्यमाम्। <br>हिरण्यहस्ताय गतो लोकान्देवैरभिष्टुतान्   ॥12-226-034॥
लोमपादश्च राजर्षिः शान्तां दत्त्वा सुतां प्रभुः। <br>ऋश्यशृङ्गाय विपुलैः सर्वकामैरयुज्यत   ॥12-226-035॥
दत्त्वा शतसहस्रं तु गवां राजा प्रसेनजित्। <br>सवत्सानां महातेजा गतो लोकाननुत्तमान्   ॥12-226-036॥
एते चान्ये च बहवो दानेन तपसा च ह। <br>महात्मानो गताः स्वर्गं शिष्टात्मानो जितेन्द्रियाः   ॥12-226-037॥
तेषां प्रतिष्ठिता कीर्तिर्यावत्स्थास्यति मेदिनी। <br>दानयज्ञप्रजासर्गैरेते हि दिवमाप्नुवन्   ॥12-226-038॥

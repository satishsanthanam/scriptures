Verse
 भीष्म उवाच। <br>एवं स्तुतः स भगवान्गुह्यैस्तथ्यैश्च नामभिः। <br>तं मुनिं दर्शयामास नारदं विश्वरूपधृक्   ॥12-326-001॥
किंचिच्चन्द्रविशुद्धात्मा किंचिच्चन्द्राद्विशेषवान्। <br>कृशानुवर्णः किंचिच्च किंचिद्धिष्ण्याकृतिः प्रभुः   ॥12-326-002॥
शुकपत्रवर्णः किंचिच्च किंचित्स्फटिकसप्रभः। <br>नीलाञ्जनचयप्रख्यो जातरूपप्रभः क्वचित्   ॥12-326-003॥
प्रवालाङ्कुरवर्णश्च श्वेतवर्णः क्वचिद्बभौ। <br>क्वचित्सुवर्णवर्णाभो वैडूर्यसदृशः क्वचित्   ॥12-326-004॥
नीलवैडूर्यसदृश इन्द्रनीलनिभः क्वचित्। <br>मयूरग्रीववर्णाभो मुक्ताहारनिभः क्वचित्   ॥12-326-005॥
एतान्वर्णान्बहुविधान्रूपे बिभ्रत्सनातनः। <br>सहस्रनयनः श्रीमाञ्शतशीर्षः सहस्रपात्   ॥12-326-006॥
सहस्रोदरबाहुश्च अव्यक्त इति च क्वचित्। <br>ओंकारमुद्गिरन्वक्त्रात्सावित्रीं च तदन्वयाम्   ॥12-326-007॥
शेषेभ्यश्चैव वक्त्रेभ्यश्चतुर्वेदोद्गतं वसु। <br>आरण्यकं जगौ देवो हरिर्नारायणो वशी   ॥12-326-008॥
वेदीं कमण्डलुं दर्भान्मणिरूपानथोपलान्। <br>अजिनं दण्डकाष्ठं च ज्वलितं च हुताशनम्। <br>धारयामास देवेशो हस्तैर्यज्ञपतिस्तदा   ॥12-326-009॥
तं प्रसन्नं प्रसन्नात्मा नारदो द्विजसत्तमः। <br>वाग्यतः प्रयतो भूत्वा ववन्दे परमेश्वरम्। <br>तमुवाच नतं मूर्ध्ना देवानामादिरव्ययः   ॥12-326-010॥
एकतश्च द्वितश्चैव त्रितश्चैव महर्षयः। <br>इमं देशमनुप्राप्ता मम दर्शनलालसाः   ॥12-326-011॥
न च मां ते ददृशिरे न च द्रक्ष्यति कश्चन। <br>ऋते ह्येकान्तिकश्रेष्ठात्त्वं चैवैकान्तिको मतः   ॥12-326-012॥
ममैतास्तनवः श्रेष्ठा जाता धर्मगृहे द्विज। <br>तास्त्वं भजस्व सततं साधयस्व यथागतम्   ॥12-326-013॥
वृणीष्व च वरं विप्र मत्तस्त्वं यमिहेच्छसि। <br>प्रसन्नोऽहं तवाद्येह विश्वमूर्तिरिहाव्ययः   ॥12-326-014॥
 नारद उवाच। <br>अद्य मे तपसो देव यमस्य नियमस्य च। <br>सद्यः फलमवाप्तं वै दृष्टो यद्भगवान्मया   ॥12-326-015॥
वर एष ममात्यन्तं दृष्टस्त्वं यत्सनातनः। <br>भगवान्विश्वदृक्सिंहः सर्वमूर्तिर्महाप्रभुः   ॥12-326-016॥
 भीष्म उवाच। <br>एवं संदर्शयित्वा तु नारदं परमेष्ठिजम्। <br>उवाच वचनं भूयो गच्छ नारद माचिरम्   ॥12-326-017॥
इमे ह्यनिन्द्रियाहारा मद्भक्ताश्चन्द्रवर्चसः। <br>एकाग्राश्चिन्तयेयुर्मां नैषां विघ्नो भवेदिति   ॥12-326-018॥
सिद्धाश्चैते महाभागाः पुरा ह्येकान्तिनोऽभवन्। <br>तमोरजोविनिर्मुक्ता मां प्रवेक्ष्यन्त्यसंशयम्   ॥12-326-019॥
न दृश्यश्चक्षुषा योऽसौ न स्पृश्यः स्पर्शनेन च। <br>न घ्रेयश्चैव गन्धेन रसेन च विवर्जितः   ॥12-326-020॥
सत्त्वं रजस्तमश्चैव न गुणास्तं भजन्ति वै। <br>यश्च सर्वगतः साक्षी लोकस्यात्मेति कथ्यते   ॥12-326-021॥
भूतग्रामशरीरेषु नश्यत्सु न विनश्यति। <br>अजो नित्यः शाश्वतश्च निर्गुणो निष्कलस्तथा   ॥12-326-022॥
द्विर्द्वादशेभ्यस्तत्त्वेभ्यः ख्यातो यः पञ्चविंशकः। <br>पुरुषो निष्क्रियश्चैव ज्ञानदृश्यश्च कथ्यते   ॥12-326-023॥
यं प्रविश्य भवन्तीह मुक्ता वै द्विजसत्तम। <br>स वासुदेवो विज्ञेयः परमात्मा सनातनः   ॥12-326-024॥
पश्य देवस्य माहात्म्यं महिमानं च नारद। <br>शुभाशुभैः कर्मभिर्यो न लिप्यति कदाचन   ॥12-326-025॥
सत्त्वं रजस्तमश्चैव गुणानेतान्प्रचक्षते। <br>एते सर्वशरीरेषु तिष्ठन्ति विचरन्ति च   ॥12-326-026॥
एतान्गुणांस्तु क्षेत्रज्ञो भुङ्क्ते नैभिः स भुज्यते। <br>निर्गुणो गुणभुक्चैव गुणस्रष्टा गुणाधिकः   ॥12-326-027॥
जगत्प्रतिष्ठा देवर्षे पृथिव्यप्सु प्रलीयते। <br>ज्योतिष्यापः प्रलीयन्ते ज्योतिर्वायौ प्रलीयते   ॥12-326-028॥
खे वायुः प्रलयं याति मनस्याकाशमेव च। <br>मनो हि परमं भूतं तदव्यक्ते प्रलीयते   ॥12-326-029॥
अव्यक्तं पुरुषे ब्रह्मन्निष्क्रिये संप्रलीयते। <br>नास्ति तस्मात्परतरं पुरुषाद्वै सनातनात्   ॥12-326-030॥
नित्यं हि नास्ति जगति भूतं स्थावरजङ्गमम्। <br>ऋते तमेकं पुरुषं वासुदेवं सनातनम्। <br>सर्वभूतात्मभूतो हि वासुदेवो महाबलः   ॥12-326-031॥
पृथिवी वायुराकाशमापो ज्योतिश्च पञ्चमम्। <br>ते समेता महात्मानः शरीरमिति संज्ञितम्   ॥12-326-032॥
तदाविशति यो ब्रह्मन्नदृश्यो लघुविक्रमः। <br>उत्पन्न एव भवति शरीरं चेष्टयन्प्रभुः   ॥12-326-033॥
न विना धातुसंघातं शरीरं भवति क्वचित्। <br>न च जीवं विना ब्रह्मन्धातवश्चेष्टयन्त्युत   ॥12-326-034॥
स जीवः परिसंख्यातः शेषः संकर्षणः प्रभुः। <br>तस्मात्सनत्कुमारत्वं यो लभेत स्वकर्मणा   ॥12-326-035॥
यस्मिंश्च सर्वभूतानि प्रलयं यान्ति संक्षये। <br>स मनः सर्वभूतानां प्रद्युम्नः परिपठ्यते   ॥12-326-036॥
तस्मात्प्रसूतो यः कर्ता कार्यं कारणमेव च। <br>यस्मात्सर्वं प्रभवति जगत्स्थावरजङ्गमम्। <br>सोऽनिरुद्धः स ईशानो व्यक्तिः सा सर्वकर्मसु   ॥12-326-037॥
यो वासुदेवो भगवान्क्षेत्रज्ञो निर्गुणात्मकः। <br>ज्ञेयः स एव भगवाञ्जीवः संकर्षणः प्रभुः   ॥12-326-038॥
संकर्षणाच्च प्रद्युम्नो मनोभूतः स उच्यते। <br>प्रद्युम्नाद्योऽनिरुद्धस्तु सोऽहंकारो महेश्वरः   ॥12-326-039॥
मत्तः सर्वं संभवति जगत्स्थावरजङ्गमम्। <br>अक्षरं च क्षरं चैव सच्चासच्चैव नारद   ॥12-326-040॥
मां प्रविश्य भवन्तीह मुक्ता भक्तास्तु ये मम। <br>अहं हि पुरुषो ज्ञेयो निष्क्रियः पञ्चविंशकः   ॥12-326-041॥
निर्गुणो निष्कलश्चैव निर्द्वंद्वो निष्परिग्रहः। <br>एतत्त्वया न विज्ञेयं रूपवानिति दृश्यते। <br>इच्छन्मुहूर्तान्नश्येयमीशोऽहं जगतो गुरुः   ॥12-326-042॥
माया ह्येषा मया सृष्टा यन्मां पश्यसि नारद। <br>सर्वभूतगुणैर्युक्तं नैवं त्वं ज्ञातुमर्हसि। <br>मयैतत्कथितं सम्यक्तव मूर्तिचतुष्टयम्   ॥12-326-043॥
सिद्धा ह्येते महाभागा नरा ह्येकान्तिनोऽभवन्। <br>तमोरजोभ्यां निर्मुक्ताः प्रवेक्ष्यन्ति च मां मुने   ॥12-326-044॥
अहं कर्ता च कार्यं च कारणं चापि नारद। <br>अहं हि जीवसंज्ञो वै मयि जीवः समाहितः। <br>मैवं ते बुद्धिरत्राभूद्दृष्टो जीवो मयेति च   ॥12-326-045॥
अहं सर्वत्रगो ब्रह्मन्भूतग्रामान्तरात्मकः। <br>भूतग्रामशरीरेषु नश्यत्सु न नशाम्यहम्   ॥12-326-046॥
हिरण्यगर्भो लोकादिश्चतुर्वक्त्रो निरुक्तगः। <br>ब्रह्मा सनातनो देवो मम बह्वर्थचिन्तकः   ॥12-326-047॥
पश्यैकादश मे रुद्रान्दक्षिणं पार्श्वमास्थितान्। <br>द्वादशैव तथादित्यान्वामं पार्श्वं समास्थितान्   ॥12-326-048॥
अग्रतश्चैव मे पश्य वसूनष्टौ सुरोत्तमान्। <br>नासत्यं चैव दस्रं च भिषजौ पश्य पृष्ठतः   ॥12-326-049॥
सर्वान्प्रजापतीन्पश्य पश्य सप्त ऋषीनपि। <br>वेदान्यज्ञांश्च शतशः पश्यामृतमथौषधीः   ॥12-326-050॥
तपांसि नियमांश्चैव यमानपि पृथग्विधान्। <br>तथाष्टगुणमैश्वर्यमेकस्थं पश्य मूर्तिमत्   ॥12-326-051॥
श्रियं लक्ष्मीं च कीर्तिं च पृथिवीं च ककुद्मिनीम्। <br>वेदानां मातरं पश्य मत्स्थां देवीं सरस्वतीम्   ॥12-326-052॥
ध्रुवं च ज्योतिषां श्रेष्ठं पश्य नारद खेचरम्। <br>अम्भोधरान्समुद्रांश्च सरांसि सरितस्तथा   ॥12-326-053॥
मूर्तिमन्तः पितृगणांश्चतुरः पश्य सत्तम। <br>त्रींश्चैवेमान्गुणान्पश्य मत्स्थान्मूर्तिविवर्जितान्   ॥12-326-054॥
देवकार्यादपि मुने पितृकार्यं विशिष्यते। <br>देवानां च पितॄणां च पिता ह्येकोऽहमादितः   ॥12-326-055॥
अहं हयशिरो भूत्वा समुद्रे पश्चिमोत्तरे। <br>पिबामि सुहुतं हव्यं कव्यं च श्रद्धयान्वितम्   ॥12-326-056॥
मया सृष्टः पुरा ब्रह्मा मद्यज्ञमयजत्स्वयम्। <br>ततस्तस्मै वरान्प्रीतो ददावहमनुत्तमान्   ॥12-326-057॥
मत्पुत्रत्वं च कल्पादौ लोकाध्यक्षत्वमेव च। <br>अहंकारकृतं चैव नाम पर्यायवाचकम्   ॥12-326-058॥
त्वया कृतां च मर्यादां नातिक्राम्यति कश्चन। <br>त्वं चैव वरदो ब्रह्मन्वरेप्सूनां भविष्यसि   ॥12-326-059॥
सुरासुरगणानां च ऋषीणां च तपोधन। <br>पितॄणां च महाभाग सततं संशितव्रत। <br>विविधानां च भूतानां त्वमुपास्यो भविष्यसि   ॥12-326-060॥
प्रादुर्भावगतश्चाहं सुरकार्येषु नित्यदा। <br>अनुशास्यस्त्वया ब्रह्मन्नियोज्यश्च सुतो यथा   ॥12-326-061॥
एतांश्चान्यांश्च रुचिरान्ब्रह्मणेऽमिततेजसे। <br>अहं दत्त्वा वरान्प्रीतो निवृत्तिपरमोऽभवम्   ॥12-326-062॥
निर्वाणं सर्वधर्माणां निवृत्तिः परमा स्मृता। <br>तस्मान्निवृत्तिमापन्नश्चरेत्सर्वाङ्गनिर्वृतः   ॥12-326-063॥
विद्यासहायवन्तं मामादित्यस्थं सनातनम्। <br>कपिलं प्राहुराचार्याः सांख्यनिश्चितनिश्चयाः   ॥12-326-064॥
हिरण्यगर्भो भगवानेष छन्दसि सुष्टुतः। <br>सोऽहं योगगतिर्ब्रह्मन्योगशास्त्रेषु शब्दितः   ॥12-326-065॥
एषोऽहं व्यक्तिमागम्य तिष्ठामि दिवि शाश्वतः। <br>ततो युगसहस्रान्ते संहरिष्ये जगत्पुनः। <br>कृत्वात्मस्थानि भूतानि स्थावराणि चराणि च   ॥12-326-066॥
एकाकी विद्यया सार्धं विहरिष्ये द्विजोत्तम। <br>ततो भूयो जगत्सर्वं करिष्यामीह विद्यया   ॥12-326-067॥
अस्मन्मूर्तिश्चतुर्थी या सासृजच्छेषमव्ययम्। <br>स हि संकर्षणः प्रोक्तः प्रद्युम्नं सोऽप्यजीजनत्   ॥12-326-068॥
प्रद्युम्नादनिरुद्धोऽहं सर्गो मम पुनः पुनः। <br>अनिरुद्धात्तथा ब्रह्मा तत्रादिकमलोद्भवः   ॥12-326-069॥
ब्रह्मणः सर्वभूतानि चराणि स्थावराणि च। <br>एतां सृष्टिं विजानीहि कल्पादिषु पुनः पुनः   ॥12-326-070॥
यथा सूर्यस्य गगनादुदयास्तमयाविह। <br>नष्टौ पुनर्बलात्काल आनयत्यमितद्युतिः। <br>तथा बलादहं पृथ्वीं सर्वभूतहिताय वै   ॥12-326-071॥
सत्त्वैराक्रान्तसर्वाङ्गां नष्टां सागरमेखलाम्। <br>आनयिष्यामि स्वं स्थानं वाराहं रूपमास्थितः   ॥12-326-072॥
हिरण्याक्षं हनिष्यामि दैतेयं बलगर्वितम्। <br>नारसिंहं वपुः कृत्वा हिरण्यकशिपुं पुनः। <br>सुरकार्ये हनिष्यामि यज्ञघ्नं दितिनन्दनम्   ॥12-326-073॥
विरोचनस्य बलवान्बलिः पुत्रो महासुरः। <br>भविष्यति स शक्रं च स्वराज्याच्च्यावयिष्यति   ॥12-326-074॥
त्रैलोक्येऽपहृते तेन विमुखे च शचीपतौ। <br>अदित्यां द्वादशः पुत्रः संभविष्यामि कश्यपात्   ॥12-326-075॥
ततो राज्यं प्रदास्यामि शक्रायामिततेजसे। <br>देवताः स्थापयिष्यामि स्वेषु स्थानेषु नारद। <br>बलिं चैव करिष्यामि पातालतलवासिनम्   ॥12-326-076॥
त्रेतायुगे भविष्यामि रामो भृगुकुलोद्वहः। <br>क्षत्रं चोत्सादयिष्यामि समृद्धबलवाहनम्   ॥12-326-077॥
संधौ तु समनुप्राप्ते त्रेतायां द्वापरस्य च। <br>रामो दाशरथिर्भूत्वा भविष्यामि जगत्पतिः   ॥12-326-078॥
त्रितोपघाताद्वैरूप्यमेकतोऽथ द्वितस्तथा। <br>प्राप्स्यतो वानरत्वं हि प्रजापतिसुतावृषी   ॥12-326-079॥
तयोर्ये त्वन्वये जाता भविष्यन्ति वनौकसः। <br>ते सहाया भविष्यन्ति सुरकार्ये मम द्विज   ॥12-326-080॥
ततो रक्षःपतिं घोरं पुलस्त्यकुलपांसनम्। <br>हनिष्ये रावणं संख्ये सगणं लोककण्टकम्   ॥12-326-081॥
द्वापरस्य कलेश्चैव संधौ पर्यवसानिके। <br>प्रादुर्भावः कंसहेतोर्मथुरायां भविष्यति   ॥12-326-082॥
तत्राहं दानवान्हत्वा सुबहून्देवकण्टकान्। <br>कुशस्थलीं करिष्यामि निवासं द्वारकां पुरीम्   ॥12-326-083॥
वसानस्तत्र वै पुर्यामदितेर्विप्रियंकरम्। <br>हनिष्ये नरकं भौमं मुरं पीठं च दानवम्   ॥12-326-084॥
प्राग्ज्योतिषपुरं रम्यं नानाधनसमन्वितम्। <br>कुशस्थलीं नयिष्यामि हत्वा वै दानवोत्तमान्   ॥12-326-085॥
शंकरं च महासेनं बाणप्रियहितैषिणम्। <br>पराजेष्याम्यथोद्युक्तौ देवलोकनमस्कृतौ   ॥12-326-086॥
ततः सुतं बलेर्जित्वा बाणं बाहुसहस्रिणम्। <br>विनाशयिष्यामि ततः सर्वान्सौभनिवासिनः   ॥12-326-087॥
यः कालयवनः ख्यातो गर्गतेजोभिसंवृतः। <br>भविष्यति वधस्तस्य मत्त एव द्विजोत्तम   ॥12-326-088॥
जरासंधश्च बलवान्सर्वराजविरोधकः। <br>भविष्यत्यसुरः स्फीतो भूमिपालो गिरिव्रजे। <br>मम बुद्धिपरिस्पन्दाद्वधस्तस्य भविष्यति   ॥12-326-089॥
समागतेषु बलिषु पृथिव्यां सर्वराजसु। <br>वासविः सुसहायो वै मम ह्येको भविष्यति   ॥12-326-090॥
एवं लोका वदिष्यन्ति नरनारायणावृषी। <br>उद्युक्तौ दहतः क्षत्रं लोककार्यार्थमीश्वरौ   ॥12-326-091॥
कृत्वा भारावतरणं वसुधाया यथेप्सितम्। <br>सर्वसात्वतमुख्यानां द्वारकायाश्च सत्तम। <br>करिष्ये प्रलयं घोरमात्मज्ञातिविनाशनम्   ॥12-326-092॥
कर्माण्यपरिमेयानि चतुर्मूर्तिधरो ह्यहम्। <br>कृत्वा लोकान्गमिष्यामि स्वानहं ब्रह्मसत्कृतान्   ॥12-326-093॥
हंसो हयशिराश्चैव प्रादुर्भावा द्विजोत्तम। <br>यदा वेदश्रुतिर्नष्टा मया प्रत्याहृता तदा। <br>सवेदाः सश्रुतीकाश्च कृताः पूर्वं कृते युगे   ॥12-326-094॥
अतिक्रान्ताः पुराणेषु श्रुतास्ते यदि वा क्वचित्। <br>अतिक्रान्ताश्च बहवः प्रादुर्भावा ममोत्तमाः। <br>लोककार्याणि कृत्वा च पुनः स्वां प्रकृतिं गताः   ॥12-326-095॥
न ह्येतद्ब्रह्मणा प्राप्तमीदृशं मम दर्शनम्। <br>यत्त्वया प्राप्तमद्येह एकान्तगतबुद्धिना   ॥12-326-096॥
एतत्ते सर्वमाख्यातं ब्रह्मन्भक्तिमतो मया। <br>पुराणं च भविष्यं च सरहस्यं च सत्तम   ॥12-326-097॥
एवं स भगवान्देवो विश्वमूर्तिधरोऽव्ययः। <br>एतावदुक्त्वा वचनं तत्रैवान्तरधीयत   ॥12-326-098॥
नारदोऽपि महातेजाः प्राप्यानुग्रहमीप्सितम्। <br>नरनारायणौ द्रष्टुं प्राद्रवद्बदराश्रमम्   ॥12-326-099॥
इदं महोपनिषदं चतुर्वेदसमन्वितम्। <br>सांख्ययोगकृतं तेन पञ्चरात्रानुशब्दितम्   ॥12-326-100॥
नारायणमुखोद्गीतं नारदोऽश्रावयत्पुनः। <br>ब्रह्मणः सदने तात यथा दृष्टं यथा श्रुतम्   ॥12-326-101॥
 युधिष्ठिर उवाच। <br>एतदाश्चर्यभूतं हि माहात्म्यं तस्य धीमतः। <br>किं ब्रह्मा न विजानीते यतः शुश्राव नारदात्   ॥12-326-102॥
पितामहो हि भगवांस्तस्माद्देवादनन्तरः। <br>कथं स न विजानीयात्प्रभावममितौजसः   ॥12-326-103॥
 भीष्म उवाच। <br>महाकल्पसहस्राणि महाकल्पशतानि च। <br>समतीतानि राजेन्द्र सर्गाश्च प्रलयाश्च ह   ॥12-326-104॥
सर्गस्यादौ स्मृतो ब्रह्मा प्रजासर्गकरः प्रभुः। <br>जानाति देवप्रवरं भूयश्चातोऽधिकं नृप। <br>परमात्मानमीशानमात्मनः प्रभवं तथा   ॥12-326-105॥
ये त्वन्ये ब्रह्मसदने सिद्धसंघाः समागताः। <br>तेभ्यस्तच्छ्रावयामास पुराणं वेदसंमितम्   ॥12-326-106॥
तेषां सकाशात्सूर्यश्च श्रुत्वा वै भावितात्मनाम्। <br>आत्मानुगामिनां ब्रह्म श्रावयामास भारत   ॥12-326-107॥
षट्षष्टिर्हि सहस्राणि ऋषीणां भावितात्मनाम्। <br>सूर्यस्य तपतो लोकान्निर्मिता ये पुरःसराः। <br>तेषामकथयत्सूर्यः सर्वेषां भावितात्मनाम्   ॥12-326-108॥
सूर्यानुगामिभिस्तात ऋषिभिस्तैर्महात्मभिः। <br>मेरौ समागता देवाः श्राविताश्चेदमुत्तमम्   ॥12-326-109॥
देवानां तु सकाशाद्वै ततः श्रुत्वासितो द्विजः। <br>श्रावयामास राजेन्द्र पितॄणां मुनिसत्तमः   ॥12-326-110॥
मम चापि पिता तात कथयामास शंतनुः। <br>ततो मयैतच्छ्रुत्वा च कीर्तितं तव भारत   ॥12-326-111॥
सुरैर्वा मुनिभिर्वापि पुराणं यैरिदं श्रुतम्। <br>सर्वे ते परमात्मानं पूजयन्ति पुनः पुनः   ॥12-326-112॥
इदमाख्यानमार्षेयं पारंपर्यागतं नृप। <br>नावासुदेवभक्ताय त्वया देयं कथंचन   ॥12-326-113॥
मत्तोऽन्यानि च ते राजन्नुपाख्यानशतानि वै। <br>यानि श्रुतानि धर्म्याणि तेषां सारोऽयमुद्धृतः   ॥12-326-114॥
सुरासुरैर्यथा राजन्निर्मथ्यामृतमुद्धृतम्। <br>एवमेतत्पुरा विप्रैः कथामृतमिहोद्धृतम्   ॥12-326-115॥
यश्चेदं पठते नित्यं यश्चेदं शृणुयान्नरः। <br>एकान्तभावोपगत एकान्ते सुसमाहितः   ॥12-326-116॥
प्राप्य श्वेतं महाद्वीपं भूत्वा चन्द्रप्रभो नरः। <br>स सहस्रार्चिषं देवं प्रविशेन्नात्र संशयः   ॥12-326-117॥
मुच्येदार्तस्तथा रोगाच्छ्रुत्वेमामादितः कथाम्। <br>जिज्ञासुर्लभते कामान्भक्तो भक्तगतिं व्रजेत्   ॥12-326-118॥
त्वयापि सततं राजन्नभ्यर्च्यः पुरुषोत्तमः। <br>स हि माता पिता चैव कृत्स्नस्य जगतो गुरुः   ॥12-326-119॥
ब्रह्मण्यदेवो भगवान्प्रीयतां ते सनातनः। <br>युधिष्ठिर महाबाहो महाबाहुर्जनार्दनः   ॥12-326-120॥
 वैशंपायन उवाच। <br>श्रुत्वैतदाख्यानवरं धर्मराड्जनमेजय। <br>भ्रातरश्चास्य ते सर्वे नारायणपराभवन्   ॥12-326-121॥
जितं भगवता तेन पुरुषेणेति भारत। <br>नित्यं जप्यपरा भूत्वा सरस्वतीमुदीरयन्   ॥12-326-122॥
यो ह्यस्माकं गुरुः श्रेष्ठः कृष्णद्वैपायनो मुनिः। <br>स जगौ परमं जप्यं नारायणमुदीरयन्   ॥12-326-123॥
गत्वान्तरिक्षात्सततं क्षीरोदममृताशयम्। <br>पूजयित्वा च देवेशं पुनरायात्स्वमाश्रमम्   ॥12-326-124॥

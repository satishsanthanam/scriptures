<table border = "1"><tr><td>Verse</td></tr>
<tr><td> गुरुरुवाच। <br>प्रवृत्तिलक्षणो धर्मो यथायमुपपद्यते। <br>तेषां विज्ञाननिष्ठानामन्यत्तत्त्वं न रोचते   ॥12-205-001॥</td></tr>
<tr><td>दुर्लभा वेदविद्वांसो वेदोक्तेषु व्यवस्थिताः। <br>प्रयोजनमतस्त्वत्र मार्गमिच्छन्ति संस्तुतम्   ॥12-205-002॥</td></tr>
<tr><td>सद्भिराचरितत्वात्तु वृत्तमेतदगर्हितम्। <br>इयं सा बुद्धिरन्येयं यया याति परां गतिम्   ॥12-205-003॥</td></tr>
<tr><td>शरीरवानुपादत्ते मोहात्सर्वपरिग्रहान्। <br>कामक्रोधादिभिर्भावैर्युक्तो राजसतामसैः   ॥12-205-004॥</td></tr>
<tr><td>नाशुद्धमाचरेत्तस्मादभीप्सन्देहयापनम्। <br>कर्मणो विवरं कुर्वन्न लोकानाप्नुयाच्छुभान्   ॥12-205-005॥</td></tr>
<tr><td>लोहयुक्तं यथा हेम विपक्वं न विराजते। <br>तथापक्वकषायाख्यं विज्ञानं न प्रकाशते   ॥12-205-006॥</td></tr>
<tr><td>यश्चाधर्मं चरेन्मोहात्कामलोभावनु प्लवन्। <br>धर्म्यं पन्थानमाक्रम्य सानुबन्धो विनश्यति   ॥12-205-007॥</td></tr>
<tr><td>शब्दादीन्विषयांस्तस्मादसंरागादनुप्लवेत्। <br>क्रोधहर्षौ विषादश्च जायन्ते हि परस्परम्   ॥12-205-008॥</td></tr>
<tr><td>पञ्चभूतात्मके देहे सत्त्वराजसतामसे। <br>कमभिष्टुवते चायं कं वा क्रोशति किं वदेत्   ॥12-205-009॥</td></tr>
<tr><td>स्पर्शरूपरसाद्येषु सङ्गं गच्छन्ति बालिशाः। <br>नावगच्छन्त्यविज्ञानादात्मजं पार्थिवं गुणम्   ॥12-205-010॥</td></tr>
<tr><td>मृन्मयं शरणं यद्वन्मृदैव परिलिप्यते। <br>पार्थिवोऽयं तथा देहो मृद्विकारैर्विलिप्यते   ॥12-205-011॥</td></tr>
<tr><td>मधु तैलं पयः सर्पिर्मांसानि लवणं गुडः। <br>धान्यानि फलमूलानि मृद्विकाराः सहाम्भसा   ॥12-205-012॥</td></tr>
<tr><td>यद्वत्कान्तारमातिष्ठन्नौत्सुक्यं समनुव्रजेत्। <br>श्रमादाहारमादद्यादस्वाद्वपि हि यापनम्   ॥12-205-013॥</td></tr>
<tr><td>तद्वत्संसारकान्तारमातिष्ठञ्श्रमतत्परः। <br>यात्रार्थमद्यादाहारं व्याधितो भेषजं यथा   ॥12-205-014॥</td></tr>
<tr><td>सत्यशौचार्जवत्यागैर्यशसा विक्रमेण च। <br>क्षान्त्या धृत्या च बुद्ध्या च मनसा तपसैव च   ॥12-205-015॥</td></tr>
<tr><td>भावान्सर्वान्यथावृत्तान्संवसेत यथाक्रमम्। <br>शान्तिमिच्छन्नदीनात्मा संयच्छेदिन्द्रियाणि च   ॥12-205-016॥</td></tr>
<tr><td>सत्त्वेन रजसा चैव तमसा चैव मोहिताः। <br>चक्रवत्परिवर्तन्ते ह्यज्ञानाज्जन्तवो भृशम्   ॥12-205-017॥</td></tr>
<tr><td>तस्मात्सम्यक्परीक्षेत दोषानज्ञानसंभवान्। <br>अज्ञानप्रभवं नित्यमहंकारं परित्यजेत्   ॥12-205-018॥</td></tr>
<tr><td>महाभूतानीन्द्रियाणि गुणाः सत्त्वं रजस्तमः। <br>त्रैलोक्यं सेश्वरं सर्वमहंकारे प्रतिष्ठितम्   ॥12-205-019॥</td></tr>
<tr><td>यथेह नियतं कालो दर्शयत्यार्तवान्गुणान्। <br>तद्वद्भूतेष्वहंकारं विद्याद्भूतप्रवर्तकम्   ॥12-205-020॥</td></tr>
<tr><td>संमोहकं तमो विद्यात्कृष्णमज्ञानसंभवम्। <br>प्रीतिदुःखनिबद्धांश्च समस्तांस्त्रीनथो गुणान्। <br>सत्त्वस्य रजसश्चैव तमसश्च निबोध तान्   ॥12-205-021॥</td></tr>
<tr><td>प्रमोहो हर्षजः प्रीतिरसंदेहो धृतिः स्मृतिः। <br>एतान्सत्त्वगुणान्विद्यादिमान्राजसतामसान्   ॥12-205-022॥</td></tr>
<tr><td>कामक्रोधौ प्रमादश्च लोभमोहौ भयं क्लमः। <br>विषादशोकावरतिर्मानदर्पावनार्यता   ॥12-205-023॥</td></tr>
<tr><td>दोषाणामेवमादीनां परीक्ष्य गुरुलाघवम्। <br>विमृशेदात्मसंस्थानामेकैकमनुसंततम्   ॥12-205-024॥</td></tr>
<tr><td> शिष्य उवाच। <br>के दोषा मनसा त्यक्ताः के बुद्ध्या शिथिलीकृताः। <br>के पुनः पुनरायान्ति के मोहादफला इव   ॥12-205-025॥</td></tr>
<tr><td>केषां बलाबलं बुद्ध्या हेतुभिर्विमृशेद्बुधः। <br>एतत्सर्वं समाचक्ष्व यथा विद्यामहं प्रभो   ॥12-205-026॥</td></tr>
<tr><td> गुरुरुवाच। <br>दोषैर्मूलादवच्छिन्नैर्विशुद्धात्मा विमुच्यते। <br>विनाशयति संभूतमयस्मयमयो यथा। <br>तथाकृतात्मा सहजैर्दोषैर्नश्यति राजसैः   ॥12-205-027॥</td></tr>
<tr><td>राजसं तामसं चैव शुद्धात्माकर्मसंभवम्। <br>तत्सर्वं देहिनां बीजं सर्वमात्मवतः समम्   ॥12-205-028॥</td></tr>
<tr><td>तस्मादात्मवता वर्ज्यं रजश्च तम एव च। <br>रजस्तमोभ्यां निर्मुक्तं सत्त्वं निर्मलतामियात्   ॥12-205-029॥</td></tr>
<tr><td>अथ वा मन्त्रवद्ब्रूयुर्मांसादानां यजुष्कृतम्। <br>हेतुः स एवानादाने शुद्धधर्मानुपालने   ॥12-205-030॥</td></tr>
<tr><td>रजसा धर्मयुक्तानि कार्याण्यपि समाप्नुयात्। <br>अर्थयुक्तानि चात्यर्थं कामान्सर्वांश्च सेवते   ॥12-205-031॥</td></tr>
<tr><td>तमसा लोभयुक्तानि क्रोधजानि च सेवते। <br>हिंसाविहाराभिरतस्तन्द्रीनिद्रासमन्वितः   ॥12-205-032॥</td></tr>
<tr><td>सत्त्वस्थः सात्त्विकान्भावाञ्शुद्धान्पश्यति संश्रितः। <br>स देही विमलः श्रीमाञ्शुद्धो विद्यासमन्वितः   ॥12-205-033॥</td></tr>
</table>
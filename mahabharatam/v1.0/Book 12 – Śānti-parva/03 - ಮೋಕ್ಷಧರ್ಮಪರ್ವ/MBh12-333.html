<table border = "1"><tr><td>Verse</td></tr>
<tr><td> वैशंपायन उवाच। <br>कस्यचित्त्वथ कालस्य नारदः परमेष्ठिजः। <br>दैवं कृत्वा यथान्यायं पित्र्यं चक्रे ततः परम्   ॥12-333-001॥</td></tr>
<tr><td>ततस्तं वचनं प्राह ज्येष्ठो धर्मात्मजः प्रभुः। <br>क इज्यते द्विजश्रेष्ठ दैवे पित्र्ये च कल्पिते   ॥12-333-002॥</td></tr>
<tr><td>त्वया मतिमतां श्रेष्ठ तन्मे शंस यथागमम्। <br>किमेतत्क्रियते कर्म फलं चास्य किमिष्यते   ॥12-333-003॥</td></tr>
<tr><td> नारद उवाच। <br>त्वयैतत्कथितं पूर्वं दैवं कर्तव्यमित्यपि। <br>दैवतं च परो यज्ञः परमात्मा सनातनः   ॥12-333-004॥</td></tr>
<tr><td>ततस्तद्भावितो नित्यं यजे वैकुण्ठमव्ययम्। <br>तस्माच्च प्रसृतः पूर्वं ब्रह्मा लोकपितामहः   ॥12-333-005॥</td></tr>
<tr><td>मम वै पितरं प्रीतः परमेष्ठ्यप्यजीजनत्। <br>अहं संकल्पजस्तस्य पुत्रः प्रथमकल्पितः   ॥12-333-006॥</td></tr>
<tr><td>यजाम्यहं पितॄन्साधो नारायणविधौ कृते। <br>एवं स एव भगवान्पिता माता पितामहः। <br>इज्यते पितृयज्ञेषु मया नित्यं जगत्पतिः   ॥12-333-007॥</td></tr>
<tr><td>श्रुतिश्चाप्यपरा देव पुत्रान्हि पितरोऽयजन्। <br>वेदश्रुतिः प्रणष्टा च पुनरध्यापिता सुतैः। <br>ततस्ते मन्त्रदाः पुत्राः पितृत्वमुपपेदिरे   ॥12-333-008॥</td></tr>
<tr><td>नूनं पुरैतद्विदितं युवयोर्भावितात्मनोः। <br>पुत्राश्च पितरश्चैव परस्परमपूजयन्   ॥12-333-009॥</td></tr>
<tr><td>त्रीन्पिण्डान्न्यस्य वै पृथ्व्यां पूर्वं दत्त्वा कुशानिति। <br>कथं तु पिण्डसंज्ञां ते पितरो लेभिरे पुरा   ॥12-333-010॥</td></tr>
<tr><td> नरनारायणावूचतुः। <br>इमां हि धरणीं पूर्वं नष्टां सागरमेखलाम्। <br>गोविन्द उज्जहाराशु वाराहं रूपमाश्रितः   ॥12-333-011॥</td></tr>
<tr><td>स्थापयित्वा तु धरणीं स्वे स्थाने पुरुषोत्तमः। <br>जलकर्दमलिप्ताङ्गो लोककार्यार्थमुद्यतः   ॥12-333-012॥</td></tr>
<tr><td>प्राप्ते चाह्निककाले स मध्यंदिनगते रवौ। <br>दंष्ट्राविलग्नान्मृत्पिण्डान्विधूय सहसा प्रभुः। <br>स्थापयामास वै पृथ्व्यां कुशानास्तीर्य नारद   ॥12-333-013॥</td></tr>
<tr><td>स तेष्वात्मानमुद्दिश्य पित्र्यं चक्रे यथाविधि। <br>संकल्पयित्वा त्रीन्पिण्डान्स्वेनैव विधिना प्रभुः   ॥12-333-014॥</td></tr>
<tr><td>आत्मगात्रोष्मसंभूतैः स्नेहगर्भैस्तिलैरपि। <br>प्रोक्ष्यापवर्गं देवेशः प्राङ्मुखः कृतवान्स्वयम्   ॥12-333-015॥</td></tr>
<tr><td>मर्यादास्थापनार्थं च ततो वचनमुक्तवान्। <br>अहं हि पितरः स्रष्टुमुद्यतो लोककृत्स्वयम्   ॥12-333-016॥</td></tr>
<tr><td>तस्य चिन्तयतः सद्यः पितृकार्यविधिं परम्। <br>दंष्ट्राभ्यां प्रविनिर्धूता ममैते दक्षिणां दिशम्। <br>आश्रिता धरणीं पिण्डास्तस्मात्पितर एव ते   ॥12-333-017॥</td></tr>
<tr><td>त्रयो मूर्तिविहीना वै पिण्डमूर्तिधरास्त्विमे। <br>भवन्तु पितरो लोके मया सृष्टाः सनातनाः   ॥12-333-018॥</td></tr>
<tr><td>पिता पितामहश्चैव तथैव प्रपितामहः। <br>अहमेवात्र विज्ञेयस्त्रिषु पिण्डेषु संस्थितः   ॥12-333-019॥</td></tr>
<tr><td>नास्ति मत्तोऽधिकः कश्चित्को वाभ्यर्च्यो मया स्वयम्। <br>को वा मम पिता लोके अहमेव पितामहः   ॥12-333-020॥</td></tr>
<tr><td>पितामहपिता चैव अहमेवात्र कारणम्। <br>इत्येवमुक्त्वा वचनं देवदेवो वृषाकपिः   ॥12-333-021॥</td></tr>
<tr><td>वराहपर्वते विप्र दत्त्वा पिण्डान्सविस्तरान्। <br>आत्मानं पूजयित्वैव तत्रैवादर्शनं गतः   ॥12-333-022॥</td></tr>
<tr><td>एतदर्थं शुभमते पितरः पिण्डसंज्ञिताः। <br>लभन्ते सततं पूजां वृषाकपिवचो यथा   ॥12-333-023॥</td></tr>
<tr><td>ये यजन्ति पितॄन्देवान्गुरूंश्चैवातिथींस्तथा। <br>गाश्चैव द्विजमुख्यांश्च पृथिवीं मातरं तथा। <br>कर्मणा मनसा वाचा विष्णुमेव यजन्ति ते   ॥12-333-024॥</td></tr>
<tr><td>अन्तर्गतः स भगवान्सर्वसत्त्वशरीरगः। <br>समः सर्वेषु भूतेषु ईश्वरः सुखदुःखयोः। <br>महान्महात्मा सर्वात्मा नारायण इति श्रुतः   ॥12-333-025॥</td></tr>
</table>
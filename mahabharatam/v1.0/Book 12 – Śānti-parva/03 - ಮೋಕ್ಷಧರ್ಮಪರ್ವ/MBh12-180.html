<table border = "1"><tr><td>Verse</td></tr>
<tr><td> भृगुरुवाच। <br>न प्रणाशोऽस्ति जीवानां दत्तस्य च कृतस्य च। <br>याति देहान्तरं प्राणी शरीरं तु विशीर्यते   ॥12-180-001॥</td></tr>
<tr><td>न शरीराश्रितो जीवस्तस्मिन्नष्टे प्रणश्यति। <br>यथा समित्सु दग्धासु न प्रणश्यति पावकः   ॥12-180-002॥</td></tr>
<tr><td> भरद्वाज उवाच। <br>अग्नेर्यथा तथा तस्य यदि नाशो न विद्यते। <br>इन्धनस्योपयोगान्ते स चाग्निर्नोपलभ्यते   ॥12-180-003॥</td></tr>
<tr><td>नश्यतीत्येव जानामि शान्तमग्निमनिन्धनम्। <br>गतिर्यस्य प्रमाणं वा संस्थानं वा न दृश्यते   ॥12-180-004॥</td></tr>
<tr><td> भृगुरुवाच। <br>समिधामुपयोगान्ते सन्नेवाग्निर्न दृश्यते। <br>आकाशानुगतत्वाद्धि दुर्ग्रहः स निराश्रयः   ॥12-180-005॥</td></tr>
<tr><td>तथा शरीरसंत्यागे जीवो ह्याकाशवत्स्थितः। <br>न गृह्यते सुसूक्ष्मत्वाद्यथा ज्योतिर्न संशयः   ॥12-180-006॥</td></tr>
<tr><td>प्राणान्धारयते ह्यग्निः स जीव उपधार्यताम्। <br>वायुसंधारणो ह्यग्निर्नश्यत्युच्छ्वासनिग्रहात्   ॥12-180-007॥</td></tr>
<tr><td>तस्मिन्नष्टे शरीराग्नौ शरीरं तदचेतनम्। <br>पतितं याति भूमित्वमयनं तस्य हि क्षितिः   ॥12-180-008॥</td></tr>
<tr><td>जङ्गमानां हि सर्वेषां स्थावराणां तथैव च। <br>आकाशं पवनोऽभ्येति ज्योतिस्तमनुगच्छति। <br>तत्र त्रयाणामेकत्वं द्वयं भूमौ प्रतिष्ठितम्   ॥12-180-009॥</td></tr>
<tr><td>यत्र खं तत्र पवनस्तत्राग्निर्यत्र मारुतः। <br>अमूर्तयस्ते विज्ञेया आपो मूर्तास्तथा क्षितिः   ॥12-180-010॥</td></tr>
<tr><td> भरद्वाज उवाच। <br>यद्यग्निमारुतौ भूमिः खमापश्च शरीरिषु। <br>जीवः किंलक्षणस्तत्रेत्येतदाचक्ष्व मेऽनघ   ॥12-180-011॥</td></tr>
<tr><td>पञ्चात्मके पञ्चरतौ पञ्चविज्ञानसंयुते। <br>शरीरे प्राणिनां जीवं ज्ञातुमिच्छामि यादृशम्   ॥12-180-012॥</td></tr>
<tr><td>मांसशोणितसंघाते मेदःस्नाय्वस्थिसंचये। <br>भिद्यमाने शरीरे तु जीवो नैवोपलभ्यते   ॥12-180-013॥</td></tr>
<tr><td>यद्यजीवं शरीरं तु पञ्चभूतसमन्वितम्। <br>शारीरे मानसे दुःखे कस्तां वेदयते रुजम्   ॥12-180-014॥</td></tr>
<tr><td>शृणोति कथितं जीवः कर्णाभ्यां न शृणोति तत्। <br>महर्षे मनसि व्यग्रे तस्माज्जीवो निरर्थकः   ॥12-180-015॥</td></tr>
<tr><td>सर्वं पश्यति यद्दृश्यं मनोयुक्तेन चक्षुषा। <br>मनसि व्याकुले तद्धि पश्यन्नपि न पश्यति   ॥12-180-016॥</td></tr>
<tr><td>न पश्यति न च ब्रूते न शृणोति न जिघ्रति। <br>न च स्पर्शरसौ वेत्ति निद्रावशगतः पुनः   ॥12-180-017॥</td></tr>
<tr><td>हृष्यति क्रुध्यति च कः शोचत्युद्विजते च कः। <br>इच्छति ध्यायति द्वेष्टि वाचमीरयते च कः   ॥12-180-018॥</td></tr>
<tr><td> भृगुरुवाच। <br>न पञ्चसाधारणमत्र किंचि;च्छरीरमेको वहतेऽन्तरात्मा। <br>स वेत्ति गन्धांश्च रसाञ्श्रुतिं च; स्पर्शं च रूपं च गुणाश्च येऽन्ये   ॥12-180-019॥</td></tr>
<tr><td>पञ्चात्मके पञ्चगुणप्रदर्शी; स सर्वगात्रानुगतोऽन्तरात्मा। <br>स वेत्ति दुःखानि सुखानि चात्र; तद्विप्रयोगात्तु न वेत्ति देहः   ॥12-180-020॥</td></tr>
<tr><td>यदा न रूपं न स्पर्शो नोष्मभावश्च पावके। <br>तदा शान्ते शरीराग्नौ देहं त्यक्त्वा स नश्यति   ॥12-180-021॥</td></tr>
<tr><td>अम्मयं सर्वमेवेदमापो मूर्तिः शरीरिणाम्। <br>तत्रात्मा मानसो ब्रह्मा सर्वभूतेषु लोककृत्   ॥12-180-022॥</td></tr>
<tr><td>आत्मानं तं विजानीहि सर्वलोकहितात्मकम्। <br>तस्मिन्यः संश्रितो देहे ह्यब्बिन्दुरिव पुष्करे   ॥12-180-023॥</td></tr>
<tr><td>क्षेत्रज्ञं तं विजानीहि नित्यं लोकहितात्मकम्। <br>तमो रजश्च सत्त्वं च विद्धि जीवगुणानिमान्   ॥12-180-024॥</td></tr>
<tr><td>सचेतनं जीवगुणं वदन्ति; स चेष्टते चेष्टयते च सर्वम्। <br>ततः परं क्षेत्रविदं वदन्ति; प्रावर्तयद्यो भुवनानि सप्त   ॥12-180-025॥</td></tr>
<tr><td>न जीवनाशोऽस्ति हि देहभेदे; मिथ्यैतदाहुर्मृत इत्यबुद्धाः। <br>जीवस्तु देहान्तरितः प्रयाति; दशार्धतैवास्य शरीरभेदः   ॥12-180-026॥</td></tr>
<tr><td>एवं सर्वेषु भूतेषु गूढश्चरति संवृतः। <br>दृश्यते त्वग्र्यया बुद्ध्या सूक्ष्मया तत्त्वदर्शिभिः   ॥12-180-027॥</td></tr>
<tr><td>तं पूर्वापररात्रेषु युञ्जानः सततं बुधः। <br>लघ्वाहारो विशुद्धात्मा पश्यत्यात्मानमात्मनि   ॥12-180-028॥</td></tr>
<tr><td>चित्तस्य हि प्रसादेन हित्वा कर्म शुभाशुभम्। <br>प्रसन्नात्मात्मनि स्थित्वा सुखमक्षयमश्नुते   ॥12-180-029॥</td></tr>
<tr><td>मानसोऽग्निः शरीरेषु जीव इत्यभिधीयते। <br>सृष्टिः प्रजापतेरेषा भूताध्यात्मविनिश्चये   ॥12-180-030॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>गृहस्थो ब्रह्मचारी वा वानप्रस्थोऽथ भिक्षुकः। <br>य इच्छेत्सिद्धिमास्थातुं देवतां कां यजेत सः   ॥12-321-001॥</td></tr>
<tr><td>कुतो ह्यस्य ध्रुवः स्वर्गः कुतो निःश्रेयसं परम्। <br>विधिना केन जुहुयाद्दैवं पित्र्यं तथैव च   ॥12-321-002॥</td></tr>
<tr><td>मुक्तश्च कां गतिं गच्छेन्मोक्षश्चैव किमात्मकः। <br>स्वर्गतश्चैव किं कुर्याद्येन न च्यवते दिवः   ॥12-321-003॥</td></tr>
<tr><td>देवतानां च को देवः पितॄणां च तथा पिता। <br>तस्मात्परतरं यच्च तन्मे ब्रूहि पितामह   ॥12-321-004॥</td></tr>
<tr><td> भीष्म उवाच। <br>गूढं मां प्रश्नवित्प्रश्नं पृच्छसे त्वमिहानघ। <br>न ह्येष तर्कया शक्यो वक्तुं वर्षशतैरपि   ॥12-321-005॥</td></tr>
<tr><td>ऋते देवप्रसादाद्वा राजञ्ज्ञानागमेन वा। <br>गहनं ह्येतदाख्यानं व्याख्यातव्यं तवारिहन्   ॥12-321-006॥</td></tr>
<tr><td>अत्राप्युदाहरन्तीममितिहासं पुरातनम्। <br>नारदस्य च संवादमृषेर्नारायणस्य च   ॥12-321-007॥</td></tr>
<tr><td>नारायणो हि विश्वात्मा चतुर्मूर्तिः सनातनः। <br>धर्मात्मजः संबभूव पितैवं मेऽभ्यभाषत   ॥12-321-008॥</td></tr>
<tr><td>कृते युगे महाराज पुरा स्वायंभुवेऽन्तरे। <br>नरो नारायणश्चैव हरिः कृष्णस्तथैव च   ॥12-321-009॥</td></tr>
<tr><td>तेभ्यो नारायणनरौ तपस्तेपतुरव्ययौ। <br>बदर्याश्रममासाद्य शकटे कनकामये   ॥12-321-010॥</td></tr>
<tr><td>अष्टचक्रं हि तद्यानं भूतयुक्तं मनोरमम्। <br>तत्राद्यौ लोकनाथौ तौ कृशौ धमनिसंततौ   ॥12-321-011॥</td></tr>
<tr><td>तपसा तेजसा चैव दुर्निरीक्षौ सुरैरपि। <br>यस्य प्रसादं कुर्वाते स देवौ द्रष्टुमर्हति   ॥12-321-012॥</td></tr>
<tr><td>नूनं तयोरनुमते हृदि हृच्छयचोदितः। <br>महामेरोर्गिरेः शृङ्गात्प्रच्युतो गन्धमादनम्   ॥12-321-013॥</td></tr>
<tr><td>नारदः सुमहद्भूतं लोकान्सर्वानचीचरत्। <br>तं देशमगमद्राजन्बदर्याश्रममाशुगः   ॥12-321-014॥</td></tr>
<tr><td>तयोराह्निकवेलायां तस्य कौतूहलं त्वभूत्। <br>इदं तदास्पदं कृत्स्नं यस्मिँल्लोकाः प्रतिष्ठिताः   ॥12-321-015॥</td></tr>
<tr><td>सदेवासुरगन्धर्वाः सर्षिकिंनरलेलिहाः। <br>एका मूर्तिरियं पूर्वं जाता भूयश्चतुर्विधा   ॥12-321-016॥</td></tr>
<tr><td>धर्मस्य कुलसंतानो महानेभिर्विवर्धितः। <br>अहो ह्यनुगृहीतोऽद्य धर्म एभिः सुरैरिह। <br>नरनारायणाभ्यां च कृष्णेन हरिणा तथा   ॥12-321-017॥</td></tr>
<tr><td>तत्र कृष्णो हरिश्चैव कस्मिंश्चित्कारणान्तरे। <br>स्थितौ धर्मोत्तरौ ह्येतौ तथा तपसि धिष्ठितौ   ॥12-321-018॥</td></tr>
<tr><td>एतौ हि परमं धाम कानयोराह्निकक्रिया। <br>पितरौ सर्वभूतानां दैवतं च यशस्विनौ। <br>कां देवतां नु यजतः पितॄन्वा कान्महामती   ॥12-321-019॥</td></tr>
<tr><td>इति संचिन्त्य मनसा भक्त्या नारायणस्य ह। <br>सहसा प्रादुरभवत्समीपे देवयोस्तदा   ॥12-321-020॥</td></tr>
<tr><td>कृते दैवे च पित्र्ये च ततस्ताभ्यां निरीक्षितः। <br>पूजितश्चैव विधिना यथाप्रोक्तेन शास्त्रतः   ॥12-321-021॥</td></tr>
<tr><td>तं दृष्ट्वा महदाश्चर्यमपूर्वं विधिविस्तरम्। <br>उपोपविष्टः सुप्रीतो नारदो भगवानृषिः   ॥12-321-022॥</td></tr>
<tr><td>नारायणं संनिरीक्ष्य प्रसन्नेनान्तरात्मना। <br>नमस्कृत्वा महादेवमिदं वचनमब्रवीत्   ॥12-321-023॥</td></tr>
<tr><td>वेदेषु सपुराणेषु साङ्गोपाङ्गेषु गीयसे। <br>त्वमजः शाश्वतो धाता मतोऽमृतमनुत्तमम्। <br>प्रतिष्ठितं भूतभव्यं त्वयि सर्वमिदं जगत्   ॥12-321-024॥</td></tr>
<tr><td>चत्वारो ह्याश्रमा देव सर्वे गार्हस्थ्यमूलकाः। <br>यजन्ते त्वामहरहर्नानामूर्तिसमास्थितम्   ॥12-321-025॥</td></tr>
<tr><td>पिता माता च सर्वस्य जगतः शाश्वतो गुरुः। <br>कं त्वद्य यजसे देवं पितरं कं न विद्महे   ॥12-321-026॥</td></tr>
<tr><td> श्रीभगवानुवाच। <br>अवाच्यमेतद्वक्तव्यमात्मगुह्यं सनातनम्। <br>तव भक्तिमतो ब्रह्मन्वक्ष्यामि तु यथातथम्   ॥12-321-027॥</td></tr>
<tr><td>यत्तत्सूक्ष्ममविज्ञेयमव्यक्तमचलं ध्रुवम्। <br>इन्द्रियैरिन्द्रियार्थैश्च सर्वभूतैश्च वर्जितम्   ॥12-321-028॥</td></tr>
<tr><td>स ह्यन्तरात्मा भूतानां क्षेत्रज्ञश्चेति कथ्यते। <br>त्रिगुणव्यतिरिक्तोऽसौ पुरुषश्चेति कल्पितः। <br>तस्मादव्यक्तमुत्पन्नं त्रिगुणं द्विजसत्तम   ॥12-321-029॥</td></tr>
<tr><td>अव्यक्ता व्यक्तभावस्था या सा प्रकृतिरव्यया। <br>तां योनिमावयोर्विद्धि योऽसौ सदसदात्मकः। <br>आवाभ्यां पूज्यतेऽसौ हि दैवे पित्र्ये च कल्पिते   ॥12-321-030॥</td></tr>
<tr><td>नास्ति तस्मात्परोऽन्यो हि पिता देवोऽथ वा द्विजः। <br>आत्मा हि नौ स विज्ञेयस्ततस्तं पूजयावहे   ॥12-321-031॥</td></tr>
<tr><td>तेनैषा प्रथिता ब्रह्मन्मर्यादा लोकभाविनी। <br>दैवं पित्र्यं च कर्तव्यमिति तस्यानुशासनम्   ॥12-321-032॥</td></tr>
<tr><td>ब्रह्मा स्थाणुर्मनुर्दक्षो भृगुर्धर्मस्तपो दमः। <br>मरीचिरङ्गिरात्रिश्च पुलस्त्यः पुलहः क्रतुः   ॥12-321-033॥</td></tr>
<tr><td>वसिष्ठः परमेष्ठी च विवस्वान्सोम एव च। <br>कर्दमश्चापि यः प्रोक्तः क्रोधो विक्रीत एव च   ॥12-321-034॥</td></tr>
<tr><td>एकविंशतिरुत्पन्नास्ते प्रजापतयः स्मृताः। <br>तस्य देवस्य मर्यादां पूजयन्ति सनातनीम्   ॥12-321-035॥</td></tr>
<tr><td>दैवं पित्र्यं च सततं तस्य विज्ञाय तत्त्वतः। <br>आत्मप्राप्तानि च ततो जानन्ति द्विजसत्तमाः   ॥12-321-036॥</td></tr>
<tr><td>स्वर्गस्था अपि ये केचित्तं नमस्यन्ति देहिनः। <br>ते तत्प्रसादाद्गच्छन्ति तेनादिष्टफलां गतिम्   ॥12-321-037॥</td></tr>
<tr><td>ये हीनाः सप्तदशभिर्गुणैः कर्मभिरेव च। <br>कलाः पञ्चदश त्यक्त्वा ते मुक्ता इति निश्चयः   ॥12-321-038॥</td></tr>
<tr><td>मुक्तानां तु गतिर्ब्रह्मन्क्षेत्रज्ञ इति कल्पितः। <br>स हि सर्वगतश्चैव निर्गुणश्चैव कथ्यते   ॥12-321-039॥</td></tr>
<tr><td>दृश्यते ज्ञानयोगेन आवां च प्रसृतौ ततः। <br>एवं ज्ञात्वा तमात्मानं पूजयावः सनातनम्   ॥12-321-040॥</td></tr>
<tr><td>तं वेदाश्चाश्रमाश्चैव नानातनुसमास्थिताः। <br>भक्त्या संपूजयन्त्याद्यं गतिं चैषां ददाति सः   ॥12-321-041॥</td></tr>
<tr><td>ये तु तद्भाविता लोके एकान्तित्वं समास्थिताः। <br>एतदभ्यधिकं तेषां यत्ते तं प्रविशन्त्युत   ॥12-321-042॥</td></tr>
<tr><td>इति गुह्यसमुद्देशस्तव नारद कीर्तितः। <br>भक्त्या प्रेम्णा च विप्रर्षे अस्मद्भक्त्या च ते श्रुतः   ॥12-321-043॥</td></tr>
</table>
<table border = "1"><tr><td>Verse</td></tr>
<tr><td> पराशर उवाच। <br>पिता सखायो गुरवः स्त्रियश्च; न निर्गुणा नाम भवन्ति लोके। <br>अनन्यभक्ताः प्रियवादिनश्च; हिताश्च वश्याश्च तथैव राजन्   ॥12-286-001॥</td></tr>
<tr><td>पिता परं दैवतं मानवानां; मातुर्विशिष्टं पितरं वदन्ति। <br>ज्ञानस्य लाभं परमं वदन्ति; जितेन्द्रियार्थाः परमाप्नुवन्ति   ॥12-286-002॥</td></tr>
<tr><td>रणाजिरे यत्र शराग्निसंस्तरे; नृपात्मजो घातमवाप्य दह्यते। <br>प्रयाति लोकानमरैः सुदुर्लभा;न्निषेवते स्वर्गफलं यथासुखम्   ॥12-286-003॥</td></tr>
<tr><td>श्रान्तं भीतं भ्रष्टशस्त्रं रुदन्तं; पराङ्मुखं परिबर्हैश्च हीनम्। <br>अनुद्यतं रोगिणं याचमानं; न वै हिंस्याद्बालवृद्धौ च राजन्   ॥12-286-004॥</td></tr>
<tr><td>परिबर्हैः सुसंपन्नमुद्यतं तुल्यतां गतम्। <br>अतिक्रमेत नृपतिः संग्रामे क्षत्रियात्मजम्   ॥12-286-005॥</td></tr>
<tr><td>तुल्यादिह वधः श्रेयान्विशिष्टाच्चेति निश्चयः। <br>निहीनात्कातराच्चैव नृपाणां गर्हितो वधः   ॥12-286-006॥</td></tr>
<tr><td>पापात्पापसमाचारान्निहीनाच्च नराधिप। <br>पाप एव वधः प्रोक्तो नरकायेति निश्चयः   ॥12-286-007॥</td></tr>
<tr><td>न कश्चित्त्राति वै राजन्दिष्टान्तवशमागतम्। <br>सावशेषायुषं चापि कश्चिदेवापकर्षति   ॥12-286-008॥</td></tr>
<tr><td>स्निग्धैश्च क्रियमाणानि कर्माणीह निवर्तयेत्। <br>हिंसात्मकानि कर्माणि नायुरिच्छेत्परायुषा   ॥12-286-009॥</td></tr>
<tr><td>गृहस्थानां तु सर्वेषां विनाशमभिकाङ्क्षताम्। <br>निधनं शोभनं तात पुलिनेषु क्रियावताम्   ॥12-286-010॥</td></tr>
<tr><td>आयुषि क्षयमापन्ने पञ्चत्वमुपगच्छति। <br>नाकारणात्तद्भवति कारणैरुपपादितम्   ॥12-286-011॥</td></tr>
<tr><td>तथा शरीरं भवति देहाद्येनोपपादितम्। <br>अध्वानं गतकश्चायं प्राप्तश्चायं गृहाद्गृहम्   ॥12-286-012॥</td></tr>
<tr><td>द्वितीयं कारणं तत्र नान्यत्किंचन विद्यते। <br>तद्देहं देहिनां युक्तं मोक्षभूतेषु वर्तते   ॥12-286-013॥</td></tr>
<tr><td>सिरास्नाय्वस्थिसंघातं बीभत्सामेध्यसंकुलम्। <br>भूतानामिन्द्रियाणां च गुणानां च समागमम्   ॥12-286-014॥</td></tr>
<tr><td>त्वगन्तं देहमित्याहुर्विद्वांसोऽध्यात्मचिन्तकाः। <br>गुणैरपि परिक्षीणं शरीरं मर्त्यतां गतम्   ॥12-286-015॥</td></tr>
<tr><td>शरीरिणा परित्यक्तं निश्चेष्टं गतचेतनम्। <br>भूतैः प्रकृतिमापन्नैस्ततो भूमौ निमज्जति   ॥12-286-016॥</td></tr>
<tr><td>भावितं कर्मयोगेन जायते तत्र तत्र ह। <br>इदं शरीरं वैदेह म्रियते यत्र तत्र ह। <br>तत्स्वभावोऽपरो दृष्टो विसर्गः कर्मणस्तथा   ॥12-286-017॥</td></tr>
<tr><td>न जायते तु नृपते कंचित्कालमयं पुनः। <br>परिभ्रमति भूतात्मा द्यामिवाम्बुधरो महान्   ॥12-286-018॥</td></tr>
<tr><td>स पुनर्जायते राजन्प्राप्येहायतनं नृप। <br>मनसः परमो ह्यात्मा इन्द्रियेभ्यः परं मनः   ॥12-286-019॥</td></tr>
<tr><td>द्विविधानां च भूतानां जङ्गमाः परमा नृप। <br>जङ्गमानामपि तथा द्विपदाः परमा मताः। <br>द्विपदानामपि तथा द्विजा वै परमाः स्मृताः   ॥12-286-020॥</td></tr>
<tr><td>द्विजानामपि राजेन्द्र प्रज्ञावन्तः परा मताः। <br>प्राज्ञानामात्मसंबुद्धाः संबुद्धानाममानिनः   ॥12-286-021॥</td></tr>
<tr><td>जातमन्वेति मरणं नृणामिति विनिश्चयः। <br>अन्तवन्ति हि कर्माणि सेवन्ते गुणतः प्रजाः   ॥12-286-022॥</td></tr>
<tr><td>आपन्ने तूत्तरां काष्ठां सूर्ये यो निधनं व्रजेत्। <br>नक्षत्रे च मुहूर्ते च पुण्ये राजन्स पुण्यकृत्   ॥12-286-023॥</td></tr>
<tr><td>अयोजयित्वा क्लेशेन जनं प्लाव्य च दुष्कृतम्। <br>मृत्युनाप्राकृतेनेह कर्म कृत्वात्मशक्तितः   ॥12-286-024॥</td></tr>
<tr><td>विषमुद्बन्धनं दाहो दस्युहस्तात्तथा वधः। <br>दंष्ट्रिभ्यश्च पशुभ्यश्च प्राकृतो वध उच्यते   ॥12-286-025॥</td></tr>
<tr><td>न चैभिः पुण्यकर्माणो युज्यन्ते नाभिसंधिजैः। <br>एवंविधैश्च बहुभिरपरैः प्राकृतैरपि   ॥12-286-026॥</td></tr>
<tr><td>ऊर्ध्वं हित्वा प्रतिष्ठन्ते प्राणाः पुण्यकृतां नृप। <br>मध्यतो मध्यपुण्यानामधो दुष्कृतकर्मणाम्   ॥12-286-027॥</td></tr>
<tr><td>एकः शत्रुर्न द्वितीयोऽस्ति शत्रु;रज्ञानतुल्यः पुरुषस्य राजन्। <br>येनावृतः कुरुते संप्रयुक्तो; घोराणि कर्माणि सुदारुणानि   ॥12-286-028॥</td></tr>
<tr><td>प्रबोधनार्थं श्रुतिधर्मयुक्तं; वृद्धानुपास्यं च भवेत यस्य। <br>प्रयत्नसाध्यो हि स राजपुत्र; प्रज्ञाशरेणोन्मथितः परैति   ॥12-286-029॥</td></tr>
<tr><td>अधीत्य वेदांस्तपसा ब्रह्मचारी; यज्ञाञ्शक्त्या संनिसृज्येह पञ्च। <br>वनं गच्छेत्पुरुषो धर्मकामः; श्रेयश्चित्वा स्थापयित्वा स्ववंशम्   ॥12-286-030॥</td></tr>
<tr><td>उपभोगैरपि त्यक्तं नात्मानमवसादयेत्। <br>चण्डालत्वेऽपि मानुष्यं सर्वथा तात दुर्लभम्   ॥12-286-031॥</td></tr>
<tr><td>इयं हि योनिः प्रथमा यां प्राप्य जगतीपते। <br>आत्मा वै शक्यते त्रातुं कर्मभिः शुभलक्षणैः   ॥12-286-032॥</td></tr>
<tr><td>कथं न विप्रणश्येम योनितोऽस्या इति प्रभो। <br>कुर्वन्ति धर्मं मनुजाः श्रुतिप्रामाण्यदर्शनात्   ॥12-286-033॥</td></tr>
<tr><td>यो दुर्लभतरं प्राप्य मानुष्यमिह वै नरः। <br>धर्मावमन्ता कामात्मा भवेत्स खलु वञ्च्यते   ॥12-286-034॥</td></tr>
<tr><td>यस्तु प्रीतिपुरोगेण चक्षुषा तात पश्यति। <br>दीपोपमानि भूतानि यावदर्चिर्न नश्यति   ॥12-286-035॥</td></tr>
<tr><td>सान्त्वेनानुप्रदानेन प्रियवादेन चाप्युत। <br>समदुःखसुखो भूत्वा स परत्र महीयते   ॥12-286-036॥</td></tr>
<tr><td>दानं त्यागः शोभना मूर्तिरद्भ्यो; भूयः प्लाव्यं तपसा वै शरीरम्। <br>सरस्वतीनैमिषपुष्करेषु; ये चाप्यन्ये पुण्यदेशाः पृथिव्याम्   ॥12-286-037॥</td></tr>
<tr><td>गृहेषु येषामसवः पतन्ति; तेषामथो निर्हरणं प्रशस्तम्। <br>यानेन वै प्रापणं च श्मशाने; शौचेन नूनं विधिना चैव दाहः   ॥12-286-038॥</td></tr>
<tr><td>इष्टिः पुष्टिर्यजनं याजनं च; दानं पुण्यानां कर्मणां च प्रयोगः। <br>शक्त्या पित्र्यं यच्च किंचित्प्रशस्तं; सर्वाण्यात्मार्थे मानवो यः करोति   ॥12-286-039॥</td></tr>
<tr><td>धर्मशास्त्राणि वेदाश्च षडङ्गानि नराधिप। <br>श्रेयसोऽर्थे विधीयन्ते नरस्याक्लिष्टकर्मणः   ॥12-286-040॥</td></tr>
<tr><td> भीष्म उवाच। <br>एतद्वै सर्वमाख्यातं मुनिना सुमहात्मना। <br>विदेहराजाय पुरा श्रेयसोऽर्थे नराधिप   ॥12-286-041॥</td></tr>
</table>
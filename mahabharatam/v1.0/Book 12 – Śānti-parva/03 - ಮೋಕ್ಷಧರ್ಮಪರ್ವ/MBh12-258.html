<table border = "1"><tr><td>Verse</td></tr>
<tr><td> युधिष्ठिर उवाच। <br>कथं कार्यं परीक्षेत शीघ्रं वाथ चिरेण वा। <br>सर्वथा कार्यदुर्गेऽस्मिन्भवान्नः परमो गुरुः   ॥12-258-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>चिरकारेस्तु यत्पूर्वं वृत्तमाङ्गिरसे कुले   ॥12-258-002॥</td></tr>
<tr><td>चिरकारिक भद्रं ते भद्रं ते चिरकारिक। <br>चिरकारी हि मेधावी नापराध्यति कर्मसु   ॥12-258-003॥</td></tr>
<tr><td>चिरकारी महाप्राज्ञो गौतमस्याभवत्सुतः। <br>चिरं हि सर्वकार्याणि समेक्षावान्प्रपद्यते   ॥12-258-004॥</td></tr>
<tr><td>चिरं संचिन्तयन्नर्थांश्चिरं जाग्रच्चिरं स्वपन्। <br>चिरकार्याभिसंपत्तेश्चिरकारी तथोच्यते   ॥12-258-005॥</td></tr>
<tr><td>अलसग्रहणं प्राप्तो दुर्मेधावी तथोच्यते। <br>बुद्धिलाघवयुक्तेन जनेनादीर्घदर्शिना   ॥12-258-006॥</td></tr>
<tr><td>व्यभिचारे तु कस्मिंश्चिद्व्यतिक्रम्यापरान्सुतान्। <br>पित्रोक्तः कुपितेनाथ जहीमां जननीमिति   ॥12-258-007॥</td></tr>
<tr><td>स तथेति चिरेणोक्त्वा स्वभावाच्चिरकारिकः। <br>विमृश्य चिरकारित्वाच्चिन्तयामास वै चिरम्   ॥12-258-008॥</td></tr>
<tr><td>पितुराज्ञां कथं कुर्यां न हन्यां मातरं कथम्। <br>कथं धर्मच्छले नास्मिन्निमज्जेयमसाधुवत्   ॥12-258-009॥</td></tr>
<tr><td>पितुराज्ञा परो धर्मः स्वधर्मो मातृरक्षणम्। <br>अस्वतन्त्रं च पुत्रत्वं किं नु मां नात्र पीडयेत्   ॥12-258-010॥</td></tr>
<tr><td>स्त्रियं हत्वा मातरं च को हि जातु सुखी भवेत्। <br>पितरं चाप्यवज्ञाय कः प्रतिष्ठामवाप्नुयात्   ॥12-258-011॥</td></tr>
<tr><td>अनवज्ञा पितुर्युक्ता धारणं मातृरक्षणम्। <br>युक्तक्षमावुभावेतौ नातिवर्तेतमां कथम्   ॥12-258-012॥</td></tr>
<tr><td>पिता ह्यात्मानमाधत्ते जायायां जज्ञियामिति। <br>शीलचारित्रगोत्रस्य धारणार्थं कुलस्य च   ॥12-258-013॥</td></tr>
<tr><td>सोऽहमात्मा स्वयं पित्रा पुत्रत्वे प्रकृतः पुनः। <br>विज्ञानं मे कथं न स्याद्बुबुधे चात्मसंभवम्   ॥12-258-014॥</td></tr>
<tr><td>जातकर्मणि यत्प्राह पिता यच्चोपकर्मणि। <br>पर्याप्तः स दृढीकारः पितुर्गौरवनिश्चये   ॥12-258-015॥</td></tr>
<tr><td>गुरुरग्र्यः परो धर्मः पोषणाध्ययनाद्धितः। <br>पिता यदाह धर्मः स वेदेष्वपि सुनिश्चितः   ॥12-258-016॥</td></tr>
<tr><td>प्रीतिमात्रं पितुः पुत्रः सर्वं पुत्रस्य वै पिता। <br>शरीरादीनि देयानि पिता त्वेकः प्रयच्छति   ॥12-258-017॥</td></tr>
<tr><td>तस्मात्पितुर्वचः कार्यं न विचार्यं कथंचन। <br>पातकान्यपि पूयन्ते पितुर्वचनकारिणः   ॥12-258-018॥</td></tr>
<tr><td>भोगे भाग्ये प्रसवने सर्वलोकनिदर्शने। <br>भर्त्रा चैव समायोगे सीमन्तोन्नयने तथा   ॥12-258-019॥</td></tr>
<tr><td>पिता स्वर्गः पिता धर्मः पिता परमकं तपः। <br>पितरि प्रीतिमापन्ने सर्वाः प्रीयन्ति देवताः   ॥12-258-020॥</td></tr>
<tr><td>आशिषस्ता भजन्त्येनं पुरुषं प्राह याः पिता। <br>निष्कृतिः सर्वपापानां पिता यदभिनन्दति   ॥12-258-021॥</td></tr>
<tr><td>मुच्यते बन्धनात्पुष्पं फलं वृन्तात्प्रमुच्यते। <br>क्लिश्यन्नपि सुतस्नेहैः पिता स्नेहं न मुञ्चति   ॥12-258-022॥</td></tr>
<tr><td>एतद्विचिन्तितं तावत्पुत्रस्य पितृगौरवम्। <br>पिता ह्यल्पतरं स्थानं चिन्तयिष्यामि मातरम्   ॥12-258-023॥</td></tr>
<tr><td>यो ह्ययं मयि संघातो मर्त्यत्वे पाञ्चभौतिकः। <br>अस्य मे जननी हेतुः पावकस्य यथारणिः। <br>माता देहारणिः पुंसां सर्वस्यार्तस्य निर्वृतिः   ॥12-258-024॥</td></tr>
<tr><td>न च शोचति नाप्येनं स्थाविर्यमपकर्षति। <br>श्रिया हीनोऽपि यो गेहे अम्बेति प्रतिपद्यते   ॥12-258-025॥</td></tr>
<tr><td>पुत्रपौत्रसमाकीर्णो जननीं यः समाश्रितः। <br>अपि वर्षशतस्यान्ते स द्विहायनवच्चरेत्   ॥12-258-026॥</td></tr>
<tr><td>समर्थं वासमर्थं वा कृशं वाप्यकृशं तथा। <br>रक्षत्येव सुतं माता नान्यः पोष्टा विधानतः   ॥12-258-027॥</td></tr>
<tr><td>तदा स वृद्धो भवति यदा भवति दुःखितः। <br>तदा शून्यं जगत्तस्य यदा मात्रा वियुज्यते   ॥12-258-028॥</td></tr>
<tr><td>नास्ति मातृसमा छाया नास्ति मातृसमा गतिः। <br>नास्ति मातृसमं त्राणं नास्ति मातृसमा प्रपा   ॥12-258-029॥</td></tr>
<tr><td>कुक्षिसंधारणाद्धात्री जननाज्जननी स्मृता। <br>अङ्गानां वर्धनादम्बा वीरसूत्वेन वीरसूः   ॥12-258-030॥</td></tr>
<tr><td>शिशोः शुश्रूषणाच्छुश्रूर्माता देहमनन्तरम्। <br>चेतनावान्नरो हन्याद्यस्य नासुषिरं शिरः   ॥12-258-031॥</td></tr>
<tr><td>दम्पत्योः प्राणसंश्लेषे योऽभिसंधिः कृतः किल। <br>तं माता वा पिता वेद भूतार्थो मातरि स्थितः   ॥12-258-032॥</td></tr>
<tr><td>माता जानाति यद्गोत्रं माता जानाति यस्य सः। <br>मातुर्भरणमात्रेण प्रीतिः स्नेहः पितुः प्रजाः   ॥12-258-033॥</td></tr>
<tr><td>पाणिबन्धं स्वयं कृत्वा सहधर्ममुपेत्य च। <br>यदि याप्यन्ति पुरुषाः स्त्रियो नार्हन्ति याप्यताम्   ॥12-258-034॥</td></tr>
<tr><td>भरणाद्धि स्त्रियो भर्ता पात्याच्चैव स्त्रियाः पतिः। <br>गुणस्यास्य निवृत्तौ तु न भर्ता न पतिः पतिः   ॥12-258-035॥</td></tr>
<tr><td>एवं स्त्री नापराध्नोति नर एवापराध्यति। <br>व्युच्चरंश्च महादोषं नर एवापराध्यति   ॥12-258-036॥</td></tr>
<tr><td>स्त्रिया हि परमो भर्ता दैवतं परमं स्मृतम्। <br>तस्यात्मना तु सदृशमात्मानं परमं ददौ। <br>सर्वकार्यापराध्यत्वान्नापराध्यन्ति चाङ्गनाः   ॥12-258-037॥</td></tr>
<tr><td>यश्चनोक्तो हि निर्देशः स्त्रिया मैथुनतृप्तये। <br>तस्य स्मारयतो व्यक्तमधर्मो नात्र संशयः   ॥12-258-038॥</td></tr>
<tr><td>यावन्नारीं मातरं च गौरवे चाधिके स्थिताम्। <br>अवध्यां तु विजानीयुः पशवोऽप्यविचक्षणाः   ॥12-258-039॥</td></tr>
<tr><td>देवतानां समावायमेकस्थं पितरं विदुः। <br>मर्त्यानां देवतानां च स्नेहादभ्येति मातरम्   ॥12-258-040॥</td></tr>
<tr><td>एवं विमृशतस्तस्य चिरकारितया बहु। <br>दीर्घः कालो व्यतिक्रान्तस्ततस्तस्यागमत्पिता   ॥12-258-041॥</td></tr>
<tr><td>मेधातिथिर्महाप्राज्ञो गौतमस्तपसि स्थितः। <br>विमृश्य तेन कालेन पत्न्याः संस्थाव्यतिक्रमम्   ॥12-258-042॥</td></tr>
<tr><td>सोऽब्रवीद्दुःखसंतप्तो भृशमश्रूणि वर्तयन्। <br>श्रुतधैर्यप्रसादेन पश्चात्तापमुपागतः   ॥12-258-043॥</td></tr>
<tr><td>आश्रमं मम संप्राप्तस्त्रिलोकेशः पुरंदरः। <br>अतिथिव्रतमास्थाय ब्राह्मणं रूपमास्थितः   ॥12-258-044॥</td></tr>
<tr><td>समया सान्त्वितो वाग्भिः स्वागतेनाभिपूजितः। <br>अर्घ्यं पाद्यं च न्यायेन तयाभिप्रतिपादितः   ॥12-258-045॥</td></tr>
<tr><td>परवत्यस्मि चाप्युक्तः प्रणयिष्ये नयेन च। <br>अत्र चाकुशले जाते स्त्रियो नास्ति व्यतिक्रमः   ॥12-258-046॥</td></tr>
<tr><td>एवं न स्त्री न चैवाहं नाध्वगस्त्रिदशेश्वरः। <br>अपराध्यति धर्मस्य प्रमादस्त्वपराध्यति   ॥12-258-047॥</td></tr>
<tr><td>ईर्ष्याजं व्यसनं प्राहुस्तेन चैवोर्ध्वरेतसः। <br>ईर्ष्यया त्वहमाक्षिप्तो मग्नो दुष्कृतसागरे   ॥12-258-048॥</td></tr>
<tr><td>हत्वा साध्वीं च नारीं च व्यसनित्वाच्च शासिताम्। <br>भर्तव्यत्वेन भार्यां च को नु मां तारयिष्यति   ॥12-258-049॥</td></tr>
<tr><td>अन्तरेण मयाज्ञप्तश्चिरकारी ह्युदारधीः। <br>यद्यद्य चिरकारी स्यात्स मां त्रायेत पातकात्   ॥12-258-050॥</td></tr>
<tr><td>चिरकारिक भद्रं ते भद्रं ते चिरकारिक। <br>यद्यद्य चिरकारी त्वं ततोऽसि चिरकारिकः   ॥12-258-051॥</td></tr>
<tr><td>त्राहि मां मातरं चैव तपो यच्चार्जितं मया। <br>आत्मानं पातकेभ्यश्च भवाद्य चिरकारिकः   ॥12-258-052॥</td></tr>
<tr><td>सहजं चिरकारित्वं चिरप्राज्ञतया तव। <br>सफलं तत्तवाद्यास्तु भवाद्य चिरकारिकः   ॥12-258-053॥</td></tr>
<tr><td>चिरमाशंसितो मात्रा चिरं गर्भेण धारितः। <br>सफलं चिरकारित्वं कुरु त्वं चिरकारिक   ॥12-258-054॥</td></tr>
<tr><td>चिरायते च संतापाच्चिरं स्वपिति वारितः। <br>आवयोश्चिरसंतापादवेक्ष्य चिरकारिक   ॥12-258-055॥</td></tr>
<tr><td>एवं स दुःखितो राजन्महर्षिर्गौतमस्तदा। <br>चिरकारिं ददर्शाथ पुत्रं स्थितमथान्तिके   ॥12-258-056॥</td></tr>
<tr><td>चिरकारी तु पितरं दृष्ट्वा परमदुःखितः। <br>शस्त्रं त्यक्त्वा ततो मूर्ध्ना प्रसादायोपचक्रमे   ॥12-258-057॥</td></tr>
<tr><td>गौतमस्तु सुतं दृष्ट्वा शिरसा पतितं भुवि। <br>पत्नीं चैव निराकारां परामभ्यगमन्मुदम्   ॥12-258-058॥</td></tr>
<tr><td>न हि सा तेन संभेदं पत्नी नीता महात्मना। <br>विजने चाश्रमस्थेन पुत्रश्चापि समाहितः   ॥12-258-059॥</td></tr>
<tr><td>हन्यात्त्वनपवादेन शस्त्रपाणौ सुते स्थिते। <br>विनीतं प्रश्नयित्वा च व्यवस्येदात्मकर्मसु   ॥12-258-060॥</td></tr>
<tr><td>बुद्धिश्चासीत्सुतं दृष्ट्वा पितुश्चरणयोर्नतम्। <br>शस्त्रग्रहणचापल्यं संवृणोति भयादिति   ॥12-258-061॥</td></tr>
<tr><td>ततः पित्रा चिरं स्तुत्वा चिरं चाघ्राय मूर्धनि। <br>चिरं दोर्भ्यां परिष्वज्य चिरं जीवेत्युदाहृतः   ॥12-258-062॥</td></tr>
<tr><td>एवं स गौतमः पुत्रं प्रीतिहर्षसमन्वितः। <br>अभिनन्द्य महाप्राज्ञ इदं वचनमब्रवीत्   ॥12-258-063॥</td></tr>
<tr><td>चिरकारिक भद्रं ते चिरकारी चिरं भव। <br>चिरायमाणे त्वयि च चिरमस्मि सुदुःखितः   ॥12-258-064॥</td></tr>
<tr><td>गाथाश्चाप्यब्रवीद्विद्वान्गौतमो मुनिसत्तमः। <br>चिरकारिषु धीरेषु गुणोद्देशसमाश्रयात्   ॥12-258-065॥</td></tr>
<tr><td>चिरेण मित्रं बध्नीयाच्चिरेण च कृतं त्यजेत्। <br>चिरेण हि कृतं मित्रं चिरं धारणमर्हति   ॥12-258-066॥</td></tr>
<tr><td>रागे दर्पे च माने च द्रोहे पापे च कर्मणि। <br>अप्रिये चैव कर्तव्ये चिरकारी प्रशस्यते   ॥12-258-067॥</td></tr>
<tr><td>बन्धूनां सुहृदां चैव भृत्यानां स्त्रीजनस्य च। <br>अव्यक्तेष्वपराधेषु चिरकारी प्रशस्यते   ॥12-258-068॥</td></tr>
<tr><td>एवं स गौतमस्तस्य प्रीतः पुत्रस्य भारत। <br>कर्मणा तेन कौरव्य चिरकारितया तया   ॥12-258-069॥</td></tr>
<tr><td>एवं सर्वेषु कार्येषु विमृश्य पुरुषस्ततः। <br>चिरेण निश्चयं कृत्वा चिरं न परितप्यते   ॥12-258-070॥</td></tr>
<tr><td>चिरं धारयते रोषं चिरं कर्म नियच्छति। <br>पश्चात्तापकरं कर्म न किंचिदुपपद्यते   ॥12-258-071॥</td></tr>
<tr><td>चिरं वृद्धानुपासीत चिरमन्वास्य पूजयेत्। <br>चिरं धर्मान्निषेवेत कुर्याच्चान्वेषणं चिरम्   ॥12-258-072॥</td></tr>
<tr><td>चिरमन्वास्य विदुषश्चिरं शिष्टान्निषेव्य च। <br>चिरं विनीय चात्मानं चिरं यात्यनवज्ञताम्   ॥12-258-073॥</td></tr>
<tr><td>ब्रुवतश्च परस्यापि वाक्यं धर्मोपसंहितम्। <br>चिरं पृच्छेच्चिरं ब्रूयाच्चिरं न परिभूयते   ॥12-258-074॥</td></tr>
<tr><td>उपास्य बहुलास्तस्मिन्नाश्रमे सुमहातपाः। <br>समाः स्वर्गं गतो विप्रः पुत्रेण सहितस्तदा   ॥12-258-075॥</td></tr>
</table>
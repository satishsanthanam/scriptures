<table border = "1"><tr><td>Verse</td></tr>
<tr><td> वसिष्ठ उवाच। <br>एवमप्रतिबुद्धत्वादबुद्धमनुवर्तते। <br>देहाद्देहसहस्राणि तथा समभिपद्यते   ॥12-292-001॥</td></tr>
<tr><td>तिर्यग्योनिसहस्रेषु कदाचिद्देवतास्वपि। <br>उपपद्यति संयोगाद्गुणैः सह गुणक्षयात्   ॥12-292-002॥</td></tr>
<tr><td>मानुषत्वाद्दिवं याति दिवो मानुष्यमेव च। <br>मानुष्यान्निरयस्थानमानन्त्यं प्रतिपद्यते   ॥12-292-003॥</td></tr>
<tr><td>कोशकारो यथात्मानं कीटः समनुरुन्धति। <br>सूत्रतन्तुगुणैर्नित्यं तथायमगुणो गुणैः   ॥12-292-004॥</td></tr>
<tr><td>द्वंद्वमेति च निर्द्वंद्वस्तासु तास्विह योनिषु। <br>शीर्षरोगेऽक्षिरोगे च दन्तशूले गलग्रहे   ॥12-292-005॥</td></tr>
<tr><td>जलोदरेऽर्शसां रोगे ज्वरगण्डविषूचिके। <br>श्वित्रे कुष्ठेऽग्निदाहे च सिध्मापस्मारयोरपि   ॥12-292-006॥</td></tr>
<tr><td>यानि चान्यानि द्वंद्वानि प्राकृतानि शरीरिषु। <br>उत्पद्यन्ते विचित्राणि तान्येषोऽप्यभिमन्यते। <br>अभिमन्यत्यभीमानात्तथैव सुकृतान्यपि   ॥12-292-007॥</td></tr>
<tr><td>एकवासाश्च दुर्वासाः शायी नित्यमधस्तथा। <br>मण्डूकशायी च तथा वीरासनगतस्तथा   ॥12-292-008॥</td></tr>
<tr><td>चीरधारणमाकाशे शयनं स्थानमेव च। <br>इष्टकाप्रस्तरे चैव कण्टकप्रस्तरे तथा   ॥12-292-009॥</td></tr>
<tr><td>भस्मप्रस्तरशायी च भूमिशय्यानुलेपनः। <br>वीरस्थानाम्बुपङ्के च शयनं फलकेषु च   ॥12-292-010॥</td></tr>
<tr><td>विविधासु च शय्यासु फलगृद्ध्यान्वितोऽफलः। <br>मुञ्जमेखलनग्नत्वं क्षौमकृष्णाजिनानि च   ॥12-292-011॥</td></tr>
<tr><td>शाणीवालपरीधानो व्याघ्रचर्मपरिच्छदः। <br>सिंहचर्मपरीधानः पट्टवासास्तथैव च   ॥12-292-012॥</td></tr>
<tr><td>कीटकावसनश्चैव चीरवासास्तथैव च। <br>वस्त्राणि चान्यानि बहून्यभिमन्यत्यबुद्धिमान्   ॥12-292-013॥</td></tr>
<tr><td>भोजनानि विचित्राणि रत्नानि विविधानि च। <br>एकवस्त्रान्तराशित्वमेककालिकभोजनम्   ॥12-292-014॥</td></tr>
<tr><td>चतुर्थाष्टमकालश्च षष्ठकालिक एव च। <br>षड्रात्रभोजनश्चैव तथैवाष्टाहभोजनः   ॥12-292-015॥</td></tr>
<tr><td>सप्तरात्रदशाहारो द्वादशाहार एव च। <br>मासोपवासी मूलाशी फलाहारस्तथैव च   ॥12-292-016॥</td></tr>
<tr><td>वायुभक्षोऽम्बुपिण्याकगोमयादन एव च। <br>गोमूत्रभोजनश्चैव शाकपुष्पाद एव च   ॥12-292-017॥</td></tr>
<tr><td>शैवालभोजनश्चैव तथाचामेन वर्तयन्। <br>वर्तयञ्शीर्णपर्णैश्च प्रकीर्णफलभोजनः   ॥12-292-018॥</td></tr>
<tr><td>विविधानि च कृच्छ्राणि सेवते सुखकाङ्क्षया। <br>चान्द्रायणानि विधिवल्लिङ्गानि विविधानि च   ॥12-292-019॥</td></tr>
<tr><td>चातुराश्रम्यपन्थानमाश्रयत्याश्रमानपि। <br>उपासीनश्च पाषण्डान्गुहाः शैलांस्तथैव च   ॥12-292-020॥</td></tr>
<tr><td>विविक्ताश्च शिलाछायास्तथा प्रस्रवणानि च। <br>विविधानि च जप्यानि विविधानि व्रतानि च   ॥12-292-021॥</td></tr>
<tr><td>नियमान्सुविचित्रांश्च विविधानि तपांसि च। <br>यज्ञांश्च विविधाकारान्विधींश्च विविधांस्तथा   ॥12-292-022॥</td></tr>
<tr><td>वणिक्पथं द्विजक्षत्रं वैश्यशूद्रं तथैव च। <br>दानं च विविधाकारं दीनान्धकृपणेष्वपि   ॥12-292-023॥</td></tr>
<tr><td>अभिमन्यत्यसंबोधात्तथैव त्रिविधान्गुणान्। <br>सत्त्वं रजस्तमश्चैव धर्मार्थौ काम एव च। <br>प्रकृत्यात्मानमेवात्मा एवं प्रविभजत्युत   ॥12-292-024॥</td></tr>
<tr><td>स्वधाकारवषट्कारौ स्वाहाकारनमस्क्रियाः। <br>याजनाध्यापनं दानं तथैवाहुः प्रतिग्रहम्। <br>यजनाध्ययने चैव यच्चान्यदपि किंचन   ॥12-292-025॥</td></tr>
<tr><td>जन्ममृत्युविवादे च तथा विशसनेऽपि च। <br>शुभाशुभमयं सर्वमेतदाहुः क्रियापथम्   ॥12-292-026॥</td></tr>
<tr><td>प्रकृतिः कुरुते देवी महाप्रलयमेव च। <br>दिवसान्ते गुणानेतानभ्येत्यैकोऽवतिष्ठति   ॥12-292-027॥</td></tr>
<tr><td>रश्मिजालमिवादित्यस्तत्कालेन नियच्छति। <br>एवमेषोऽसकृत्सर्वं क्रीडार्थमभिमन्यते   ॥12-292-028॥</td></tr>
<tr><td>आत्मरूपगुणानेतान्विविधान्हृदयप्रियान्। <br>एवमेव विकुर्वाणः सर्गप्रलयकर्मणी   ॥12-292-029॥</td></tr>
<tr><td>क्रियाक्रियापथे रक्तस्त्रिगुणस्त्रिगुणातिगः। <br>क्रियाक्रियापथोपेतस्तथा तदिति मन्यते   ॥12-292-030॥</td></tr>
<tr><td>एवं द्वंद्वान्यथैतानि वर्तन्ते मम नित्यशः। <br>ममैवैतानि जायन्ते बाधन्ते तानि मामिति   ॥12-292-031॥</td></tr>
<tr><td>निस्तर्तव्यान्यथैतानि सर्वाणीति नराधिप। <br>मन्यतेऽयं ह्यबुद्धित्वात्तथैव सुकृतान्यपि   ॥12-292-032॥</td></tr>
<tr><td>भोक्तव्यानि मयैतानि देवलोकगतेन वै। <br>इहैव चैनं भोक्ष्यामि शुभाशुभफलोदयम्   ॥12-292-033॥</td></tr>
<tr><td>सुखमेव च कर्तव्यं सकृत्कृत्वा सुखं मम। <br>यावदन्तं च मे सौख्यं जात्यां जात्यां भविष्यति   ॥12-292-034॥</td></tr>
<tr><td>भविष्यति च मे दुःखं कृतेनेहाप्यनन्तकम्। <br>महद्दुःखं हि मानुष्यं निरये चापि मज्जनम्   ॥12-292-035॥</td></tr>
<tr><td>निरयाच्चापि मानुष्यं कालेनैष्याम्यहं पुनः। <br>मनुष्यत्वाच्च देवत्वं देवत्वात्पौरुषं पुनः। <br>मनुष्यत्वाच्च निरयं पर्यायेणोपगच्छति   ॥12-292-036॥</td></tr>
<tr><td>य एवं वेत्ति वै नित्यं निरात्मात्मगुणैर्वृतः। <br>तेन देवमनुष्येषु निरये चोपपद्यते   ॥12-292-037॥</td></tr>
<tr><td>ममत्वेनावृतो नित्यं तत्रैव परिवर्तते। <br>सर्गकोटिसहस्राणि मरणान्तासु मूर्तिषु   ॥12-292-038॥</td></tr>
<tr><td>य एवं कुरुते कर्म शुभाशुभफलात्मकम्। <br>स एव फलमश्नाति त्रिषु लोकेषु मूर्तिमान्   ॥12-292-039॥</td></tr>
<tr><td>प्रकृतिः कुरुते कर्म शुभाशुभफलात्मकम्। <br>प्रकृतिश्च तदश्नाति त्रिषु लोकेषु कामगा   ॥12-292-040॥</td></tr>
<tr><td>तिर्यग्योनौ मनुष्यत्वे देवलोके तथैव च। <br>त्रीणि स्थानानि चैतानि जानीयात्प्राकृतानि ह   ॥12-292-041॥</td></tr>
<tr><td>अलिङ्गां प्रकृतिं त्वाहुर्लिङ्गैरनुमिमीमहे। <br>तथैव पौरुषं लिङ्गमनुमानाद्धि पश्यति   ॥12-292-042॥</td></tr>
<tr><td>स लिङ्गान्तरमासाद्य प्राकृतं लिङ्गमव्रणम्। <br>व्रणद्वाराण्यधिष्ठाय कर्माण्यात्मनि मन्यते   ॥12-292-043॥</td></tr>
<tr><td>श्रोत्रादीनि तु सर्वाणि पञ्च कर्मेन्द्रियाणि च। <br>वागादीनि प्रवर्तन्ते गुणेष्वेव गुणैः सह। <br>अहमेतानि वै कुर्वन्ममैतानीन्द्रियाणि च   ॥12-292-044॥</td></tr>
<tr><td>निरिन्द्रियोऽभिमन्येत व्रणवानस्मि निर्व्रणः। <br>अलिङ्गो लिङ्गमात्मानमकालः कालमात्मनः   ॥12-292-045॥</td></tr>
<tr><td>असत्त्वं सत्त्वमात्मानमतत्त्वं तत्त्वमात्मनः। <br>अमृत्युर्मृत्युमात्मानमचरश्चरमात्मनः   ॥12-292-046॥</td></tr>
<tr><td>अक्षेत्रः क्षेत्रमात्मानमसर्गः सर्गमात्मनः। <br>अतपास्तप आत्मानमगतिर्गतिमात्मनः   ॥12-292-047॥</td></tr>
<tr><td>अभवो भवमात्मानमभयो भयमात्मनः। <br>अक्षरः क्षरमात्मानमबुद्धिस्त्वभिमन्यते   ॥12-292-048॥</td></tr>
</table>
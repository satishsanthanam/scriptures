<table border = "1"><tr><td>Verse</td></tr>
<tr><td> याज्ञवल्क्य उवाच। <br>अव्यक्तस्थं परं यत्तत्पृष्टस्तेऽहं नराधिप। <br>परं गुह्यमिमं प्रश्नं शृणुष्वावहितो नृप   ॥12-306-001॥</td></tr>
<tr><td>यथार्षेणेह विधिना चरतावमतेन ह। <br>मयादित्यादवाप्तानि यजूंषि मिथिलाधिप   ॥12-306-002॥</td></tr>
<tr><td>महता तपसा देवस्तपिष्ठः सेवितो मया। <br>प्रीतेन चाहं विभुना सूर्येणोक्तस्तदानघ   ॥12-306-003॥</td></tr>
<tr><td>वरं वृणीष्व विप्रर्षे यदिष्टं ते सुदुर्लभम्। <br>तत्ते दास्यामि प्रीतात्मा मत्प्रसादो हि दुर्लभः   ॥12-306-004॥</td></tr>
<tr><td>ततः प्रणम्य शिरसा मयोक्तस्तपतां वरः। <br>यजूंषि नोपयुक्तानि क्षिप्रमिच्छामि वेदितुम्   ॥12-306-005॥</td></tr>
<tr><td>ततो मां भगवानाह वितरिष्यामि ते द्विज। <br>सरस्वतीह वाग्भूता शरीरं ते प्रवेक्ष्यति   ॥12-306-006॥</td></tr>
<tr><td>ततो मामाह भगवानास्यं स्वं विवृतं कुरु। <br>विवृतं च ततो मेऽऽस्यं प्रविष्टा च सरस्वती   ॥12-306-007॥</td></tr>
<tr><td>ततो विदह्यमानोऽहं प्रविष्टोऽम्भस्तदानघ। <br>अविज्ञानादमर्षाच्च भास्करस्य महात्मनः   ॥12-306-008॥</td></tr>
<tr><td>ततो विदह्यमानं मामुवाच भगवान्रविः। <br>मुहूर्तं सह्यतां दाहस्ततः शीतीभविष्यसि   ॥12-306-009॥</td></tr>
<tr><td>शीतीभूतं च मां दृष्ट्वा भगवानाह भास्करः। <br>प्रतिष्ठास्यति ते वेदः सोत्तरः सखिलो द्विज   ॥12-306-010॥</td></tr>
<tr><td>कृत्स्नं शतपथं चैव प्रणेष्यसि द्विजर्षभ। <br>तस्यान्ते चापुनर्भावे बुद्धिस्तव भविष्यति   ॥12-306-011॥</td></tr>
<tr><td>प्राप्स्यसे च यदिष्टं तत्सांख्ययोगेप्सितं पदम्। <br>एतावदुक्त्वा भगवानस्तमेवाभ्यवर्तत   ॥12-306-012॥</td></tr>
<tr><td>ततोऽनुव्याहृतं श्रुत्वा गते देवे विभावसौ। <br>गृहमागत्य संहृष्टोऽचिन्तयं वै सरस्वतीम्   ॥12-306-013॥</td></tr>
<tr><td>ततः प्रवृत्तातिशुभा स्वरव्यञ्जनभूषिता। <br>ओंकारमादितः कृत्वा मम देवी सरस्वती   ॥12-306-014॥</td></tr>
<tr><td>ततोऽहमर्घ्यं विधिवत्सरस्वत्यै न्यवेदयम्। <br>तपतां च वरिष्ठाय निषण्णस्तत्परायणः   ॥12-306-015॥</td></tr>
<tr><td>ततः शतपथं कृत्स्नं सरहस्यं ससंग्रहम्। <br>चक्रे सपरिशेषं च हर्षेण परमेण ह   ॥12-306-016॥</td></tr>
<tr><td>कृत्वा चाध्ययनं तेषां शिष्याणां शतमुत्तमम्। <br>विप्रियार्थं सशिष्यस्य मातुलस्य महात्मनः   ॥12-306-017॥</td></tr>
<tr><td>ततः सशिष्येण मया सूर्येणेव गभस्तिभिः। <br>व्याप्तो यज्ञो महाराज पितुस्तव महात्मनः   ॥12-306-018॥</td></tr>
<tr><td>मिषतो देवलस्यापि ततोऽर्धं हृतवानहम्। <br>स्ववेददक्षिणायाथ विमर्दे मातुलेन ह   ॥12-306-019॥</td></tr>
<tr><td>सुमन्तुनाथ पैलेन तथा जैमिनिना च वै। <br>पित्रा ते मुनिभिश्चैव ततोऽहमनुमानितः   ॥12-306-020॥</td></tr>
<tr><td>दश पञ्च च प्राप्तानि यजूंष्यर्कान्मयानघ। <br>तथैव लोमहर्षाच्च पुराणमवधारितम्   ॥12-306-021॥</td></tr>
<tr><td>बीजमेतत्पुरस्कृत्य देवीं चैव सरस्वतीम्। <br>सूर्यस्य चानुभावेन प्रवृत्तोऽहं नराधिप   ॥12-306-022॥</td></tr>
<tr><td>कर्तुं शतपथं वेदमपूर्वं कारितं च मे। <br>यथाभिलषितं मार्गं तथा तच्चोपपादितम्   ॥12-306-023॥</td></tr>
<tr><td>शिष्याणामखिलं कृत्स्नमनुज्ञातं ससंग्रहम्। <br>सर्वे च शिष्याः शुचयो गताः परमहर्षिताः   ॥12-306-024॥</td></tr>
<tr><td>शाखाः पञ्चदशेमास्तु विद्या भास्करदर्शिताः। <br>प्रतिष्ठाप्य यथाकामं वेद्यं तदनुचिन्तयम्   ॥12-306-025॥</td></tr>
<tr><td>किमत्र ब्रह्मण्यमृतं किं च वेद्यमनुत्तमम्। <br>चिन्तये तत्र चागत्य गन्धर्वो मामपृच्छत   ॥12-306-026॥</td></tr>
<tr><td>विश्वावसुस्ततो राजन्वेदान्तज्ञानकोविदः। <br>चतुर्विंशतिकान्प्रश्नान्पृष्ट्वा वेदस्य पार्थिव। <br>पञ्चविंशतिमं प्रश्नं पप्रच्छान्वीक्षिकीं तथा   ॥12-306-027॥</td></tr>
<tr><td>विश्वाविश्वं तथाश्वाश्वं मित्रं वरुणमेव च। <br>ज्ञानं ज्ञेयं तथाज्ञो ज्ञः कस्तपा अतपास्तथा। <br>सूर्यादः सूर्य इति च विद्याविद्ये तथैव च   ॥12-306-028॥</td></tr>
<tr><td>वेद्यावेद्यं तथा राजन्नचलं चलमेव च। <br>अपूर्वमक्षयं क्षय्यमेतत्प्रश्नमनुत्तमम्   ॥12-306-029॥</td></tr>
<tr><td>अथोक्तश्च मया राजन्राजा गन्धर्वसत्तमः। <br>पृष्टवाननुपूर्वेण प्रश्नमुत्तममर्थवत्   ॥12-306-030॥</td></tr>
<tr><td>मुहूर्तं मृष्यतां तावद्यावदेनं विचिन्तये। <br>बाढमित्येव कृत्वा स तूष्णीं गन्धर्व आस्थितः   ॥12-306-031॥</td></tr>
<tr><td>ततोऽन्वचिन्तयमहं भूयो देवीं सरस्वतीम्। <br>मनसा स च मे प्रश्नो दध्नो घृतमिवोद्धृतम्   ॥12-306-032॥</td></tr>
<tr><td>तत्रोपनिषदं चैव परिशेषं च पार्थिव। <br>मथ्नामि मनसा तात दृष्ट्वा चान्वीक्षिकीं पराम्   ॥12-306-033॥</td></tr>
<tr><td>चतुर्थी राजशार्दूल विद्यैषा सांपरायिकी। <br>उदीरिता मया तुभ्यं पञ्चविंशेऽधि धिष्ठिता   ॥12-306-034॥</td></tr>
<tr><td>अथोक्तस्तु मया राजन्राजा विश्वावसुस्तदा। <br>श्रूयतां यद्भवानस्मान्प्रश्नं संपृष्टवानिह   ॥12-306-035॥</td></tr>
<tr><td>विश्वाविश्वेति यदिदं गन्धर्वेन्द्रानुपृच्छसि। <br>विश्वाव्यक्तं परं विद्याद्भूतभव्यभयंकरम्   ॥12-306-036॥</td></tr>
<tr><td>त्रिगुणं गुणकर्तृत्वादविश्वो निष्कलस्तथा। <br>अश्वस्तथैव मिथुनमेवमेवानुदृश्यते   ॥12-306-037॥</td></tr>
<tr><td>अव्यक्तं प्रकृतिं प्राहुः पुरुषेति च निर्गुणम्। <br>तथैव मित्रं पुरुषं वरुणं प्रकृतिं तथा   ॥12-306-038॥</td></tr>
<tr><td>ज्ञानं तु प्रकृतिं प्राहुर्ज्ञेयं निष्कलमेव च। <br>अज्ञश्च ज्ञश्च पुरुषस्तस्मान्निष्कल उच्यते   ॥12-306-039॥</td></tr>
<tr><td>कस्तपा अतपाः प्रोक्तः कोऽसौ पुरुष उच्यते। <br>तपाः प्रकृतिरित्याहुरतपा निष्कलः स्मृतः   ॥12-306-040॥</td></tr>
<tr><td>तथैवावेद्यमव्यक्तं वेद्यः पुरुष उच्यते। <br>चलाचलमिति प्रोक्तं त्वया तदपि मे शृणु   ॥12-306-041॥</td></tr>
<tr><td>चलां तु प्रकृतिं प्राहुः कारणं क्षेपसर्गयोः। <br>अक्षेपसर्गयोःकर्ता निश्चलः पुरुषः स्मृतः   ॥12-306-042॥</td></tr>
<tr><td>अजावुभावप्रजौ च अक्षयौ चाप्युभावपि। <br>अजौ नित्यावुभौ प्राहुरध्यात्मगतिनिश्चयाः   ॥12-306-043॥</td></tr>
<tr><td>अक्षयत्वात्प्रजनने अजमत्राहुरव्ययम्। <br>अक्षयं पुरुषं प्राहुः क्षयो ह्यस्य न विद्यते   ॥12-306-044॥</td></tr>
<tr><td>गुणक्षयत्वात्प्रकृतिः कर्तृत्वादक्षयं बुधाः। <br>एषा तेऽऽन्वीक्षिकी विद्या चतुर्थी सांपरायिकी   ॥12-306-045॥</td></tr>
<tr><td>विद्योपेतं धनं कृत्वा कर्मणा नित्यकर्मणि। <br>एकान्तदर्शना वेदाः सर्वे विश्वावसो स्मृताः   ॥12-306-046॥</td></tr>
<tr><td>जायन्ते च म्रियन्ते च यस्मिन्नेते यतश्च्युताः। <br>वेदार्थं ये न जानन्ति वेद्यं गन्धर्वसत्तम   ॥12-306-047॥</td></tr>
<tr><td>साङ्गोपाङ्गानपि यदि पञ्च वेदानधीयते। <br>वेदवेद्यं न जानीते वेदभारवहो हि सः   ॥12-306-048॥</td></tr>
<tr><td>यो घृतार्थी खरीक्षीरं मथेद्गन्धर्वसत्तम। <br>विष्ठां तत्रानुपश्येत न मण्डं नापि वा घृतम्   ॥12-306-049॥</td></tr>
<tr><td>तथा वेद्यमवेद्यं च वेदविद्यो न विन्दति। <br>स केवलं मूढमतिर्ज्ञानभारवहः स्मृतः   ॥12-306-050॥</td></tr>
<tr><td>द्रष्टव्यौ नित्यमेवैतौ तत्परेणान्तरात्मना। <br>यथास्य जन्मनिधने न भवेतां पुनः पुनः   ॥12-306-051॥</td></tr>
<tr><td>अजस्रं जन्मनिधनं चिन्तयित्वा त्रयीमिमाम्। <br>परित्यज्य क्षयमिह अक्षयं धर्ममास्थितः   ॥12-306-052॥</td></tr>
<tr><td>यदा तु पश्यतेऽत्यन्तमहन्यहनि काश्यप। <br>तदा स केवलीभूतः षड्विंशमनुपश्यति   ॥12-306-053॥</td></tr>
<tr><td>अन्यश्च शश्वदव्यक्तस्तथान्यः पञ्चविंशकः। <br>तस्य द्वावनुपश्येत तमेकमिति साधवः   ॥12-306-054॥</td></tr>
<tr><td>तेनैतन्नाभिजानन्ति पञ्चविंशकमच्युतम्। <br>जन्ममृत्युभयाद्योगाः सांख्याश्च परमैषिणः   ॥12-306-055॥</td></tr>
<tr><td> विश्वावसुरुवाच। <br>पञ्चविंशं यदेतत्ते प्रोक्तं ब्राह्मणसत्तम। <br>तथा तन्न तथा वेति तद्भवान्वक्तुमर्हति   ॥12-306-056॥</td></tr>
<tr><td>जैगीषव्यस्यासितस्य देवलस्य च मे श्रुतम्। <br>पराशरस्य विप्रर्षेर्वार्षगण्यस्य धीमतः   ॥12-306-057॥</td></tr>
<tr><td>भिक्षोः पञ्चशिखस्याथ कपिलस्य शुकस्य च। <br>गौतमस्यार्ष्टिषेणस्य गर्गस्य च महात्मनः   ॥12-306-058॥</td></tr>
<tr><td>नारदस्यासुरेश्चैव पुलस्त्यस्य च धीमतः। <br>सनत्कुमारस्य ततः शुक्रस्य च महात्मनः   ॥12-306-059॥</td></tr>
<tr><td>कश्यपस्य पितुश्चैव पूर्वमेव मया श्रुतम्। <br>तदनन्तरं च रुद्रस्य विश्वरूपस्य धीमतः   ॥12-306-060॥</td></tr>
<tr><td>दैवतेभ्यः पितृभ्यश्च दैत्येभ्यश्च ततस्ततः। <br>प्राप्तमेतन्मया कृत्स्नं वेद्यं नित्यं वदन्त्युत   ॥12-306-061॥</td></tr>
<tr><td>तस्मात्तद्वै भवद्बुद्ध्या श्रोतुमिच्छामि ब्राह्मण। <br>भवान्प्रबर्हः शास्त्राणां प्रगल्भश्चातिबुद्धिमान्   ॥12-306-062॥</td></tr>
<tr><td>न तवाविदितं किंचिद्भवाञ्श्रुतिनिधिः स्मृतः। <br>कथ्यते देवलोके च पितृलोके च ब्राह्मण   ॥12-306-063॥</td></tr>
<tr><td>ब्रह्मलोकगताश्चैव कथयन्ति महर्षयः। <br>पतिश्च तपतां शश्वदादित्यस्तव भाषते   ॥12-306-064॥</td></tr>
<tr><td>सांख्यज्ञानं त्वया ब्रह्मन्नवाप्तं कृत्स्नमेव च। <br>तथैव योगज्ञानं च याज्ञवल्क्य विशेषतः   ॥12-306-065॥</td></tr>
<tr><td>निःसंदिग्धं प्रबुद्धस्त्वं बुध्यमानश्चराचरम्। <br>श्रोतुमिच्छामि तज्ज्ञानं घृतं मण्डमयं यथा   ॥12-306-066॥</td></tr>
<tr><td> याज्ञवल्क्य उवाच। <br>कृत्स्नधारिणमेव त्वां मन्ये गन्धर्वसत्तम। <br>जिज्ञाससि च मां राजंस्तन्निबोध यथाश्रुतम्   ॥12-306-067॥</td></tr>
<tr><td>अबुध्यमानां प्रकृतिं बुध्यते पञ्चविंशकः। <br>न तु बुध्यति गन्धर्व प्रकृतिः पञ्चविंशकम्   ॥12-306-068॥</td></tr>
<tr><td>अनेनाप्रतिबोधेन प्रधानं प्रवदन्ति तम्। <br>सांख्ययोगाश्च तत्त्वज्ञा यथाश्रुतिनिदर्शनात्   ॥12-306-069॥</td></tr>
<tr><td>पश्यंस्तथैवापश्यंश्च पश्यत्यन्यस्तथानघ। <br>षड्विंशः पञ्चविंशं च चतुर्विंशं च पश्यति। <br>न तु पश्यति पश्यंस्तु यश्चैनमनुपश्यति   ॥12-306-070॥</td></tr>
<tr><td>पञ्चविंशोऽभिमन्येत नान्योऽस्ति परमो मम। <br>न चतुर्विंशकोऽग्राह्यो मनुजैर्ज्ञानदर्शिभिः   ॥12-306-071॥</td></tr>
<tr><td>मत्स्येवोदकमन्वेति प्रवर्तति प्रवर्तनात्। <br>यथैव बुध्यते मत्स्यस्तथैषोऽप्यनुबुध्यते। <br>सस्नेहः सहवासाच्च साभिमानश्च नित्यशः   ॥12-306-072॥</td></tr>
<tr><td>स निमज्जति कालस्य यदैकत्वं न बुध्यते। <br>उन्मज्जति हि कालस्य ममत्वेनाभिसंवृतः   ॥12-306-073॥</td></tr>
<tr><td>यदा तु मन्यतेऽन्योऽहमन्य एष इति द्विजः। <br>तदा स केवलीभूतः षड्विंशमनुपश्यति   ॥12-306-074॥</td></tr>
<tr><td>अन्यश्च राजन्नवरस्तथान्यः पञ्चविंशकः। <br>तत्स्थत्वादनुपश्यन्ति एक एवेति साधवः   ॥12-306-075॥</td></tr>
<tr><td>तेनैतन्नाभिनन्दन्ति पञ्चविंशकमच्युतम्। <br>जन्ममृत्युभयाद्भीता योगाः सांख्याश्च काश्यप। <br>षड्विंशमनुपश्यन्ति शुचयस्तत्परायणाः   ॥12-306-076॥</td></tr>
<tr><td>यदा स केवलीभूतः षड्विंशमनुपश्यति। <br>तदा स सर्वविद्विद्वान्न पुनर्जन्म विन्दति   ॥12-306-077॥</td></tr>
<tr><td>एवमप्रतिबुद्धश्च बुध्यमानश्च तेऽनघ। <br>बुद्धश्चोक्तो यथातत्त्वं मया श्रुतिनिदर्शनात्   ॥12-306-078॥</td></tr>
<tr><td>पश्यापश्यं योऽनुपश्येत्क्षेमं तत्त्वं च काश्यप। <br>केवलाकेवलं चाद्यं पञ्चविंशात्परं च यत्   ॥12-306-079॥</td></tr>
<tr><td> विश्वावसुरुवाच। <br>तथ्यं शुभं चैतदुक्तं त्वया भोः; सम्यक्क्षेम्यं देवताद्यं यथावत्। <br>स्वस्त्यक्षयं भवतश्चास्तु नित्यं; बुद्ध्या सदा बुद्धियुक्तं नमस्ते   ॥12-306-080॥</td></tr>
<tr><td> याज्ञवल्क्य उवाच। <br>एवमुक्त्वा संप्रयातो दिवं स; विभ्राजन्वै श्रीमता दर्शनेन। <br>तुष्टश्च तुष्ट्या परयाभिनन्द्य; प्रदक्षिणं मम कृत्वा महात्मा   ॥12-306-081॥</td></tr>
<tr><td>ब्रह्मादीनां खेचराणां क्षितौ च; ये चाधस्तात्संवसन्ते नरेन्द्र। <br>तत्रैव तद्दर्शनं दर्शयन्वै; सम्यक्क्षेम्यं ये पथं संश्रिता वै   ॥12-306-082॥</td></tr>
<tr><td>सांख्याः सर्वे सांख्यधर्मे रताश्च; तद्वद्योगा योगधर्मे रताश्च। <br>ये चाप्यन्ये मोक्षकामा मनुष्या;स्तेषामेतद्दर्शनं ज्ञानदृष्टम्   ॥12-306-083॥</td></tr>
<tr><td>ज्ञानान्मोक्षो जायते पूरुषाणां; नास्त्यज्ञानादेवमाहुर्नरेन्द्र। <br>तस्माज्ज्ञानं तत्त्वतोऽन्वेषितव्यं; येनात्मानं मोक्षयेज्जन्ममृत्योः   ॥12-306-084॥</td></tr>
<tr><td>प्राप्य ज्ञानं ब्राह्मणात्क्षत्रियाद्वा; वैश्याच्छूद्रादपि नीचादभीक्ष्णम्। <br>श्रद्धातव्यं श्रद्दधानेन नित्यं; न श्रद्धिनं जन्ममृत्यू विशेताम्   ॥12-306-085॥</td></tr>
<tr><td>सर्वे वर्णा ब्राह्मणा ब्रह्मजाश्च; सर्वे नित्यं व्याहरन्ते च ब्रह्म। <br>तत्त्वं शास्त्रं ब्रह्मबुद्ध्या ब्रवीमि; सर्वं विश्वं ब्रह्म चैतत्समस्तम्   ॥12-306-086॥</td></tr>
<tr><td>ब्रह्मास्यतो ब्राह्मणाः संप्रसूता; बाहुभ्यां वै क्षत्रियाः संप्रसूताः। <br>नाभ्यां वैश्याः पादतश्चापि शूद्राः; सर्वे वर्णा नान्यथा वेदितव्याः   ॥12-306-087॥</td></tr>
<tr><td>अज्ञानतः कर्मयोनिं भजन्ते; तां तां राजंस्ते यथा यान्त्यभावम्। <br>तथा वर्णा ज्ञानहीनाः पतन्ते; घोरादज्ञानात्प्राकृतं योनिजालम्   ॥12-306-088॥</td></tr>
<tr><td>तस्माज्ज्ञानं सर्वतो मार्गितव्यं; सर्वत्रस्थं चैतदुक्तं मया ते। <br>तस्थौ ब्रह्मा तस्थिवांश्चापरो य;स्तस्मै नित्यं मोक्षमाहुर्द्विजेन्द्राः   ॥12-306-089॥</td></tr>
<tr><td>यत्ते पृष्टं तन्मया चोपदिष्टं; याथातथ्यं तद्विशोको भवस्व। <br>राजन्गच्छस्वैतदर्थस्य पारं; सम्यक्प्रोक्तं स्वस्ति तेऽस्त्वत्र नित्यम्   ॥12-306-090॥</td></tr>
<tr><td> भीष्म उवाच। <br>स एवमनुशास्तस्तु याज्ञवल्क्येन धीमता। <br>प्रीतिमानभवद्राजा मिथिलाधिपतिस्तदा   ॥12-306-091॥</td></tr>
<tr><td>गते मुनिवरे तस्मिन्कृते चापि प्रदक्षिणे। <br>दैवरातिर्नरपतिरासीनस्तत्र मोक्षवित्   ॥12-306-092॥</td></tr>
<tr><td>गोकोटिं स्पर्शयामास हिरण्यस्य तथैव च। <br>रत्नाञ्जलिमथैकं च ब्राह्मणेभ्यो ददौ तदा   ॥12-306-093॥</td></tr>
<tr><td>विदेहराज्यं च तथा प्रतिष्ठाप्य सुतस्य वै। <br>यतिधर्ममुपासंश्चाप्यवसन्मिथिलाधिपः   ॥12-306-094॥</td></tr>
<tr><td>सांख्यज्ञानमधीयानो योगशास्त्रं च कृत्स्नशः। <br>धर्माधर्मौ च राजेन्द्र प्राकृतं परिगर्हयन्   ॥12-306-095॥</td></tr>
<tr><td>अनन्तमिति कृत्वा स नित्यं केवलमेव च। <br>धर्माधर्मौ पुण्यपापे सत्यासत्ये तथैव च   ॥12-306-096॥</td></tr>
<tr><td>जन्ममृत्यू च राजेन्द्र प्राकृतं तदचिन्तयत्। <br>ब्रह्माव्यक्तस्य कर्मेदमिति नित्यं नराधिप   ॥12-306-097॥</td></tr>
<tr><td>पश्यन्ति योगाः सांख्याश्च स्वशास्त्रकृतलक्षणाः। <br>इष्टानिष्टवियुक्तं हि तस्थौ ब्रह्म परात्परम्। <br>नित्यं तमाहुर्विद्वांसः शुचिस्तस्माच्छुचिर्भव   ॥12-306-098॥</td></tr>
<tr><td>दीयते यच्च लभते दत्तं यच्चानुमन्यते। <br>ददाति च नरश्रेष्ठ प्रतिगृह्णाति यच्च ह। <br>ददात्यव्यक्तमेवैतत्प्रतिगृह्णाति तच्च वै   ॥12-306-099॥</td></tr>
<tr><td>आत्मा ह्येवात्मनो ह्येकः कोऽन्यस्त्वत्तोऽधिको भवेत्। <br>एवं मन्यस्व सततमन्यथा मा विचिन्तय   ॥12-306-100॥</td></tr>
<tr><td>यस्याव्यक्तं न विदितं सगुणं निर्गुणं पुनः। <br>तेन तीर्थानि यज्ञाश्च सेवितव्याविपश्चिता   ॥12-306-101॥</td></tr>
<tr><td>न स्वाध्यायैस्तपोभिर्वा यज्ञैर्वा कुरुनन्दन। <br>लभतेऽव्यक्तसंस्थानं ज्ञात्वाव्यक्तं महीपते   ॥12-306-102॥</td></tr>
<tr><td>तथैव महतः स्थानमाहंकारिकमेव च। <br>अहंकारात्परं चापि स्थानानि समवाप्नुयात्   ॥12-306-103॥</td></tr>
<tr><td>ये त्वव्यक्तात्परं नित्यं जानते शास्त्रतत्पराः। <br>जन्ममृत्युवियुक्तं च वियुक्तं सदसच्च यत्   ॥12-306-104॥</td></tr>
<tr><td>एतन्मयाप्तं जनकात्पुरस्ता;त्तेनापि चाप्तं नृप याज्ञवल्क्यात्। <br>ज्ञानं विशिष्टं न तथा हि यज्ञा; ज्ञानेन दुर्गं तरते न यज्ञैः   ॥12-306-105॥</td></tr>
<tr><td>दुर्गं जन्म निधनं चापि राज;न्न भूतिकं ज्ञानविदो वदन्ति। <br>यज्ञैस्तपोभिर्नियमैर्व्रतैश्च; दिवं समासाद्य पतन्ति भूमौ   ॥12-306-106॥</td></tr>
<tr><td>तस्मादुपासस्व परं महच्छुचि; शिवं विमोक्षं विमलं पवित्रम्। <br>क्षेत्रज्ञवित्पार्थिव ज्ञानयज्ञ;मुपास्य वै तत्त्वमृषिर्भविष्यसि   ॥12-306-107॥</td></tr>
<tr><td>उपनिषदमुपाकरोत्तदा वै; जनकनृपस्य पुरा हि याज्ञवल्क्यः। <br>यदुपगणितशाश्वताव्ययं त;च्छुभममृतत्वमशोकमृच्छतीति   ॥12-306-108॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>प्रियः सर्वस्य लोकस्य सर्वसत्त्वाभिनन्दिता। <br>गुणैः सर्वैरुपेतश्च को न्वस्ति भुवि मानवः   ॥12-223-001॥</td></tr>
<tr><td> भीष्म उवाच। <br>अत्र ते वर्तयिष्यामि पृच्छतो भरतर्षभ। <br>उग्रसेनस्य संवादं नारदे केशवस्य च   ॥12-223-002॥</td></tr>
<tr><td> उग्रसेन उवाच। <br>पश्य संकल्पते लोको नारदस्य प्रकीर्तने। <br>मन्ये स गुणसंपन्नो ब्रूहि तन्मम पृच्छतः   ॥12-223-003॥</td></tr>
<tr><td> वासुदेव उवाच। <br>कुकुराधिप यान्मन्ये शृणु तान्मे विवक्षतः। <br>नारदस्य गुणान्साधून्संक्षेपेण नराधिप   ॥12-223-004॥</td></tr>
<tr><td>न चारित्रनिमित्तोऽस्याहंकारो देहपातनः। <br>अभिन्नश्रुतचारित्रस्तस्मात्सर्वत्र पूजितः   ॥12-223-005॥</td></tr>
<tr><td>तपस्वी नारदो बाढं वाचि नास्य व्यतिक्रमः। <br>कामाद्वा यदि वा लोभात्तस्मात्सर्वत्र पूजितः   ॥12-223-006॥</td></tr>
<tr><td>अध्यात्मविधितत्त्वज्ञः क्षान्तः शक्तो जितेन्द्रियः। <br>ऋजुश्च सत्यवादी च तस्मात्सर्वत्र पूजितः   ॥12-223-007॥</td></tr>
<tr><td>तेजसा यशसा बुद्ध्या नयेन विनयेन च। <br>जन्मना तपसा वृद्धस्तस्मात्सर्वत्र पूजितः   ॥12-223-008॥</td></tr>
<tr><td>सुखशीलः सुसंभोगः सुभोज्यः स्वादरः शुचिः। <br>सुवाक्यश्चाप्यनीर्ष्यश्च तस्मात्सर्वत्र पूजितः   ॥12-223-009॥</td></tr>
<tr><td>कल्याणं कुरुते बाढं पापमस्मिन्न विद्यते। <br>न प्रीयते परानर्थैस्तस्मात्सर्वत्र पूजितः   ॥12-223-010॥</td></tr>
<tr><td>वेदश्रुतिभिराख्यानैरर्थानभिजिगीषते। <br>तितिक्षुरनवज्ञश्च तस्मात्सर्वत्र पूजितः   ॥12-223-011॥</td></tr>
<tr><td>समत्वाद्धि प्रियो नास्ति नाप्रियश्च कथंचन। <br>मनोनुकूलवादी च तस्मात्सर्वत्र पूजितः   ॥12-223-012॥</td></tr>
<tr><td>बहुश्रुतश्चैत्रकथः पण्डितोऽनलसोऽशठः। <br>अदीनोऽक्रोधनोऽलुब्धस्तस्मात्सर्वत्र पूजितः   ॥12-223-013॥</td></tr>
<tr><td>नार्थे न धर्मे कामे वा भूतपूर्वोऽस्य विग्रहः। <br>दोषाश्चास्य समुच्छिन्नास्तस्मात्सर्वत्र पूजितः   ॥12-223-014॥</td></tr>
<tr><td>दृढभक्तिरनिन्द्यात्मा श्रुतवाननृशंसवान्। <br>वीतसंमोहदोषश्च तस्मात्सर्वत्र पूजितः   ॥12-223-015॥</td></tr>
<tr><td>असक्तः सर्वसङ्गेषु सक्तात्मेव च लक्ष्यते। <br>अदीर्घसंशयो वाग्मी तस्मात्सर्वत्र पूजितः   ॥12-223-016॥</td></tr>
<tr><td>समाधिर्नास्य मानार्थे नात्मानं स्तौति कर्हिचित्। <br>अनीर्ष्युर्दृढसंभाषस्तस्मात्सर्वत्र पूजितः   ॥12-223-017॥</td></tr>
<tr><td>लोकस्य विविधं वृत्तं प्रकृतेश्चाप्यकुत्सयन्। <br>संसर्गविद्याकुशलस्तस्मात्सर्वत्र पूजितः   ॥12-223-018॥</td></tr>
<tr><td>नासूयत्यागमं कंचित्स्वं तपो नोपजीवति। <br>अवन्ध्यकालो वश्यात्मा तस्मात्सर्वत्र पूजितः   ॥12-223-019॥</td></tr>
<tr><td>कृतश्रमः कृतप्रज्ञो न च तृप्तः समाधितः। <br>नियमस्थोऽप्रमत्तश्च तस्मात्सर्वत्र पूजितः   ॥12-223-020॥</td></tr>
<tr><td>सापत्रपश्च युक्तश्च सुनेयः श्रेयसे परैः। <br>अभेत्ता परगुह्यानां तस्मात्सर्वत्र पूजितः   ॥12-223-021॥</td></tr>
<tr><td>न हृष्यत्यर्थलाभेषु नालाभेषु व्यथत्यपि। <br>स्थिरबुद्धिरसक्तात्मा तस्मात्सर्वत्र पूजितः   ॥12-223-022॥</td></tr>
<tr><td>तं सर्वगुणसंपन्नं दक्षं शुचिमकातरम्। <br>कालज्ञं च नयज्ञं च कः प्रियं न करिष्यति   ॥12-223-023॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>स चामन्त्र्योरगश्रेष्ठं ब्राह्मणः कृतनिश्चयः। <br>दीक्षाकाङ्क्षी तदा राजंश्च्यवनं भार्गवं श्रितः   ॥12-353-001॥</td></tr>
<tr><td>स तेन कृतसंस्कारो धर्ममेवोपतस्थिवान्। <br>तथैव च कथामेतां राजन्कथितवांस्तदा   ॥12-353-002॥</td></tr>
<tr><td>भार्गवेणापि राजेन्द्र जनकस्य निवेशने। <br>कथैषा कथिता पुण्या नारदाय महात्मने   ॥12-353-003॥</td></tr>
<tr><td>नारदेनापि राजेन्द्र देवेन्द्रस्य निवेशने। <br>कथिता भरतश्रेष्ठ पृष्टेनाक्लिष्टकर्मणा   ॥12-353-004॥</td></tr>
<tr><td>देवराजेन च पुरा कथैषा कथिता शुभा। <br>समस्तेभ्यः प्रशस्तेभ्यो वसुभ्यो वसुधाधिप   ॥12-353-005॥</td></tr>
<tr><td>यदा च मम रामेण युद्धमासीत्सुदारुणम्। <br>वसुभिश्च तदा राजन्कथेयं कथिता मम   ॥12-353-006॥</td></tr>
<tr><td>पृच्छमानाय तत्त्वेन मया तुभ्यं विशां पते। <br>कथेयं कथिता पुण्या धर्म्या धर्मभृतां वर   ॥12-353-007॥</td></tr>
<tr><td>तदेष परमो धर्मो यन्मां पृच्छसि भारत। <br>असन्नधीरनाकाङ्क्षी धर्मार्थकरणे नृप   ॥12-353-008॥</td></tr>
<tr><td>स च किल कृतनिश्चयो द्विजाग्र्यो; भुजगपतिप्रतिदेशितार्थकृत्यः। <br>यमनियमसमाहितो वनान्तं; परिगणितोञ्छशिलाशनः प्रविष्टः   ॥12-353-009॥</td></tr>
</table>
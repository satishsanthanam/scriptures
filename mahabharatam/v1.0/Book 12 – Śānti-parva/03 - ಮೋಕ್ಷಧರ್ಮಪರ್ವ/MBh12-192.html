<table border = "1"><tr><td>Verse</td></tr>
<tr><td> युधिष्ठिर उवाच। <br>कालमृत्युयमानां च ब्राह्मणस्य च सत्तम। <br>विवादो व्याहृतः पूर्वं तद्भवान्वक्तुमर्हति   ॥12-192-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>इक्ष्वाकोः सूर्यपुत्रस्य यद्वृत्तं ब्राह्मणस्य च   ॥12-192-002॥</td></tr>
<tr><td>कालस्य मृत्योश्च तथा यद्वृत्तं तन्निबोध मे। <br>यथा स तेषां संवादो यस्मिन्स्थानेऽपि चाभवत्   ॥12-192-003॥</td></tr>
<tr><td>ब्राह्मणो जापकः कश्चिद्धर्मवृत्तो महायशाः। <br>षडङ्गविन्महाप्राज्ञः पैप्पलादिः स कौशिकः   ॥12-192-004॥</td></tr>
<tr><td>तस्यापरोक्षं विज्ञानं षडङ्गेषु तथैव च। <br>वेदेषु चैव निष्णातो हिमवत्पादसंश्रयः   ॥12-192-005॥</td></tr>
<tr><td>सोऽन्त्यं ब्राह्मं तपस्तेपे संहितां संयतो जपन्। <br>तस्य वर्षसहस्रं तु नियमेन तथा गतम्   ॥12-192-006॥</td></tr>
<tr><td>स देव्या दर्शितः साक्षात्प्रीतास्मीति तदा किल। <br>जप्यमावर्तयंस्तूष्णीं न च तां किंचिदब्रवीत्   ॥12-192-007॥</td></tr>
<tr><td>तस्यानुकम्पया देवी प्रीता समभवत्तदा। <br>वेदमाता ततस्तस्य तज्जप्यं समपूजयत्   ॥12-192-008॥</td></tr>
<tr><td>समाप्तजप्यस्तूत्थाय शिरसा पादयोस्तथा। <br>पपात देव्या धर्मात्मा वचनं चेदमब्रवीत्   ॥12-192-009॥</td></tr>
<tr><td>दिष्ट्या देवि प्रसन्ना त्वं दर्शनं चागता मम। <br>यदि वापि प्रसन्नासि जप्ये मे रमतां मनः   ॥12-192-010॥</td></tr>
<tr><td> सावित्र्युवाच। <br>किं प्रार्थयसि विप्रर्षे किं चेष्टं करवाणि ते। <br>प्रब्रूहि जपतां श्रेष्ठ सर्वं तत्ते भविष्यति   ॥12-192-011॥</td></tr>
<tr><td> भीष्म उवाच। <br>इत्युक्तः स तदा देव्या विप्रः प्रोवाच धर्मवित्। <br>जप्यं प्रति ममेच्छेयं वर्धत्विति पुनः पुनः   ॥12-192-012॥</td></tr>
<tr><td>मनसश्च समाधिर्मे वर्धेताहरहः शुभे। <br>तत्तथेति ततो देवी मधुरं प्रत्यभाषत   ॥12-192-013॥</td></tr>
<tr><td>इदं चैवापरं प्राह देवी तत्प्रियकाम्यया। <br>निरयं नैव यातासि यत्र याता द्विजर्षभाः   ॥12-192-014॥</td></tr>
<tr><td>यास्यसि ब्रह्मणः स्थानमनिमित्तमनिन्दितम्। <br>साधये भविता चैतद्यत्त्वयाहमिहार्थिता   ॥12-192-015॥</td></tr>
<tr><td>नियतो जप चैकाग्रो धर्मस्त्वां समुपैष्यति। <br>कालो मृत्युर्यमश्चैव समायास्यन्ति तेऽन्तिकम्। <br>भविता च विवादोऽत्र तव तेषां च धर्मतः   ॥12-192-016॥</td></tr>
<tr><td>एवमुक्त्वा भगवती जगाम भवनं स्वकम्। <br>ब्राह्मणोऽपि जपन्नास्ते दिव्यं वर्षशतं तदा   ॥12-192-017॥</td></tr>
<tr><td>समाप्ते नियमे तस्मिन्नथ विप्रस्य धीमतः। <br>साक्षात्प्रीतस्तदा धर्मो दर्शयामास तं द्विजम्   ॥12-192-018॥</td></tr>
<tr><td> धर्म उवाच। <br>द्विजाते पश्य मां धर्ममहं त्वां द्रष्टुमागतः। <br>जप्यस्य च फलं यत्ते संप्राप्तं तच्च मे शृणु   ॥12-192-019॥</td></tr>
<tr><td>जिता लोकास्त्वया सर्वे ये दिव्या ये च मानुषाः। <br>देवानां निरयान्साधो सर्वानुत्क्रम्य यास्यसि   ॥12-192-020॥</td></tr>
<tr><td>प्राणत्यागं कुरु मुने गच्छ लोकान्यथेप्सितान्। <br>त्यक्त्वात्मनः शरीरं च ततो लोकानवाप्स्यसि   ॥12-192-021॥</td></tr>
<tr><td> ब्राह्मण उवाच। <br>कृतं लोकैर्हि मे धर्म गच्छ च त्वं यथासुखम्। <br>बहुदुःखसुखं देहं नोत्सृजेयमहं विभो   ॥12-192-022॥</td></tr>
<tr><td> धर्म उवाच। <br>अवश्यं भोः शरीरं ते त्यक्तव्यं मुनिपुंगव। <br>स्वर्ग आरोह्यतां विप्र किं वा ते रोचतेऽनघ   ॥12-192-023॥</td></tr>
<tr><td> ब्राह्मण उवाच। <br>न रोचये स्वर्गवासं विना देहादहं विभो। <br>गच्छ धर्म न मे श्रद्धा स्वर्गं गन्तुं विनात्मना   ॥12-192-024॥</td></tr>
<tr><td> धर्म उवाच। <br>अलं देहे मनः कृत्वा त्यक्त्वा देहं सुखी भव। <br>गच्छ लोकानरजसो यत्र गत्वा न शोचसि   ॥12-192-025॥</td></tr>
<tr><td> ब्राह्मण उवाच। <br>रमे जपन्महाभाग कृतं लोकैः सनातनैः। <br>सशरीरेण गन्तव्यो मया स्वर्गो न वा विभो   ॥12-192-026॥</td></tr>
<tr><td> धर्म उवाच। <br>यदि त्वं नेच्छसि त्यक्तुं शरीरं पश्य वै द्विज। <br>एष कालस्तथा मृत्युर्यमश्च त्वामुपागताः   ॥12-192-027॥</td></tr>
<tr><td> भीष्म उवाच। <br>अथ वैवस्वतः कालो मृत्युश्च त्रितयं विभो। <br>ब्राह्मणं तं महाभागमुपागम्येदमब्रुवन्   ॥12-192-028॥</td></tr>
<tr><td>तपसोऽस्य सुतप्तस्य तथा सुचरितस्य च। <br>फलप्राप्तिस्तव श्रेष्ठा यमोऽहं त्वामुपब्रुवे   ॥12-192-029॥</td></tr>
<tr><td>यथावदस्य जप्यस्य फलं प्राप्तस्त्वमुत्तमम्। <br>कालस्ते स्वर्गमारोढुं कालोऽहं त्वामुपागतः   ॥12-192-030॥</td></tr>
<tr><td>मृत्युं मा विद्धि धर्मज्ञ रूपिणं स्वयमागतम्। <br>कालेन चोदितं विप्र त्वामितो नेतुमद्य वै   ॥12-192-031॥</td></tr>
<tr><td> ब्राह्मण उवाच। <br>स्वागतं सूर्यपुत्राय कालाय च महात्मने। <br>मृत्यवे चाथ धर्माय किं कार्यं करवाणि वः   ॥12-192-032॥</td></tr>
<tr><td> भीष्म उवाच। <br>अर्घ्यं पाद्यं च दत्त्वा स तेभ्यस्तत्र समागमे। <br>अब्रवीत्परमप्रीतः स्वशक्त्या किं करोमि वः   ॥12-192-033॥</td></tr>
<tr><td>तस्मिन्नेवाथ काले तु तीर्थयात्रामुपागतः। <br>इक्ष्वाकुरगमत्तत्र समेता यत्र ते विभो   ॥12-192-034॥</td></tr>
<tr><td>सर्वानेव तु राजर्षिः संपूज्याभिप्रणम्य च। <br>कुशलप्रश्नमकरोत्सर्वेषां राजसत्तमः   ॥12-192-035॥</td></tr>
<tr><td>तस्मै सोऽथासनं दत्त्वा पाद्यमर्घ्यं तथैव च। <br>अब्रवीद्ब्राह्मणो वाक्यं कृत्वा कुशलसंविदम्   ॥12-192-036॥</td></tr>
<tr><td>स्वागतं ते महाराज ब्रूहि यद्यदिहेच्छसि। <br>स्वशक्त्या किं करोमीह तद्भवान्प्रब्रवीतु मे   ॥12-192-037॥</td></tr>
<tr><td> राजोवाच। <br>राजाहं ब्राह्मणश्च त्वं यदि षट्कर्मसंस्थितः। <br>ददामि वसु किंचित्ते प्रार्थितं तद्वदस्व मे   ॥12-192-038॥</td></tr>
<tr><td> ब्राह्मण उवाच। <br>द्विविधा ब्राह्मणा राजन्धर्मश्च द्विविधः स्मृतः। <br>प्रवृत्तश्च निवृत्तश्च निवृत्तोऽस्मि प्रतिग्रहात्   ॥12-192-039॥</td></tr>
<tr><td>तेभ्यः प्रयच्छ दानानि ये प्रवृत्ता नराधिप। <br>अहं न प्रतिगृह्णामि किमिष्टं किं ददानि ते। <br>ब्रूहि त्वं नृपतिश्रेष्ठ तपसा साधयामि किम्   ॥12-192-040॥</td></tr>
<tr><td> राजोवाच। <br>क्षत्रियोऽहं न जानामि देहीति वचनं क्वचित्। <br>प्रयच्छ युद्धमित्येवं वादिनः स्मो द्विजोत्तम   ॥12-192-041॥</td></tr>
<tr><td> ब्राह्मण उवाच। <br>तुष्यसि त्वं स्वधर्मेण तथा तुष्टा वयं नृप। <br>अन्योन्यस्योत्तरं नास्ति यदिष्टं तत्समाचर   ॥12-192-042॥</td></tr>
<tr><td> राजोवाच। <br>स्वशक्त्याहं ददानीति त्वया पूर्वं प्रभाषितम्। <br>याचे त्वां दीयतां मह्यं जप्यस्यास्य फलं द्विज   ॥12-192-043॥</td></tr>
<tr><td> ब्राह्मण उवाच। <br>युद्धं मम सदा वाणी याचतीति विकत्थसे। <br>न च युद्धं मया सार्धं किमर्थं याचसे पुनः   ॥12-192-044॥</td></tr>
<tr><td> राजोवाच। <br>वाग्वज्रा ब्राह्मणाः प्रोक्ताः क्षत्रिया बाहुजीविनः। <br>वाग्युद्धं तदिदं तीव्रं मम विप्र त्वया सह   ॥12-192-045॥</td></tr>
<tr><td> ब्राह्मण उवाच। <br>सैवाद्यापि प्रतिज्ञा मे स्वशक्त्या किं प्रदीयताम्। <br>ब्रूहि दास्यामि राजेन्द्र विभवे सति माचिरम्   ॥12-192-046॥</td></tr>
<tr><td> राजोवाच। <br>यत्तद्वर्षशतं पूर्णं जप्यं वै जपता त्वया। <br>फलं प्राप्तं तत्प्रयच्छ मम दित्सुर्भवान्यदि   ॥12-192-047॥</td></tr>
<tr><td> ब्राह्मण उवाच। <br>परमं गृह्यतां तस्य फलं यज्जपितं मया। <br>अर्धं त्वमविचारेण फलं तस्य समाप्नुहि   ॥12-192-048॥</td></tr>
<tr><td>अथ वा सर्वमेवेह जप्यकं मामकं फलम्। <br>राजन्प्राप्नुहि कामं त्वं यदि सर्वमिहेच्छसि   ॥12-192-049॥</td></tr>
<tr><td> राजोवाच। <br>कृतं सर्वेण भद्रं ते जप्यं यद्याचितं मया। <br>स्वस्ति तेऽस्तु गमिष्यामि किं च तस्य फलं वद   ॥12-192-050॥</td></tr>
<tr><td> ब्राह्मण उवाच। <br>फलप्राप्तिं न जानामि दत्तं यज्जपितं मया। <br>अयं धर्मश्च कालश्च यमो मृत्युश्च साक्षिणः   ॥12-192-051॥</td></tr>
<tr><td> राजोवाच। <br>अज्ञातमस्य धर्मस्य फलं मे किं करिष्यति। <br>प्राप्नोतु तत्फलं विप्रो नाहमिच्छे ससंशयम्   ॥12-192-052॥</td></tr>
<tr><td> ब्राह्मण उवाच। <br>नाददेऽपरवक्तव्यं दत्तं वाचा फलं मया। <br>वाक्यं प्रमाणं राजर्षे ममापि तव चैव हि   ॥12-192-053॥</td></tr>
<tr><td>नाभिसंधिर्मया जप्ये कृतपूर्वः कथंचन। <br>जप्यस्य राजशार्दूल कथं ज्ञास्याम्यहं फलम्   ॥12-192-054॥</td></tr>
<tr><td>ददस्वेति त्वया चोक्तं ददामीति तथा मया। <br>न वाचं दूषयिष्यामि सत्यं रक्ष स्थिरो भव   ॥12-192-055॥</td></tr>
<tr><td>अथैवं वदतो मेऽद्य वचनं न करिष्यसि। <br>महानधर्मो भविता तव राजन्मृषाकृतः   ॥12-192-056॥</td></tr>
<tr><td>न युक्तं तु मृषा वाणी त्वया वक्तुमरिंदम। <br>तथा मयाप्यभ्यधिकं मृषा वक्तुं न शक्यते   ॥12-192-057॥</td></tr>
<tr><td>संश्रुतं च मया पूर्वं ददानीत्यविचारितम्। <br>तद्गृह्णीष्वाविचारेण यदि सत्ये स्थितो भवान्   ॥12-192-058॥</td></tr>
<tr><td>इहागम्य हि मां राजञ्जाप्यं फलमयाचिथाः। <br>तन्मन्निसृष्टं गृह्णीष्व भव सत्ये स्थिरोऽपि च   ॥12-192-059॥</td></tr>
<tr><td>नायं लोकोऽस्ति न परो न च पूर्वान्स तारयेत्। <br>कुत एवावरान्राजन्मृषावादपरायणः   ॥12-192-060॥</td></tr>
<tr><td>न यज्ञाध्ययने दानं नियमास्तारयन्ति हि। <br>तथा सत्यं परे लोके यथा वै पुरुषर्षभ   ॥12-192-061॥</td></tr>
<tr><td>तपांसि यानि चीर्णानि चरिष्यसि च यत्तपः। <br>समाः शतैः सहस्रैश्च तत्सत्यान्न विशिष्यते   ॥12-192-062॥</td></tr>
<tr><td>सत्यमेकाक्षरं ब्रह्म सत्यमेकाक्षरं तपः। <br>सत्यमेकाक्षरो यज्ञः सत्यमेकाक्षरं श्रुतम्   ॥12-192-063॥</td></tr>
<tr><td>सत्यं वेदेषु जागर्ति फलं सत्ये परं स्मृतम्। <br>सत्याद्धर्मो दमश्चैव सर्वं सत्ये प्रतिष्ठितम्   ॥12-192-064॥</td></tr>
<tr><td>सत्यं वेदास्तथाङ्गानि सत्यं यज्ञस्तथा विधिः। <br>व्रतचर्यास्तथा सत्यमोंकारः सत्यमेव च   ॥12-192-065॥</td></tr>
<tr><td>प्राणिनां जननं सत्यं सत्यं संततिरेव च। <br>सत्येन वायुरभ्येति सत्येन तपते रविः   ॥12-192-066॥</td></tr>
<tr><td>सत्येन चाग्निर्दहति स्वर्गः सत्ये प्रतिष्ठितः। <br>सत्यं यज्ञस्तपो वेदाः स्तोभा मन्त्राः सरस्वती   ॥12-192-067॥</td></tr>
<tr><td>तुलामारोपितो धर्मः सत्यं चैवेति नः श्रुतम्। <br>समां कक्षां धारयतो यतः सत्यं ततोऽधिकम्   ॥12-192-068॥</td></tr>
<tr><td>यतो धर्मस्ततः सत्यं सर्वं सत्येन वर्धते। <br>किमर्थमनृतं कर्म कर्तुं राजंस्त्वमिच्छसि   ॥12-192-069॥</td></tr>
<tr><td>सत्ये कुरु स्थिरं भावं मा राजन्ननृतं कृथाः। <br>कस्मात्त्वमनृतं वाक्यं देहीति कुरुषेऽशुभम्   ॥12-192-070॥</td></tr>
<tr><td>यदि जप्यफलं दत्तं मया नेषिष्यसे नृप। <br>स्वधर्मेभ्यः परिभ्रष्टो लोकाननुचरिष्यसि   ॥12-192-071॥</td></tr>
<tr><td>संश्रुत्य यो न दित्सेत याचित्वा यश्च नेच्छति। <br>उभावानृतिकावेतौ न मृषा कर्तुमर्हसि   ॥12-192-072॥</td></tr>
<tr><td> राजोवाच। <br>योद्धव्यं रक्षितव्यं च क्षत्रधर्मः किल द्विज। <br>दातारः क्षत्रियाः प्रोक्ता गृह्णीयां भवतः कथम्   ॥12-192-073॥</td></tr>
<tr><td> ब्राह्मण उवाच। <br>न छन्दयामि ते राजन्नापि ते गृहमाव्रजम्। <br>इहागम्य तु याचित्वा न गृह्णीषे पुनः कथम्   ॥12-192-074॥</td></tr>
<tr><td> धर्म उवाच। <br>अविवादोऽस्तु युवयोर्वित्तं मां धर्ममागतम्। <br>द्विजो दानफलैर्युक्तो राजा सत्यफलेन च   ॥12-192-075॥</td></tr>
<tr><td> स्वर्ग उवाच। <br>स्वर्गं मां विद्धि राजेन्द्र रूपिणं स्वयमागतम्। <br>अविवादोऽस्तु युवयोरुभौ तुल्यफलौ युवाम्   ॥12-192-076॥</td></tr>
<tr><td> राजोवाच। <br>कृतं स्वर्गेण मे कार्यं गच्छ स्वर्ग यथासुखम्। <br>विप्रो यदीच्छते दातुं प्रतीच्छतु च मे धनम्   ॥12-192-077॥</td></tr>
<tr><td> ब्राह्मण उवाच। <br>बाल्ये यदि स्यादज्ञानान्मया हस्तः प्रसारितः। <br>निवृत्तिलक्षणं धर्ममुपासे संहितां जपन्   ॥12-192-078॥</td></tr>
<tr><td>निवृत्तं मां चिरं राजन्विप्रं लोभयसे कथम्। <br>स्वेन कार्यं करिष्यामि त्वत्तो नेच्छे फलं नृप। <br>तपःस्वाध्यायशीलोऽहं निवृत्तश्च प्रतिग्रहात्   ॥12-192-079॥</td></tr>
<tr><td> राजोवाच। <br>यदि विप्र निसृष्टं ते जप्यस्य फलमुत्तमम्। <br>आवयोर्यत्फलं किंचित्सहितं नौ तदस्त्विह   ॥12-192-080॥</td></tr>
<tr><td>द्विजाः प्रतिग्रहे युक्ता दातारो राजवंशजाः। <br>यदि धर्मः श्रुतो विप्र सहैव फलमस्तु नौ   ॥12-192-081॥</td></tr>
<tr><td>मा वा भूत्सहभोज्यं नौ मदीयं फलमाप्नुहि। <br>प्रतीच्छ मत्कृतं धर्मं यदि ते मय्यनुग्रहः   ॥12-192-082॥</td></tr>
<tr><td> भीष्म उवाच। <br>ततो विकृतचेष्टौ द्वौ पुरुषौ समुपस्थितौ। <br>गृहीत्वान्योन्यमावेष्ट्य कुचेलावूचतुर्वचः   ॥12-192-083॥</td></tr>
<tr><td>न मे धारयसीत्येको धारयामीति चापरः। <br>इहास्ति नौ विवादोऽयमयं राजानुशासकः   ॥12-192-084॥</td></tr>
<tr><td>सत्यं ब्रवीम्यहमिदं न मे धारयते भवान्। <br>अनृतं वदसीह त्वमृणं ते धारयाम्यहम्   ॥12-192-085॥</td></tr>
<tr><td>तावुभौ भृशसंतप्तौ राजानमिदमूचतुः। <br>परीक्ष्यतां यथा स्याव नावामिह विगर्हितौ   ॥12-192-086॥</td></tr>
<tr><td> विरूप उवाच। <br>धारयामि नरव्याघ्र विकृतस्येह गोः फलम्। <br>ददतश्च न गृह्णाति विकृतो मे महीपते   ॥12-192-087॥</td></tr>
<tr><td> विकृत उवाच। <br>न मे धारयते किंचिद्विरूपोऽयं नराधिप। <br>मिथ्या ब्रवीत्ययं हि त्वा मिथ्याभासं नराधिप   ॥12-192-088॥</td></tr>
<tr><td> राजोवाच। <br>विरूप किं धारयते भवानस्य वदस्व मे। <br>श्रुत्वा तथा करिष्यामीत्येवं मे धीयते मतिः   ॥12-192-089॥</td></tr>
<tr><td> विरूप उवाच। <br>शृणुष्वावहितो राजन्यथैतद्धारयाम्यहम्। <br>विकृतस्यास्य राजर्षे निखिलेन नरर्षभ   ॥12-192-090॥</td></tr>
<tr><td>अनेन धर्मप्राप्त्यर्थं शुभा दत्ता पुरानघ। <br>धेनुर्विप्राय राजर्षे तपःस्वाध्यायशीलिने   ॥12-192-091॥</td></tr>
<tr><td>तस्याश्चायं मया राजन्फलमभ्येत्य याचितः। <br>विकृतेन च मे दत्तं विशूद्धेनान्तरात्मना   ॥12-192-092॥</td></tr>
<tr><td>ततो मे सुकृतं कर्म कृतमात्मविशुद्धये। <br>गावौ हि कपिले क्रीत्वा वत्सले बहुदोहने   ॥12-192-093॥</td></tr>
<tr><td>ते चोञ्छवृत्तये राजन्मया समपवर्जिते। <br>यथाविधि यथाश्रद्धं तदस्याहं पुनः प्रभो   ॥12-192-094॥</td></tr>
<tr><td>इहाद्य वै गृहीत्वा तत्प्रयच्छे द्विगुणं फलम्। <br>एकस्याः पुरुषव्याघ्र कः शुद्धः कोऽत्र दोषवान्   ॥12-192-095॥</td></tr>
<tr><td>एवं विवदमानौ स्वस्त्वामिहाभ्यागतौ नृप। <br>कुरु धर्ममधर्मं वा विनये नौ समाधय   ॥12-192-096॥</td></tr>
<tr><td>यदि नेच्छति मे दानं यथा दत्तमनेन वै। <br>भवानत्र स्थिरो भूत्वा मार्गे स्थापयतु प्रभुः   ॥12-192-097॥</td></tr>
<tr><td> राजोवाच। <br>दीयमानं न गृह्णासि ऋणं कस्मात्त्वमद्य वै। <br>यथैव तेऽभ्यनुज्ञातं तथा गृह्णीष्व माचिरम्   ॥12-192-098॥</td></tr>
<tr><td> विकृत उवाच। <br>दीयतामित्यनेनोक्तं ददानीति तथा मया। <br>नायं मे धारयत्यत्र गम्यतां यत्र वाञ्छति   ॥12-192-099॥</td></tr>
<tr><td> राजोवाच। <br>ददतोऽस्य न गृह्णासि विषमं प्रतिभाति मे। <br>दण्ड्यो हि त्वं मम मतो नास्त्यत्र खलु संशयः   ॥12-192-100॥</td></tr>
<tr><td> विकृत उवाच। <br>मयास्य दत्तं राजर्षे गृह्णीयां तत्कथं पुनः। <br>काममत्रापराधो मे दण्ड्यमाज्ञापय प्रभो   ॥12-192-101॥</td></tr>
<tr><td> विरूप उवाच। <br>दीयमानं यदि मया नेषिष्यसि कथंचन। <br>नियंस्यति त्वा नृपतिरयं धर्मानुशासकः   ॥12-192-102॥</td></tr>
<tr><td> विकृत उवाच। <br>स्वं मया याचितेनेह दत्तं कथमिहाद्य तत्। <br>गृह्णीयां गच्छतु भवानभ्यनुज्ञां ददानि ते   ॥12-192-103॥</td></tr>
<tr><td> ब्राह्मण उवाच। <br>श्रुतमेतत्त्वया राजन्ननयोः कथितं द्वयोः। <br>प्रतिज्ञातं मया यत्ते तद्गृहाणाविचारितम्   ॥12-192-104॥</td></tr>
<tr><td> राजोवाच। <br>प्रस्तुतं सुमहत्कार्यमावयोर्गह्वरं यथा। <br>जापकस्य दृढीकारः कथमेतद्भविष्यति   ॥12-192-105॥</td></tr>
<tr><td>यदि तावन्न गृह्णामि ब्राह्मणेनापवर्जितम्। <br>कथं न लिप्येयमहं दोषेण महताद्य वै   ॥12-192-106॥</td></tr>
<tr><td> भीष्म उवाच। <br>तौ चोवाच स राजर्षिः कृतकार्यौ गमिष्यथः। <br>नेदानीं मामिहासाद्य राजधर्मो भवेन्मृषा   ॥12-192-107॥</td></tr>
<tr><td>स्वधर्मः परिपाल्यश्च राज्ञामेष विनिश्चयः। <br>विप्रधर्मश्च सुगुरुर्मामनात्मानमाविशत्   ॥12-192-108॥</td></tr>
<tr><td> ब्राह्मण उवाच। <br>गृहाण धारयेऽहं ते याचितं ते श्रुतं मया। <br>न चेद्ग्रहीष्यसे राजञ्शपिष्ये त्वां न संशयः   ॥12-192-109॥</td></tr>
<tr><td> राजोवाच। <br>धिग्राजधर्मं यस्यायं कार्यस्येह विनिश्चयः। <br>इत्यर्थं मे ग्रहीतव्यं कथं तुल्यं भवेदिति   ॥12-192-110॥</td></tr>
<tr><td>एष पाणिरपूर्वं भो निक्षेपार्थं प्रसारितः। <br>यन्मे धारयसे विप्र तदिदानीं प्रदीयताम्   ॥12-192-111॥</td></tr>
<tr><td> ब्राह्मण उवाच। <br>संहितां जपता यावान्मया कश्चिद्गुणः कृतः। <br>तत्सर्वं प्रतिगृह्णीष्व यदि किंचिदिहास्ति मे   ॥12-192-112॥</td></tr>
<tr><td> राजोवाच। <br>जलमेतन्निपतितं मम पाणौ द्विजोत्तम। <br>सममस्तु सहैवास्तु प्रतिगृह्णातु वै भवान्   ॥12-192-113॥</td></tr>
<tr><td> विरूप उवाच। <br>कामक्रोधौ विद्धि नौ त्वमावाभ्यां कारितो भवान्। <br>समेति च यदुक्तं ते समा लोकास्तवास्य च   ॥12-192-114॥</td></tr>
<tr><td>नायं धारयते किंचिज्जिज्ञासा त्वत्कृते कृता। <br>कालो धर्मस्तथा मृत्युः कामक्रोधौ तथा युवाम्   ॥12-192-115॥</td></tr>
<tr><td>सर्वमन्योन्यनिकषे निघृष्टं पश्यतस्तव। <br>गच्छ लोकाञ्जितान्स्वेन कर्मणा यत्र वाञ्छसि   ॥12-192-116॥</td></tr>
<tr><td> भीष्म उवाच। <br>जापकानां फलावाप्तिर्मया ते संप्रकीर्तिता। <br>गतिः स्थानं च लोकाश्च जापकेन यथा जिताः   ॥12-192-117॥</td></tr>
<tr><td>प्रयाति संहिताध्यायी ब्रह्माणं परमेष्ठिनम्। <br>अथ वाग्निं समायाति सूर्यमाविशतेऽपि वा   ॥12-192-118॥</td></tr>
<tr><td>स तैजसेन भावेन यदि तत्राश्नुते रतिम्। <br>गुणांस्तेषां समादत्ते रागेण प्रतिमोहितः   ॥12-192-119॥</td></tr>
<tr><td>एवं सोमे तथा वायौ भूम्याकाशशरीरगः। <br>सरागस्तत्र वसति गुणांस्तेषां समाचरन्   ॥12-192-120॥</td></tr>
<tr><td>अथ तत्र विरागी स गच्छति त्वथ संशयम्। <br>परमव्ययमिच्छन्स तमेवाविशते पुनः   ॥12-192-121॥</td></tr>
<tr><td>अमृताच्चामृतं प्राप्तः शीतीभूतो निरात्मवान्। <br>ब्रह्मभूतः स निर्द्वंद्वः सुखी शान्तो निरामयः   ॥12-192-122॥</td></tr>
<tr><td>ब्रह्मस्थानमनावर्तमेकमक्षरसंज्ञकम्। <br>अदुःखमजरं शान्तं स्थानं तत्प्रतिपद्यते   ॥12-192-123॥</td></tr>
<tr><td>चतुर्भिर्लक्षणैर्हीनं तथा षड्भिः सषोडशैः। <br>पुरुषं समतिक्रम्य आकाशं प्रतिपद्यते   ॥12-192-124॥</td></tr>
<tr><td>अथ वेच्छति रागात्मा सर्वं तदधितिष्ठति। <br>यच्च प्रार्थयते तच्च मनसा प्रतिपद्यते   ॥12-192-125॥</td></tr>
<tr><td>अथ वा वीक्षते लोकान्सर्वान्निरयसंस्थितान्। <br>निःस्पृहः सर्वतो मुक्तस्तत्रैव रमते सुखी   ॥12-192-126॥</td></tr>
<tr><td>एवमेषा महाराज जापकस्य गतिर्यथा। <br>एतत्ते सर्वमाख्यातं किं भूयः श्रोतुमिच्छसि   ॥12-192-127॥</td></tr>
</table>
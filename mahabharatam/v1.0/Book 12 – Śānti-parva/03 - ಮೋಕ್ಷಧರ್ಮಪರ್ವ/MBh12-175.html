<table border = "1"><tr><td>Verse</td></tr>
<tr><td> युधिष्ठिर उवाच। <br>कुतः सृष्टमिदं विश्वं जगत्स्थावरजङ्गमम्। <br>प्रलये च कमभ्येति तन्मे ब्रूहि पितामह   ॥12-175-001॥</td></tr>
<tr><td>ससागरः सगगनः सशैलः सबलाहकः। <br>सभूमिः साग्निपवनो लोकोऽयं केन निर्मितः   ॥12-175-002॥</td></tr>
<tr><td>कथं सृष्टानि भूतानि कथं वर्णविभक्तयः। <br>शौचाशौचं कथं तेषां धर्माधर्मावथो कथम्   ॥12-175-003॥</td></tr>
<tr><td>कीदृशो जीवतां जीवः क्व वा गच्छन्ति ये मृताः। <br>अस्माल्लोकादमुं लोकं सर्वं शंसतु नो भवान्   ॥12-175-004॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>भृगुणाभिहितं श्रेष्ठं भरद्वाजाय पृच्छते   ॥12-175-005॥</td></tr>
<tr><td>कैलासशिखरे दृष्ट्वा दीप्यमानमिवौजसा। <br>भृगुं महर्षिमासीनं भरद्वाजोऽन्वपृच्छत   ॥12-175-006॥</td></tr>
<tr><td>ससागरः सगगनः सशैलः सबलाहकः। <br>सभूमिः साग्निपवनो लोकोऽयं केन निर्मितः   ॥12-175-007॥</td></tr>
<tr><td>कथं सृष्टानि भूतानि कथं वर्णविभक्तयः। <br>शौचाशौचं कथं तेषां धर्माधर्मावथो कथम्   ॥12-175-008॥</td></tr>
<tr><td>कीदृशो जीवतां जीवः क्व वा गच्छन्ति ये मृताः। <br>परलोकमिमं चापि सर्वं शंसतु नो भवान्   ॥12-175-009॥</td></tr>
<tr><td>एवं स भगवान्पृष्टो भरद्वाजेन संशयम्। <br>महर्षिर्ब्रह्मसंकाशः सर्वं तस्मै ततोऽब्रवीत्   ॥12-175-010॥</td></tr>
<tr><td>मानसो नाम विख्यातः श्रुतपूर्वो महर्षिभिः। <br>अनादिनिधनो देवस्तथाभेद्योऽजरामरः   ॥12-175-011॥</td></tr>
<tr><td>अव्यक्त इति विख्यातः शाश्वतोऽथाक्षरोऽव्ययः। <br>यतः सृष्टानि भूतानि जायन्ते च म्रियन्ति च   ॥12-175-012॥</td></tr>
<tr><td>सोऽसृजत्प्रथमं देवो महान्तं नाम नामतः। <br>आकाशमिति विख्यातं सर्वभूतधरः प्रभुः   ॥12-175-013॥</td></tr>
<tr><td>आकाशादभवद्वारि सलिलादग्निमारुतौ। <br>अग्निमारुतसंयोगात्ततः समभवन्मही   ॥12-175-014॥</td></tr>
<tr><td>ततस्तेजोमयं दिव्यं पद्मं सृष्टं स्वयंभुवा। <br>तस्मात्पद्मात्समभवद्ब्रह्मा वेदमयो निधिः   ॥12-175-015॥</td></tr>
<tr><td>अहंकार इति ख्यातः सर्वभूतात्मभूतकृत्। <br>ब्रह्मा वै सुमहातेजा य एते पञ्च धातवः   ॥12-175-016॥</td></tr>
<tr><td>शैलास्तस्यास्थिसंज्ञास्तु मेदो मांसं च मेदिनी। <br>समुद्रास्तस्य रुधिरमाकाशमुदरं तथा   ॥12-175-017॥</td></tr>
<tr><td>पवनश्चैव निःश्वासस्तेजोऽग्निर्निम्नगाः सिराः। <br>अग्नीषोमौ तु चन्द्रार्कौ नयने तस्य विश्रुते   ॥12-175-018॥</td></tr>
<tr><td>नभश्चोर्ध्वं शिरस्तस्य क्षितिः पादौ दिशो भुजौ। <br>दुर्विज्ञेयो ह्यनन्तत्वात्सिद्धैरपि न संशयः   ॥12-175-019॥</td></tr>
<tr><td>स एव भगवान्विष्णुरनन्त इति विश्रुतः। <br>सर्वभूतात्मभूतस्थो दुर्विज्ञेयोऽकृतात्मभिः   ॥12-175-020॥</td></tr>
<tr><td>अहंकारस्य यः स्रष्टा सर्वभूतभवाय वै। <br>यतः समभवद्विश्वं पृष्टोऽहं यदिह त्वया   ॥12-175-021॥</td></tr>
<tr><td> भरद्वाज उवाच। <br>गगनस्य दिशां चैव भूतलस्यानिलस्य च। <br>कान्यत्र परिमाणानि संशयं छिन्धि मेऽर्थतः   ॥12-175-022॥</td></tr>
<tr><td> भृगुरुवाच। <br>अनन्तमेतदाकाशं सिद्धचारणसेवितम्। <br>रम्यं नानाश्रयाकीर्णं यस्यान्तो नाधिगम्यते   ॥12-175-023॥</td></tr>
<tr><td>ऊर्ध्वं गतेरधस्तात्तु चन्द्रादित्यौ न दृश्यतः। <br>तत्र देवाः स्वयं दीप्ता भास्वराश्चाग्निवर्चसः   ॥12-175-024॥</td></tr>
<tr><td>ते चाप्यन्तं न पश्यन्ति नभसः प्रथितौजसः। <br>दुर्गमत्वादनन्तत्वादिति मे विद्धि मानद   ॥12-175-025॥</td></tr>
<tr><td>उपरिष्टोपरिष्टात्तु प्रज्वलद्भिः स्वयंप्रभैः। <br>निरुद्धमेतदाकाशमप्रमेयं सुरैरपि   ॥12-175-026॥</td></tr>
<tr><td>पृथिव्यन्ते समुद्रास्तु समुद्रान्ते तमः स्मृतम्। <br>तमसोऽन्ते जलं प्राहुर्जलस्यान्तेऽग्निरेव च   ॥12-175-027॥</td></tr>
<tr><td>रसातलान्ते सलिलं जलान्ते पन्नगाधिपः। <br>तदन्ते पुनराकाशमाकाशान्ते पुनर्जलम्   ॥12-175-028॥</td></tr>
<tr><td>एवमन्तं भगवतः प्रमाणं सलिलस्य च। <br>अग्निमारुततोयेभ्यो दुर्ज्ञेयं दैवतैरपि   ॥12-175-029॥</td></tr>
<tr><td>अग्निमारुततोयानां वर्णाः क्षितितलस्य च। <br>आकाशसदृशा ह्येते भिद्यन्ते तत्त्वदर्शनात्   ॥12-175-030॥</td></tr>
<tr><td>पठन्ति चैव मुनयः शास्त्रेषु विविधेषु च। <br>त्रैलोक्ये सागरे चैव प्रमाणं विहितं यथा। <br>अदृश्याय त्वगम्याय कः प्रमाणमुदाहरेत्   ॥12-175-031॥</td></tr>
<tr><td>सिद्धानां देवतानां च यदा परिमिता गतिः। <br>तदा गौणमनन्तस्य नामानन्तेति विश्रुतम्। <br>नामधेयानुरूपस्य मानसस्य महात्मनः   ॥12-175-032॥</td></tr>
<tr><td>यदा तु दिव्यं तद्रूपं ह्रसते वर्धते पुनः। <br>कोऽन्यस्तद्वेदितुं शक्तो योऽपि स्यात्तद्विधोऽपरः   ॥12-175-033॥</td></tr>
<tr><td>ततः पुष्करतः सृष्टः सर्वज्ञो मूर्तिमान्प्रभुः। <br>ब्रह्मा धर्ममयः पूर्वः प्रजापतिरनुत्तमः   ॥12-175-034॥</td></tr>
<tr><td> भरद्वाज उवाच। <br>पुष्कराद्यदि संभूतो ज्येष्ठं भवति पुष्करम्। <br>ब्रह्माणं पूर्वजं चाह भवान्संदेह एव मे   ॥12-175-035॥</td></tr>
<tr><td> भृगुरुवाच। <br>मानसस्येह या मूर्तिर्ब्रह्मत्वं समुपागता। <br>तस्यासनविधानार्थं पृथिवी पद्ममुच्यते   ॥12-175-036॥</td></tr>
<tr><td>कर्णिका तस्य पद्मस्य मेरुर्गगनमुच्छ्रितः। <br>तस्य मध्ये स्थितो लोकान्सृजते जगतः प्रभुः   ॥12-175-037॥</td></tr>
</table>
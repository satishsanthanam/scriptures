<table border = "1"><tr><td>Verse</td></tr>
<tr><td> भरद्वाज उवाच। <br>एते ते धातवः पञ्च ब्रह्मा यानसृजत्पुरा। <br>आवृता यैरिमे लोका महाभूताभिसंज्ञितैः   ॥12-177-001॥</td></tr>
<tr><td>यदासृजत्सहस्राणि भूतानां स महामतिः। <br>पञ्चानामेव भूतत्वं कथं समुपपद्यते   ॥12-177-002॥</td></tr>
<tr><td> भृगुरुवाच। <br>अमितानां महाशब्दो यान्ति भूतानि संभवम्। <br>ततस्तेषां महाभूतशब्दोऽयमुपपद्यते   ॥12-177-003॥</td></tr>
<tr><td>चेष्टा वायुः खमाकाशमूष्माग्निः सलिलं द्रवः। <br>पृथिवी चात्र संघातः शरीरं पाञ्चभौतिकम्   ॥12-177-004॥</td></tr>
<tr><td>इत्येतैः पञ्चभिर्भूतैर्युक्तं स्थावरजङ्गमम्। <br>श्रोत्रं घ्राणं रसः स्पर्शो दृष्टिश्चेन्द्रियसंज्ञिताः   ॥12-177-005॥</td></tr>
<tr><td> भरद्वाज उवाच। <br>पञ्चभिर्यदि भूतैस्तु युक्ताः स्थावरजङ्गमाः। <br>स्थावराणां न दृश्यन्ते शरीरे पञ्च धातवः   ॥12-177-006॥</td></tr>
<tr><td>अनूष्मणामचेष्टानां घनानां चैव तत्त्वतः। <br>वृक्षाणां नोपलभ्यन्ते शरीरे पञ्च धातवः   ॥12-177-007॥</td></tr>
<tr><td>न शृण्वन्ति न पश्यन्ति न गन्धरसवेदिनः। <br>न च स्पर्शं विजानन्ति ते कथं पाञ्चभौतिकाः   ॥12-177-008॥</td></tr>
<tr><td>अद्रवत्वादनग्नित्वादभौमत्वादवायुतः। <br>आकाशस्याप्रमेयत्वाद्वृक्षाणां नास्ति भौतिकम्   ॥12-177-009॥</td></tr>
<tr><td> भृगुरुवाच। <br>घनानामपि वृक्षाणामाकाशोऽस्ति न संशयः। <br>तेषां पुष्पफले व्यक्तिर्नित्यं समुपलभ्यते   ॥12-177-010॥</td></tr>
<tr><td>ऊष्मतो ग्लानपर्णानां त्वक्फलं पुष्पमेव च। <br>म्लायते चैव शीते न स्पर्शस्तेनात्र विद्यते   ॥12-177-011॥</td></tr>
<tr><td>वाय्वग्न्यशनिनिष्पेषैः फलपुष्पं विशीर्यते। <br>श्रोत्रेण गृह्यते शब्दस्तस्माच्छृण्वन्ति पादपाः   ॥12-177-012॥</td></tr>
<tr><td>वल्ली वेष्टयते वृक्षं सर्वतश्चैव गच्छति। <br>न ह्यदृष्टेश्च मार्गोऽस्ति तस्मात्पश्यन्ति पादपाः   ॥12-177-013॥</td></tr>
<tr><td>पुण्यापुण्यैस्तथा गन्धैर्धूपैश्च विविधैरपि। <br>अरोगाः पुष्पिताः सन्ति तस्माज्जिघ्रन्ति पादपाः   ॥12-177-014॥</td></tr>
<tr><td>पादैः सलिलपानं च व्याधीनामपि दर्शनम्। <br>व्याधिप्रतिक्रियत्वाच्च विद्यते रसनं द्रुमे   ॥12-177-015॥</td></tr>
<tr><td>वक्त्रेणोत्पलनालेन यथोर्ध्वं जलमाददेत्। <br>तथा पवनसंयुक्तः पादैः पिबति पादपः   ॥12-177-016॥</td></tr>
<tr><td>ग्रहणात्सुखदुःखस्य छिन्नस्य च विरोहणात्। <br>जीवं पश्यामि वृक्षाणामचैतन्यं न विद्यते   ॥12-177-017॥</td></tr>
<tr><td>तेन तज्जलमादत्तं जरयत्यग्निमारुतौ। <br>आहारपरिणामाच्च स्नेहो वृद्धिश्च जायते   ॥12-177-018॥</td></tr>
<tr><td>जङ्गमानां च सर्वेषां शरीरे पञ्च धातवः। <br>प्रत्येकशः प्रभिद्यन्ते यैः शरीरं विचेष्टते   ॥12-177-019॥</td></tr>
<tr><td>त्वक्च मांसं तथास्थीनि मज्जा स्नायु च पञ्चमम्। <br>इत्येतदिह संख्यातं शरीरे पृथिवीमयम्   ॥12-177-020॥</td></tr>
<tr><td>तेजोऽग्निश्च तथा क्रोधश्चक्षुरूष्मा तथैव च। <br>अग्निर्जरयते चापि पञ्चाग्नेयाः शरीरिणः   ॥12-177-021॥</td></tr>
<tr><td>श्रोत्रं घ्राणमथास्यं च हृदयं कोष्ठमेव च। <br>आकाशात्प्राणिनामेते शरीरे पञ्च धातवः   ॥12-177-022॥</td></tr>
<tr><td>श्लेष्मा पित्तमथ स्वेदो वसा शोणितमेव च। <br>इत्यापः पञ्चधा देहे भवन्ति प्राणिनां सदा   ॥12-177-023॥</td></tr>
<tr><td>प्राणात्प्रणीयते प्राणी व्यानाद्व्यायच्छते तथा। <br>गच्छत्यपानोऽवाक्चैव समानो हृद्यवस्थितः   ॥12-177-024॥</td></tr>
<tr><td>उदानादुच्छ्वसिति च प्रतिभेदाच्च भाषते। <br>इत्येते वायवः पञ्च चेष्टयन्तीह देहिनम्   ॥12-177-025॥</td></tr>
<tr><td>भूमेर्गन्धगुणान्वेत्ति रसं चाद्भ्यः शरीरवान्। <br>ज्योतिः पश्यति चक्षुर्भ्यां स्पर्शं वेत्ति च वायुना   ॥12-177-026॥</td></tr>
<tr><td>तस्य गन्धस्य वक्ष्यामि विस्तराभिहितान्गुणान्। <br>इष्टश्चानिष्टगन्धश्च मधुरः कटुरेव च   ॥12-177-027॥</td></tr>
<tr><td>निर्हारी संहतः स्निग्धो रूक्षो विशद एव च। <br>एवं नवविधो ज्ञेयः पार्थिवो गन्धविस्तरः   ॥12-177-028॥</td></tr>
<tr><td>शब्दः स्पर्शश्च रूपं च रसश्चापां गुणाः स्मृताः। <br>रसज्ञानं तु वक्ष्यामि तन्मे निगदतः शृणु   ॥12-177-029॥</td></tr>
<tr><td>रसो बहुविधः प्रोक्तः सूरिभिः प्रथितात्मभिः। <br>मधुरो लवणस्तिक्तः कषायोऽम्लः कटुस्तथा। <br>एष षड्विधविस्तारो रसो वारिमयः स्मृतः   ॥12-177-030॥</td></tr>
<tr><td>शब्दः स्पर्शश्च रूपं च त्रिगुणं ज्योतिरुच्यते। <br>ज्योतिः पश्यति रूपाणि रूपं च बहुधा स्मृतम्   ॥12-177-031॥</td></tr>
<tr><td>ह्रस्वो दीर्घस्तथा स्थूलश्चतुरस्रोऽणु वृत्तवान्। <br>शुक्लः कृष्णस्तथा रक्तो नीलः पीतोऽरुणस्तथा। <br>एवं द्वादशविस्तारो ज्योतीरूपगुणः स्मृतः   ॥12-177-032॥</td></tr>
<tr><td>शब्दस्पर्शौ तु विज्ञेयौ द्विगुणो वायुरुच्यते। <br>वायव्यस्तु गुणः स्पर्शः स्पर्शश्च बहुधा स्मृतः   ॥12-177-033॥</td></tr>
<tr><td>कठिनश्चिक्कणः श्लक्ष्णः पिच्छलो मृदुदारुणः। <br>उष्णः शीतः सुखो दुःखः स्निग्धो विशद एव च। <br>एवं द्वादशविस्तारो वायव्यो गुण उच्यते   ॥12-177-034॥</td></tr>
<tr><td>तत्रैकगुणमाकाशं शब्द इत्येव तत्स्मृतम्। <br>तस्य शब्दस्य वक्ष्यामि विस्तरं विविधात्मकम्   ॥12-177-035॥</td></tr>
<tr><td>षड्ज ऋषभगान्धारौ मध्यमः पञ्चमस्तथा। <br>धैवतश्चापि विज्ञेयस्तथा चापि निषादकः   ॥12-177-036॥</td></tr>
<tr><td>एष सप्तविधः प्रोक्तो गुण आकाशलक्षणः। <br>त्रैस्वर्येण तु सर्वत्र स्थितोऽपि पटहादिषु   ॥12-177-037॥</td></tr>
<tr><td>आकाशजं शब्दमाहुरेभिर्वायुगुणैः सह। <br>अव्याहतैश्चेतयते न वेत्ति विषमागतैः   ॥12-177-038॥</td></tr>
<tr><td>आप्यायन्ते च ते नित्यं धातवस्तैस्तु धातुभिः। <br>आपोऽग्निर्मारुतश्चैव नित्यं जाग्रति देहिषु   ॥12-177-039॥</td></tr>
</table>
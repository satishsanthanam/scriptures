<table border = "1"><tr><td>Verse</td></tr>
<tr><td> युधिष्ठिर उवाच। <br>किंशीलाः किंसमुत्थानाः कथंरूपाश्च भारत। <br>किंसंनाहाः कथंशस्त्रा जनाः स्युः संयुगे नृप   ॥12-102-001॥</td></tr>
<tr><td> भीष्म उवाच। <br>यथाचरितमेवात्र शस्त्रपत्रं विधीयते। <br>आचारादेव पुरुषस्तथा कर्मसु वर्तते   ॥12-102-002॥</td></tr>
<tr><td>गान्धाराः सिन्धुसौवीरा नखरप्रासयोधिनः। <br>आभीरवः सुबलिनस्तद्बलं सर्वपारगम्   ॥12-102-003॥</td></tr>
<tr><td>सर्वशस्त्रेषु कुशलाः सत्त्ववन्तो ह्युशीनराः। <br>प्राच्या मातङ्गयुद्धेषु कुशलाः शठयोधिनः   ॥12-102-004॥</td></tr>
<tr><td>तथा यवनकाम्बोजा मथुरामभितश्च ये। <br>एते नियुद्धकुशला दाक्षिणात्यासिचर्मिणः   ॥12-102-005॥</td></tr>
<tr><td>सर्वत्र शूरा जायन्ते महासत्त्वा महाबलाः। <br>प्राय एष समुद्दिष्टो लक्षणानि तु मे शृणु   ॥12-102-006॥</td></tr>
<tr><td>सिंहशार्दूलवाङ्नेत्राः सिंहशार्दूलगामिनः। <br>पारावतकुलिङ्गाक्षाः सर्वे शूराः प्रमाथिनः   ॥12-102-007॥</td></tr>
<tr><td>मृगस्वरा द्वीपिनेत्रा ऋषभाक्षास्तथापरे। <br>प्रवादिनः सुचण्डाश्च क्रोधिनः किंनरीस्वनाः   ॥12-102-008॥</td></tr>
<tr><td>मेघस्वनाः क्रुद्धमुखाः केचित्करभनिस्वनाः। <br>जिह्मनासानुजङ्घाश्च दूरगा दूरपातिनः   ॥12-102-009॥</td></tr>
<tr><td>बिडालकुब्जास्तनवस्तनुकेशास्तनुत्वचः। <br>शूराश्चपलचित्ताश्च ते भवन्ति दुरासदाः   ॥12-102-010॥</td></tr>
<tr><td>गोधानिमीलिताः केचिन्मृदुप्रकृतयोऽपि च। <br>तुरंगगतिनिर्घोषास्ते नराः पारयिष्णवः   ॥12-102-011॥</td></tr>
<tr><td>सुसंहताः प्रतनवो व्यूढोरस्काः सुसंस्थिताः। <br>प्रवादितेन नृत्यन्ति हृष्यन्ति कलहेषु च   ॥12-102-012॥</td></tr>
<tr><td>गम्भीराक्षा निःसृताक्षाः पिङ्गला भ्रुकुटीमुखाः। <br>नकुलाक्षास्तथा चैव सर्वे शूरास्तनुत्यजः   ॥12-102-013॥</td></tr>
<tr><td>जिह्माक्षाः प्रललाटाश्च निर्मांसहनवोऽपि च। <br>वक्रबाह्वङ्गुलीसक्ताः कृशा धमनिसंतताः   ॥12-102-014॥</td></tr>
<tr><td>प्रविशन्त्यतिवेगेन संपरायेऽभ्युपस्थिते। <br>वारणा इव संमत्तास्ते भवन्ति दुरासदाः   ॥12-102-015॥</td></tr>
<tr><td>दीप्तस्फुटितकेशान्ताः स्थूलपार्श्वहनूमुखाः। <br>उन्नतांसाः पृथुग्रीवा विकटाः स्थूलपिण्डिकाः   ॥12-102-016॥</td></tr>
<tr><td>उद्वृत्ताश्चैव सुग्रीवा विनता विहगा इव। <br>पिण्डशीर्षाहिवक्त्राश्च वृषदंशमुखा इव   ॥12-102-017॥</td></tr>
<tr><td>उग्रस्वना मन्युमन्तो युद्धेष्वारावसारिणः। <br>अधर्मज्ञावलिप्ताश्च घोरा रौद्रप्रदर्शिनः   ॥12-102-018॥</td></tr>
<tr><td>त्यक्तात्मानः सर्व एते अन्त्यजा ह्यनिवर्तिनः। <br>पुरस्कार्याः सदा सैन्ये हन्यन्ते घ्नन्ति चापि ते   ॥12-102-019॥</td></tr>
<tr><td>अधार्मिका भिन्नवृत्ताः साध्वेवैषां पराभवः। <br>एवमेव प्रकुप्यन्ति राज्ञोऽप्येते ह्यभीक्ष्णशः   ॥12-102-020॥</td></tr>
</table>
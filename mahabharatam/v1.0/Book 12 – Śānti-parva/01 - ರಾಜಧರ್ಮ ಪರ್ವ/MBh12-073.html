<table border = "1"><tr><td>Verse</td></tr>
<tr><td> भीष्म उवाच। <br>य एव तु सतो रक्षेदसतश्च निबर्हयेत्। <br>स एव राज्ञा कर्तव्यो राजन्राजपुरोहितः   ॥12-073-001॥</td></tr>
<tr><td>अत्राप्युदाहरन्तीममितिहासं पुरातनम्। <br>पुरूरवस ऐलस्य संवादं मातरिश्वनः   ॥12-073-002॥</td></tr>
<tr><td> ऐल उवाच। <br>कुतः स्विद्ब्राह्मणो जातो वर्णाश्चापि कुतस्त्रयः। <br>कस्माच्च भवति श्रेयानेतद्वायो विचक्ष्व मे   ॥12-073-003॥</td></tr>
<tr><td> वायुरुवाच। <br>ब्रह्मणो मुखतः सृष्टो ब्राह्मणो राजसत्तम। <br>बाहुभ्यां क्षत्रियः सृष्ट ऊरुभ्यां वैश्य उच्यते   ॥12-073-004॥</td></tr>
<tr><td>वर्णानां परिचर्यार्थं त्रयाणां पुरुषर्षभ। <br>वर्णश्चतुर्थः पश्चात्तु पद्भ्यां शूद्रो विनिर्मितः   ॥12-073-005॥</td></tr>
<tr><td>ब्राह्मणो जातमात्रस्तु पृथिवीमन्वजायत। <br>ईश्वरः सर्वभूतानां धर्मकोशस्य गुप्तये   ॥12-073-006॥</td></tr>
<tr><td>ततः पृथिव्या गोप्तारं क्षत्रियं दण्डधारिणम्। <br>द्वितीयं वर्णमकरोत्प्रजानामनुगुप्तये   ॥12-073-007॥</td></tr>
<tr><td>वैश्यस्तु धनधान्येन त्रीन्वर्णान्बिभृयादिमान्। <br>शूद्रो ह्येनान्परिचरेदिति ब्रह्मानुशासनम्   ॥12-073-008॥</td></tr>
<tr><td> ऐल उवाच। <br>द्विजस्य क्षत्रबन्धोर्वा कस्येयं पृथिवी भवेत्। <br>धर्मतः सह वित्तेन सम्यग्वायो प्रचक्ष्व मे   ॥12-073-009॥</td></tr>
<tr><td> वायुरुवाच। <br>विप्रस्य सर्वमेवैतद्यत्किंचिज्जगतीगतम्। <br>ज्येष्ठेनाभिजनेनेह तद्धर्मकुशला विदुः   ॥12-073-010॥</td></tr>
<tr><td>स्वमेव ब्राह्मणो भुङ्क्ते स्वं वस्ते स्वं ददाति च। <br>गुरुर्हि सर्ववर्णानां ज्येष्ठः श्रेष्ठश्च वै द्विजः   ॥12-073-011॥</td></tr>
<tr><td>पत्यभावे यथा स्त्री हि देवरं कुरुते पतिम्। <br>आनन्तर्यात्तथा क्षत्रं पृथिवी कुरुते पतिम्   ॥12-073-012॥</td></tr>
<tr><td>एष ते प्रथमः कल्प आपद्यन्यो भवेदतः। <br>यदि स्वर्गे परं स्थानं धर्मतः परिमार्गसि   ॥12-073-013॥</td></tr>
<tr><td>यः कश्चिद्विजयेद्भूमिं ब्राह्मणाय निवेदयेत्। <br>श्रुतवृत्तोपपन्नाय धर्मज्ञाय तपस्विने   ॥12-073-014॥</td></tr>
<tr><td>स्वधर्मपरितृप्ताय यो न वित्तपरो भवेत्। <br>यो राजानं नयेद्बुद्ध्या सर्वतः परिपूर्णया   ॥12-073-015॥</td></tr>
<tr><td>ब्राह्मणो हि कुले जातः कृतप्रज्ञो विनीतवाक्। <br>श्रेयो नयति राजानं ब्रुवंश्चित्रां सरस्वतीम्   ॥12-073-016॥</td></tr>
<tr><td>राजा चरति यं धर्मं ब्राह्मणेन निदर्शितम्। <br>शुश्रूषुरनहंवादी क्षत्रधर्मव्रते स्थितः   ॥12-073-017॥</td></tr>
<tr><td>तावता स कृतप्रज्ञश्चिरं यशसि तिष्ठति। <br>तस्य धर्मस्य सर्वस्य भागी राजपुरोहितः   ॥12-073-018॥</td></tr>
<tr><td>एवमेव प्रजाः सर्वा राजानमभिसंश्रिताः। <br>सम्यग्वृत्ताः स्वधर्मस्था न कुतश्चिद्भयान्विताः   ॥12-073-019॥</td></tr>
<tr><td>राष्ट्रे चरन्ति यं धर्मं राज्ञा साध्वभिरक्षिताः। <br>चतुर्थं तस्य धर्मस्य राजा भागं स विन्दति   ॥12-073-020॥</td></tr>
<tr><td>देवा मनुष्याः पितरो गन्धर्वोरगराक्षसाः। <br>यज्ञमेवोपजीवन्ति नास्ति चेष्टमराजके   ॥12-073-021॥</td></tr>
<tr><td>इतो दत्तेन जीवन्ति देवताः पितरस्तथा। <br>राजन्येवास्य धर्मस्य योगक्षेमः प्रतिष्ठितः   ॥12-073-022॥</td></tr>
<tr><td>छायायामप्सु वायौ च सुखमुष्णेऽधिगच्छति। <br>अग्नौ वाससि सूर्ये च सुखं शीतेऽधिगच्छति   ॥12-073-023॥</td></tr>
<tr><td>शब्दे स्पर्शे रसे रूपे गन्धे च रमते मनः। <br>तेषु भोगेषु सर्वेषु नभीतो लभते सुखम्   ॥12-073-024॥</td></tr>
<tr><td>अभयस्यैव यो दाता तस्यैव सुमहत्फलम्। <br>न हि प्राणसमं दानं त्रिषु लोकेषु विद्यते   ॥12-073-025॥</td></tr>
<tr><td>इन्द्रो राजा यमो राजा धर्मो राजा तथैव च। <br>राजा बिभर्ति रूपाणि राज्ञा सर्वमिदं धृतम्   ॥12-073-026॥</td></tr>
</table>
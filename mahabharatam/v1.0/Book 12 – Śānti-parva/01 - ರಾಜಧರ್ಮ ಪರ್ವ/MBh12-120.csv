Verse
 युधिष्ठिर उवाच। <br>राजवृत्तान्यनेकानि त्वया प्रोक्तानि भारत। <br>पूर्वैः पूर्वनियुक्तानि राजधर्मार्थवेदिभिः   ॥12-120-001॥
तदेव विस्तरेणोक्तं पूर्वैर्दृष्टं सतां मतम्। <br>प्रणयं राजधर्माणां प्रब्रूहि भरतर्षभ   ॥12-120-002॥
 भीष्म उवाच। <br>रक्षणं सर्वभूतानामिति क्षत्रे परं मतम्। <br>तद्यथा रक्षणं कुर्यात्तथा शृणु महीपते   ॥12-120-003॥
यथा बर्हाणि चित्राणि बिभर्ति भुजगाशनः। <br>तथा बहुविधं राजा रूपं कुर्वीत धर्मवित्   ॥12-120-004॥
तैक्ष्ण्यं जिह्मत्वमादान्त्यं सत्यमार्जवमेव च। <br>मध्यस्थः सत्त्वमातिष्ठंस्तथा वै सुखमृच्छति   ॥12-120-005॥
यस्मिन्नर्थे हितं यत्स्यात्तद्वर्णं रूपमाविशेत्। <br>बहुरूपस्य राज्ञो हि सूक्ष्मोऽप्यर्थो न सीदति   ॥12-120-006॥
नित्यं रक्षितमन्त्रः स्याद्यथा मूकः शरच्छिखी। <br>श्लक्ष्णाक्षरतनुः श्रीमान्भवेच्छास्त्रविशारदः   ॥12-120-007॥
आपद्द्वारेषु यत्तः स्याज्जलप्रस्रवणेष्विव। <br>शैलवर्षोदकानीव द्विजान्सिद्धान्समाश्रयेत्   ॥12-120-008॥
अर्थकामः शिखां राजा कुर्याद्धर्मध्वजोपमाम्। <br>नित्यमुद्यतदण्डः स्यादाचरेच्चाप्रमादतः। <br>लोके चायव्ययौ दृष्ट्वा वृक्षाद्वृक्षमिवाप्लवन्   ॥12-120-009॥
मृजावान्स्यात्स्वयूथ्येषु भावानि चरणैः क्षिपेत्। <br>जातपक्षः परिस्पन्देद्रक्षेद्वैकल्यमात्मनः   ॥12-120-010॥
दोषान्विवृणुयाच्छत्रोः परपक्षान्विधूनयेत्। <br>काननेष्विव पुष्पाणि बर्हीवार्थान्समाचरेत्   ॥12-120-011॥
उच्छ्रितानाश्रयेत्स्फीतान्नरेन्द्रानचलोपमान्। <br>श्रयेच्छायामविज्ञातां गुप्तं शरणमाश्रयेत्   ॥12-120-012॥
प्रावृषीवासितग्रीवो मज्जेत निशि निर्जने। <br>मायूरेण गुणेनैव स्त्रीभिश्चालक्षितश्चरेत्। <br>न जह्याच्च तनुत्राणं रक्षेदात्मानमात्मना   ॥12-120-013॥
चारभूमिष्वभिगमान्पाशांश्च परिवर्जयेत्। <br>पीडयेच्चापि तां भूमिं प्रणश्येद्गहने पुनः   ॥12-120-014॥
हन्यात्क्रुद्धानतिविषान्ये जिह्मगतयोऽहितान्। <br>नाश्रयेद्बालबर्हाणि सन्निवासानि वासयेत्   ॥12-120-015॥
सदा बर्हिनिभः कामं प्रसक्तिकृतमाचरेत्। <br>सर्वतश्चाददेत्प्रज्ञां पतंगान्गहनेष्विव। <br>एवं मयूरवद्राजा स्वराष्ट्रं परिपालयेत्   ॥12-120-016॥
आत्मवृद्धिकरीं नीतिं विदधीत विचक्षणः। <br>आत्मसंयमनं बुद्ध्या परबुद्ध्यावतारणम्। <br>बुद्ध्या चात्मगुणप्राप्तिरेतच्छास्त्रनिदर्शनम्   ॥12-120-017॥
परं चाश्वासयेत्साम्ना स्वशक्तिं चोपलक्षयेत्। <br>आत्मनः परिमर्शेन बुद्धिं बुद्ध्या विचारयेत्। <br>सान्त्वयोगमतिः प्राज्ञः कार्याकार्यविचारकः   ॥12-120-018॥
निगूढबुद्धिर्धीरः स्याद्वक्तव्ये वक्ष्यते तथा। <br>संनिकृष्टां कथां प्राज्ञो यदि बुद्ध्या बृहस्पतिः। <br>स्वभावमेष्यते तप्तं कृष्णायसमिवोदके   ॥12-120-019॥
अनुयुञ्जीत कृत्यानि सर्वाण्येव महीपतिः। <br>आगमैरुपदिष्टानि स्वस्य चैव परस्य च   ॥12-120-020॥
क्षुद्रं क्रूरं तथा प्राज्ञं शूरं चार्थविशारदम्। <br>स्वकर्मणि नियुञ्जीत ये चान्ये वचनाधिकाः   ॥12-120-021॥
अप्यदृष्ट्वा नियुक्तानि अनुरूपेषु कर्मसु। <br>सर्वांस्ताननुवर्तेत स्वरांस्तन्त्रीरिवायता   ॥12-120-022॥
धर्माणामविरोधेन सर्वेषां प्रियमाचरेत्। <br>ममायमिति राजा यः स पर्वत इवाचलः   ॥12-120-023॥
व्यवसायं समाधाय सूर्यो रश्मिमिवायताम्। <br>धर्ममेवाभिरक्षेत कृत्वा तुल्ये प्रियाप्रिये   ॥12-120-024॥
कुलप्रकृतिदेशानां धर्मज्ञान्मृदुभाषिणः। <br>मध्ये वयसि निर्दोषान्हिते युक्ताञ्जितेन्द्रियान्   ॥12-120-025॥
अलुब्धाञ्शिक्षितान्दान्तान्धर्मेषु परिनिष्ठितान्। <br>स्थापयेत्सर्वकार्येषु राजा धर्मार्थरक्षिणः   ॥12-120-026॥
एतेनैव प्रकारेण कृत्यानामागतिं गतिम्। <br>युक्तः समनुतिष्ठेत तुष्टश्चारैरुपस्कृतः   ॥12-120-027॥
अमोघक्रोधहर्षस्य स्वयं कृत्यान्ववेक्षिणः। <br>आत्मप्रत्ययकोशस्य वसुधैव वसुंधरा   ॥12-120-028॥
व्यक्तश्चानुग्रहो यस्य यथार्थश्चापि निग्रहः। <br>गुप्तात्मा गुप्तराष्ट्रश्च स राजा राजधर्मवित्   ॥12-120-029॥
नित्यं राष्ट्रमवेक्षेत गोभिः सूर्य इवोत्पतन्। <br>चारांश्च नचरान्विद्यात्तथा बुद्ध्या न संज्वरेत्   ॥12-120-030॥
कालप्राप्तमुपादद्यान्नार्थं राजा प्रसूचयेत्। <br>अहन्यहनि संदुह्यान्महीं गामिव बुद्धिमान्   ॥12-120-031॥
यथा क्रमेण पुष्पेभ्यश्चिनोति मधु षट्पदः। <br>तथा द्रव्यमुपादाय राजा कुर्वीत संचयम्   ॥12-120-032॥
यद्धि गुप्तावशिष्टं स्यात्तद्धितं धर्मकामयोः। <br>संचयानुविसर्गी स्याद्राजा शास्त्रविदात्मवान्   ॥12-120-033॥
नाल्पमर्थं परिभवेन्नावमन्येत शात्रवान्। <br>बुद्ध्यावबुध्येदात्मानं न चाबुद्धिषु विश्वसेत्   ॥12-120-034॥
धृतिर्दाक्ष्यं संयमो बुद्धिरग्र्या; धैर्यं शौर्यं देशकालोऽप्रमादः। <br>स्वल्पस्य वा महतो वापि वृद्धौ; धनस्यैतान्यष्ट समिन्धनानि   ॥12-120-035॥
अग्निस्तोको वर्धते ह्याज्यसिक्तो; बीजं चैकं बहुसाहस्रमेति। <br>क्षयोदयौ विपुलौ संनिशाम्य; तस्मादल्पं नावमन्येत विद्वान्   ॥12-120-036॥
बालोऽबालः स्थविरो वा रिपुर्यः; सदा प्रमत्तं पुरुषं निहन्यात्। <br>कालेनान्यस्तस्य मूलं हरेत; कालज्ञाता पार्थिवानां वरिष्ठः   ॥12-120-037॥
हरेत्कीर्तिं धर्ममस्योपरुन्ध्या;दर्थे दीर्घं वीर्यमस्योपहन्यात्। <br>रिपुर्द्वेष्टा दुर्बलो वा बली वा; तस्माच्छत्रौ नैव हेडेद्यतात्मा   ॥12-120-038॥
क्षयं शत्रोः संचयं पालनं चा;प्युभौ चार्थौ सहितौ धर्मकामौ। <br>अतश्चान्यन्मतिमान्संदधीत; तस्माद्राजा बुद्धिमन्तं श्रयेत   ॥12-120-039॥
बुद्धिर्दीप्ता बलवन्तं हिनस्ति; बलं बुद्ध्या वर्धते पाल्यमानम्। <br>शत्रुर्बुद्ध्या सीदते वर्धमानो; बुद्धेः पश्चात्कर्म यत्तत्प्रशस्तम्   ॥12-120-040॥
सर्वान्कामान्कामयानो हि धीरः; सत्त्वेनाल्पेनाप्लुते हीनदेहः। <br>यथात्मानं प्रार्थयतेऽर्थमानैः; श्रेयःपात्रं पूरयते ह्यनल्पम्   ॥12-120-041॥
तस्माद्राजा प्रगृहीतः परेषु; मूलं लक्ष्म्याः सर्वतोऽभ्याददीत। <br>दीर्घं कालमपि संपीड्यमानो; विद्युत्संपातमिव मानोर्जितः स्यात्   ॥12-120-042॥
विद्या तपो वा विपुलं धनं वा; सर्वमेतद्व्यवसायेन शक्यम्। <br>ब्रह्म यत्तं निवसति देहवत्सु; तस्माद्विद्याद्व्यवसायं प्रभूतम्   ॥12-120-043॥
यत्रासते मतिमन्तो मनस्विनः; शक्रो विष्णुर्यत्र सरस्वती च। <br>वसन्ति भूतानि च यत्र नित्यं; तस्माद्विद्वान्नावमन्येत देहम्   ॥12-120-044॥
लुब्धं हन्यात्संप्रदानेन नित्यं; लुब्धस्तृप्तिं परवित्तस्य नैति। <br>सर्वो लुब्धः कर्मगुणोपभोगे; योऽर्थैर्हीनो धर्मकामौ जहाति   ॥12-120-045॥
धनं भोज्यं पुत्रदारं समृद्धिं; सर्वो लुब्धः प्रार्थयते परेषाम्। <br>लुब्धे दोषाः संभवन्तीह सर्वे; तस्माद्राजा न प्रगृह्णीत लुब्धान्   ॥12-120-046॥
संदर्शने सत्पुरुषं जघन्यमपि चोदयेत्। <br>आरम्भान्द्विषतां प्राज्ञः सर्वानर्थांस्तु सूदयेत्   ॥12-120-047॥
धर्मान्वितेषु विज्ञातो मन्त्री गुप्तश्च पाण्डव। <br>आप्तो राजन्कुलीनश्च पर्याप्तो राज्यसंग्रहे   ॥12-120-048॥
विधिप्रवृत्तान्नरदेवधर्मा;नुक्तान्समासेन निबोध बुद्ध्या। <br>इमान्विदध्याद्व्यनुसृत्य यो वै; राजा महीं पालयितुं स शक्तः   ॥12-120-049॥
अनीतिजं यद्यविधानजं सुखं; हठप्रणीतं विविधं प्रदृश्यते। <br>न विद्यते तस्य गतिर्महीपते;र्न विद्यते राष्ट्रजमुत्तमं सुखम्   ॥12-120-050॥
धनैर्विशिष्टान्मतिशीलपूजिता;न्गुणोपपन्नान्युधि दृष्टविक्रमान्। <br>गुणेषु दृष्टानचिरादिहात्मवा;न्सतोऽभिसंधाय निहन्ति शात्रवान्   ॥12-120-051॥
पश्येदुपायान्विविधैः क्रियापथै;र्न चानुपायेन मतिं निवेशयेत्। <br>श्रियं विशिष्टां विपुलं यशो धनं; न दोषदर्शी पुरुषः समश्नुते   ॥12-120-052॥
प्रीतिप्रवृत्तौ विनिवर्तने तथा; सुहृत्सु विज्ञाय निवृत्य चोभयोः। <br>यदेव मित्रं गुरुभारमावहे;त्तदेव सुस्निग्धमुदाहरेद्बुधः   ॥12-120-053॥
एतान्मयोक्तांस्तव राजधर्मा;न्नृणां च गुप्तौ मतिमादधत्स्व। <br>अवाप्स्यसे पुण्यफलं सुखेन; सर्वो हि लोकोत्तमधर्ममूलः   ॥12-120-054॥

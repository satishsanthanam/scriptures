<table border = "1"><tr><td>Verse</td></tr>
<tr><td> उतथ्य उवाच। <br>कालवर्षी च पर्जन्यो धर्मचारी च पार्थिवः। <br>संपद्यदैषा भवति सा बिभर्ति सुखं प्रजाः   ॥12-092-001॥</td></tr>
<tr><td>यो न जानाति निर्हन्तुं वस्त्राणां रजको मलम्। <br>रक्तानि वा शोधयितुं यथा नास्ति तथैव सः   ॥12-092-002॥</td></tr>
<tr><td>एवमेव द्विजेन्द्राणां क्षत्रियाणां विशामपि। <br>शूद्राश्चतुर्णां वर्णानां नानाकर्मस्ववस्थिताः   ॥12-092-003॥</td></tr>
<tr><td>कर्म शूद्रे कृषिर्वैश्ये दण्डनीतिश्च राजनि। <br>ब्रह्मचर्यं तपो मन्त्राः सत्यं चापि द्विजातिषु   ॥12-092-004॥</td></tr>
<tr><td>तेषां यः क्षत्रियो वेद वस्त्राणामिव शोधनम्। <br>शीलदोषान्विनिर्हन्तुं स पिता स प्रजापतिः   ॥12-092-005॥</td></tr>
<tr><td>कृतं त्रेता द्वापरश्च कलिश्च भरतर्षभ। <br>राजवृत्तानि सर्वाणि राजैव युगमुच्यते   ॥12-092-006॥</td></tr>
<tr><td>चातुर्वर्ण्यं तथा वेदाश्चातुराश्रम्यमेव च। <br>सर्वं प्रमुह्यते ह्येतद्यदा राजा प्रमाद्यति   ॥12-092-007॥</td></tr>
<tr><td>राजैव कर्ता भूतानां राजैव च विनाशकः। <br>धर्मात्मा यः स कर्ता स्यादधर्मात्मा विनाशकः   ॥12-092-008॥</td></tr>
<tr><td>राज्ञो भार्याश्च पुत्राश्च बान्धवाः सुहृदस्तथा। <br>समेत्य सर्वे शोचन्ति यदा राजा प्रमाद्यति   ॥12-092-009॥</td></tr>
<tr><td>हस्तिनोऽश्वाश्च गावश्चाप्युष्ट्राश्वतरगर्दभाः। <br>अधर्मवृत्ते नृपतौ सर्वे सीदन्ति पार्थिव   ॥12-092-010॥</td></tr>
<tr><td>दुर्बलार्थं बलं सृष्टं धात्रा मान्धातरुच्यते। <br>अबलं तन्महद्भूतं यस्मिन्सर्वं प्रतिष्ठितम्   ॥12-092-011॥</td></tr>
<tr><td>यच्च भूतं स भजते भूता ये च तदन्वयाः। <br>अधर्मस्थे हि नृपतौ सर्वे सीदन्ति पार्थिव   ॥12-092-012॥</td></tr>
<tr><td>दुर्बलस्य हि यच्चक्षुर्मुनेराशीविषस्य च। <br>अविषह्यतमं मन्ये मा स्म दुर्बलमासदः   ॥12-092-013॥</td></tr>
<tr><td>दुर्बलांस्तात बुध्येथा नित्यमेवाविमानितान्। <br>मा त्वां दुर्बलचक्षूंषि प्रदहेयुः सबान्धवम्   ॥12-092-014॥</td></tr>
<tr><td>न हि दुर्बलदग्धस्य कुले किंचित्प्ररोहति। <br>आमूलं निर्दहत्येव मा स्म दुर्बलमासदः   ॥12-092-015॥</td></tr>
<tr><td>अबलं वै बलाच्छ्रेयो यच्चातिबलवद्बलम्। <br>बलस्याबलदग्धस्य न किंचिदवशिष्यते   ॥12-092-016॥</td></tr>
<tr><td>विमानितो हतोत्क्रुष्टस्त्रातारं चेन्न विन्दति। <br>अमानुषकृतस्तत्र दण्डो हन्ति नराधिपम्   ॥12-092-017॥</td></tr>
<tr><td>मा स्म तात बले स्थेया बाधिष्ठा मापि दुर्बलम्। <br>मा त्वा दुर्बलचक्षूंषि धक्ष्यन्त्यग्निरिवाश्रयम्   ॥12-092-018॥</td></tr>
<tr><td>यानि मिथ्याभिशस्तानां पतन्त्यश्रूणि रोदताम्। <br>तानि पुत्रान्पशून्घ्नन्ति तेषां मिथ्याभिशासताम्   ॥12-092-019॥</td></tr>
<tr><td>यदि नात्मनि पुत्रेषु न चेत्पौत्रेषु नप्तृषु। <br>न हि पापं कृतं कर्म सद्यः फलति गौरिव   ॥12-092-020॥</td></tr>
<tr><td>यत्राबलो वध्यमानस्त्रातारं नाधिगच्छति। <br>महान्दैवकृतस्तत्र दण्डः पतति दारुणः   ॥12-092-021॥</td></tr>
<tr><td>युक्ता यदा जानपदा भिक्षन्ते ब्राह्मणा इव। <br>अभीक्ष्णं भिक्षुदोषेण राजानं घ्नन्ति तादृशाः   ॥12-092-022॥</td></tr>
<tr><td>राज्ञो यदा जनपदे बहवो राजपूरुषाः। <br>अनयेनोपवर्तन्ते तद्राज्ञः किल्बिषं महत्   ॥12-092-023॥</td></tr>
<tr><td>यदा युक्ता नयन्त्यर्थान्कामादर्थवशेन वा। <br>कृपणं याचमानानां तद्राज्ञो वैशसं महत्   ॥12-092-024॥</td></tr>
<tr><td>महावृक्षो जायते वर्धते च; तं चैव भूतानि समाश्रयन्ति। <br>यदा वृक्षश्छिद्यते दह्यते वा; तदाश्रया अनिकेता भवन्ति   ॥12-092-025॥</td></tr>
<tr><td>यदा राष्ट्रे धर्ममग्र्यं चरन्ति; संस्कारं वा राजगुणं ब्रुवाणाः। <br>तैरेवाधर्मश्चरितो धर्ममोहा;त्तूर्णं जह्यात्सुकृतं दुष्कृतं च   ॥12-092-026॥</td></tr>
<tr><td>यत्र पापा ज्ञायमानाश्चरन्ति; सतां कलिर्विन्दति तत्र राज्ञः। <br>यदा राजा शास्ति नरान्नशिष्या;न्न तद्राज्यं वर्धते भूमिपाल   ॥12-092-027॥</td></tr>
<tr><td>यश्चामात्यं मानयित्वा यथार्हं; मन्त्रे च युद्धे च नृपो नियुञ्ज्यात्। <br>प्रवर्धते तस्य राष्ट्रं नृपस्य; भुङ्क्ते महीं चाप्यखिलां चिराय   ॥12-092-028॥</td></tr>
<tr><td>अत्रापि सुकृतं कर्म वाचं चैव सुभाषिताम्। <br>समीक्ष्य पूजयन्राजा धर्मं प्राप्नोत्यनुत्तमम्   ॥12-092-029॥</td></tr>
<tr><td>संविभज्य यदा भुङ्क्ते न चान्यानवमन्यते। <br>निहन्ति बलिनं दृप्तं स राज्ञो धर्म उच्यते   ॥12-092-030॥</td></tr>
<tr><td>त्रायते हि यदा सर्वं वाचा कायेन कर्मणा। <br>पुत्रस्यापि न मृष्येच्च स राज्ञो धर्म उच्यते   ॥12-092-031॥</td></tr>
<tr><td>यदा शारणिकान्राजा पुत्रवत्परिरक्षति। <br>भिनत्ति न च मर्यादां स राज्ञो धर्म उच्यते   ॥12-092-032॥</td></tr>
<tr><td>यदाप्तदक्षिणैर्यज्ञैर्यजते श्रद्धयान्वितः। <br>कामद्वेषावनादृत्य स राज्ञो धर्म उच्यते   ॥12-092-033॥</td></tr>
<tr><td>कृपणानाथवृद्धानां यदाश्रु व्यपमार्ष्टि वै। <br>हर्षं संजनयन्नॄणां स राज्ञो धर्म उच्यते   ॥12-092-034॥</td></tr>
<tr><td>विवर्धयति मित्राणि तथारींश्चापकर्षति। <br>संपूजयति साधूंश्च स राज्ञो धर्म उच्यते   ॥12-092-035॥</td></tr>
<tr><td>सत्यं पालयति प्राप्त्या नित्यं भूमिं प्रयच्छति। <br>पूजयत्यतिथीन्भृत्यान्स राज्ञो धर्म उच्यते   ॥12-092-036॥</td></tr>
<tr><td>निग्रहानुग्रहौ चोभौ यत्र स्यातां प्रतिष्ठितौ। <br>अस्मिँल्लोके परे चैव राजा तत्प्राप्नुते फलम्   ॥12-092-037॥</td></tr>
<tr><td>यमो राजा धार्मिकाणां मान्धातः परमेश्वरः। <br>संयच्छन्भवति प्राणान्नसंयच्छंस्तु पापकः   ॥12-092-038॥</td></tr>
<tr><td>ऋत्विक्पुरोहिताचार्यान्सत्कृत्यानवमन्य च। <br>यदा सम्यक्प्रगृह्णाति स राज्ञो धर्म उच्यते   ॥12-092-039॥</td></tr>
<tr><td>यमो यच्छति भूतानि सर्वाण्येवाविशेषतः। <br>तस्य राज्ञानुकर्तव्यं यन्तव्या विधिवत्प्रजाः   ॥12-092-040॥</td></tr>
<tr><td>सहस्राक्षेण राजा हि सर्व एवोपमीयते। <br>स पश्यति हि यं धर्मं स धर्मः पुरुषर्षभ   ॥12-092-041॥</td></tr>
<tr><td>अप्रमादेन शिक्षेथाः क्षमां बुद्धिं धृतिं मतिम्। <br>भूतानां सत्त्वजिज्ञासां साध्वसाधु च सर्वदा   ॥12-092-042॥</td></tr>
<tr><td>संग्रहः सर्वभूतानां दानं च मधुरा च वाक्। <br>पौरजानपदाश्चैव गोप्तव्याः स्वा यथा प्रजाः   ॥12-092-043॥</td></tr>
<tr><td>न जात्वदक्षो नृपतिः प्रजाः शक्नोति रक्षितुम्। <br>भारो हि सुमहांस्तात राज्यं नाम सुदुष्करम्   ॥12-092-044॥</td></tr>
<tr><td>तद्दण्डविन्नृपः प्राज्ञः शूरः शक्नोति रक्षितुम्। <br>न हि शक्यमदण्डेन क्लीबेनाबुद्धिनापि वा   ॥12-092-045॥</td></tr>
<tr><td>अभिरूपैः कुले जातैर्दक्षैर्भक्तैर्बहुश्रुतैः। <br>सर्वा बुद्धीः परीक्षेथास्तापसाश्रमिणामपि   ॥12-092-046॥</td></tr>
<tr><td>ततस्त्वं सर्वभूतानां धर्मं वेत्स्यसि वै परम्। <br>स्वदेशे परदेशे वा न ते धर्मो विनश्यति   ॥12-092-047॥</td></tr>
<tr><td>धर्मश्चार्थश्च कामश्च धर्म एवोत्तरो भवेत्। <br>अस्मिँल्लोके परे चैव धर्मवित्सुखमेधते   ॥12-092-048॥</td></tr>
<tr><td>त्यजन्ति दारान्प्राणांश्च मनुष्याः प्रतिपूजिताः। <br>संग्रहश्चैव भूतानां दानं च मधुरा च वाक्   ॥12-092-049॥</td></tr>
<tr><td>अप्रमादश्च शौचं च तात भूतिकरं महत्। <br>एतेभ्यश्चैव मान्धातः सततं मा प्रमादिथाः   ॥12-092-050॥</td></tr>
<tr><td>अप्रमत्तो भवेद्राजा छिद्रदर्शी परात्मनोः। <br>नास्य छिद्रं परः पश्येच्छिद्रेषु परमन्वियात्   ॥12-092-051॥</td></tr>
<tr><td>एतद्वृत्तं वासवस्य यमस्य वरुणस्य च। <br>राजर्षीणां च सर्वेषां तत्त्वमप्यनुपालय   ॥12-092-052॥</td></tr>
<tr><td>तत्कुरुष्व महाराज वृत्तं राजर्षिसेवितम्। <br>आतिष्ठ दिव्यं पन्थानमह्नाय भरतर्षभ   ॥12-092-053॥</td></tr>
<tr><td>धर्मवृत्तं हि राजानं प्रेत्य चेह च भारत। <br>देवर्षिपितृगन्धर्वाः कीर्तयन्त्यमितौजसः   ॥12-092-054॥</td></tr>
<tr><td> भीष्म उवाच। <br>स एवमुक्तो मान्धाता तेनोतथ्येन भारत। <br>कृतवानविशङ्कस्तदेकः प्राप च मेदिनीम्   ॥12-092-055॥</td></tr>
<tr><td>भवानपि तथा सम्यङ्मान्धातेव महीपतिः। <br>धर्मं कृत्वा महीं रक्षन्स्वर्गे स्थानमवाप्स्यसि   ॥12-092-056॥</td></tr>
</table>
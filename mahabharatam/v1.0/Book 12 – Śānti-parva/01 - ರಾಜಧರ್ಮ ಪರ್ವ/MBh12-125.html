<table border = "1"><tr><td>Verse</td></tr>
<tr><td> युधिष्ठिर उवाच। <br>शीलं प्रधानं पुरुषे कथितं ते पितामह। <br>कथमाशा समुत्पन्ना या च सा तद्वदस्व मे   ॥12-125-001॥</td></tr>
<tr><td>संशयो मे महानेष समुत्पन्नः पितामह। <br>छेत्ता च तस्य नान्योऽस्ति त्वत्तः परपुरंजय   ॥12-125-002॥</td></tr>
<tr><td>पितामहाशा महती ममासीद्धि सुयोधने। <br>प्राप्ते युद्धे तु यद्युक्तं तत्कर्तायमिति प्रभो   ॥12-125-003॥</td></tr>
<tr><td>सर्वस्याशा सुमहती पुरुषस्योपजायते। <br>तस्यां विहन्यमानायां दुःखो मृत्युरसंशयम्   ॥12-125-004॥</td></tr>
<tr><td>सोऽहं हताशो दुर्बुद्धिः कृतस्तेन दुरात्मना। <br>धार्तराष्ट्रेण राजेन्द्र पश्य मन्दात्मतां मम   ॥12-125-005॥</td></tr>
<tr><td>आशां महत्तरां मन्ये पर्वतादपि सद्रुमात्। <br>आकाशादपि वा राजन्नप्रमेयैव वा पुनः   ॥12-125-006॥</td></tr>
<tr><td>एषा चैव कुरुश्रेष्ठ दुर्विचिन्त्या सुदुर्लभा। <br>दुर्लभत्वाच्च पश्यामि किमन्यद्दुर्लभं ततः   ॥12-125-007॥</td></tr>
<tr><td> भीष्म उवाच। <br>अत्र ते वर्तयिष्यामि युधिष्ठिर निबोध तत्। <br>इतिहासं सुमित्रस्य निर्वृत्तमृषभस्य च   ॥12-125-008॥</td></tr>
<tr><td>सुमित्रो नाम राजर्षिर्हैहयो मृगयां गतः। <br>ससार स मृगं विद्ध्वा बाणेन नतपर्वणा   ॥12-125-009॥</td></tr>
<tr><td>स मृगो बाणमादाय ययावमितविक्रमः। <br>स च राजा बली तूर्णं ससार मृगमन्तिकात्   ॥12-125-010॥</td></tr>
<tr><td>ततो निम्नं स्थलं चैव स मृगोऽद्रवदाशुगः। <br>मुहूर्तमेव राजेन्द्र समेन स पथागमत्   ॥12-125-011॥</td></tr>
<tr><td>ततः स राजा तारुण्यादौरसेन बलेन च। <br>ससार बाणासनभृत्सखड्गो हंसवत्तदा   ॥12-125-012॥</td></tr>
<tr><td>तीर्त्वा नदान्नदीश्चैव पल्वलानि वनानि च। <br>अतिक्रम्याभ्यतिक्रम्य ससारैव वने चरन्   ॥12-125-013॥</td></tr>
<tr><td>स तु कामान्मृगो राजन्नासाद्यासाद्य तं नृपम्। <br>पुनरभ्येति जवनो जवेन महता ततः   ॥12-125-014॥</td></tr>
<tr><td>स तस्य बाणैर्बहुभिः समभ्यस्तो वनेचरः। <br>प्रक्रीडन्निव राजेन्द्र पुनरभ्येति चान्तिकम्   ॥12-125-015॥</td></tr>
<tr><td>पुनश्च जवमास्थाय जवनो मृगयूथपः। <br>अतीत्यातीत्य राजेन्द्र पुनरभ्येति चान्तिकम्   ॥12-125-016॥</td></tr>
<tr><td>तस्य मर्मच्छिदं घोरं सुमित्रोऽमित्रकर्शनः। <br>समादाय शरश्रेष्ठं कार्मुकान्निरवासृजत्   ॥12-125-017॥</td></tr>
<tr><td>ततो गव्यूतिमात्रेण मृगयूथपयूथपः। <br>तस्य बाणपथं त्यक्त्वा तस्थिवान्प्रहसन्निव   ॥12-125-018॥</td></tr>
<tr><td>तस्मिन्निपतिते बाणे भूमौ प्रज्वलिते ततः। <br>प्रविवेश महारण्यं मृगो राजाप्यथाद्रवत्   ॥12-125-019॥</td></tr>
<tr><td>प्रविश्य तु महारण्यं तापसानामथाश्रमम्। <br>आससाद ततो राजा श्रान्तश्चोपाविशत्पुनः   ॥12-125-020॥</td></tr>
<tr><td>तं कार्मुकधरं दृष्ट्वा श्रमार्तं क्षुधितं तदा। <br>समेत्य ऋषयस्तस्मिन्पूजां चक्रुर्यथाविधि   ॥12-125-021॥</td></tr>
<tr><td>ऋषयो राजशार्दूलमपृच्छन्स्वं प्रयोजनम्। <br>केन भद्रमुखार्थेन संप्राप्तोऽसि तपोवनम्   ॥12-125-022॥</td></tr>
<tr><td>पदातिर्बद्धनिस्त्रिंशो धन्वी बाणी नरेश्वर। <br>एतदिच्छाम विज्ञातुं कुतः प्राप्तोऽसि मानद। <br>कस्मिन्कुले हि जातस्त्वं किंनामासि ब्रवीहि नः   ॥12-125-023॥</td></tr>
<tr><td>ततः स राजा सर्वेभ्यो द्विजेभ्यः पुरुषर्षभ। <br>आचख्यौ तद्यथान्यायं परिचर्यां च भारत   ॥12-125-024॥</td></tr>
<tr><td>हैहयानां कुले जातः सुमित्रो मित्रनन्दनः। <br>चरामि मृगयूथानि निघ्नन्बाणैः सहस्रशः। <br>बलेन महता गुप्तः सामात्यः सावरोधनः   ॥12-125-025॥</td></tr>
<tr><td>मृगस्तु विद्धो बाणेन मया सरति शल्यवान्। <br>तं द्रवन्तमनु प्राप्तो वनमेतद्यदृच्छया। <br>भवत्सकाशे नष्टश्रीर्हताशः श्रमकर्शितः   ॥12-125-026॥</td></tr>
<tr><td>किं नु दुःखमतोऽन्यद्वै यदहं श्रमकर्शितः। <br>भवतामाश्रमं प्राप्तो हताशो नष्टलक्षणः   ॥12-125-027॥</td></tr>
<tr><td>न राजलक्षणत्यागो न पुरस्य तपोधनाः। <br>दुःखं करोति तत्तीव्रं यथाशा विहता मम   ॥12-125-028॥</td></tr>
<tr><td>हिमवान्वा महाशैलः समुद्रो वा महोदधिः। <br>महत्त्वान्नान्वपद्येतां रोदस्योरन्तरं यथा। <br>आशायास्तपसि श्रेष्ठास्तथा नान्तमहं गतः   ॥12-125-029॥</td></tr>
<tr><td>भवतां विदितं सर्वं सर्वज्ञा हि तपोधनाः। <br>भवन्तः सुमहाभागास्तस्मात्प्रक्ष्यामि संशयम्   ॥12-125-030॥</td></tr>
<tr><td>आशावान्पुरुषो यः स्यादन्तरिक्षमथापि वा। <br>किं नु ज्यायस्तरं लोके महत्त्वात्प्रतिभाति वः। <br>एतदिच्छामि तत्त्वेन श्रोतुं किमिह दुर्लभम्   ॥12-125-031॥</td></tr>
<tr><td>यदि गुह्यं तपोनित्या न वो ब्रूतेह माचिरम्। <br>न हि गुह्यमतः श्रोतुमिच्छामि द्विजपुंगवाः   ॥12-125-032॥</td></tr>
<tr><td>भवत्तपोविघातो वा येन स्याद्विरमे ततः। <br>यदि वास्ति कथायोगो योऽयं प्रश्नो मयेरितः   ॥12-125-033॥</td></tr>
<tr><td>एतत्कारणसामग्र्यं श्रोतुमिच्छामि तत्त्वतः। <br>भवन्तो हि तपोनित्या ब्रूयुरेतत्समाहिताः   ॥12-125-034॥</td></tr>
</table>
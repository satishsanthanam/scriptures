<table border = "1"><tr><td>Verse</td></tr>
<tr><td> वैशंपायन उवाच। <br>ततो युधिष्ठिरो राजा ज्ञातीनां ये हता मृधे। <br>श्राद्धानि कारयामास तेषां पृथगुदारधीः   ॥12-042-001॥</td></tr>
<tr><td>धृतराष्ट्रो ददौ राजा पुत्राणामौर्ध्वदेहिकम्। <br>सर्वकामगुणोपेतमन्नं गाश्च धनानि च। <br>रत्नानि च विचित्राणि महार्हाणि महायशाः   ॥12-042-002॥</td></tr>
<tr><td>युधिष्ठिरस्तु कर्णस्य द्रोणस्य च महात्मनः। <br>धृष्टद्युम्नाभिमन्युभ्यां हैडिम्बस्य च रक्षसः   ॥12-042-003॥</td></tr>
<tr><td>विराटप्रभृतीनां च सुहृदामुपकारिणाम्। <br>द्रुपदद्रौपदेयानां द्रौपद्या सहितो ददौ   ॥12-042-004॥</td></tr>
<tr><td>ब्राह्मणानां सहस्राणि पृथगेकैकमुद्दिशन्। <br>धनैश्च वस्त्रै रत्नैश्च गोभिश्च समतर्पयत्   ॥12-042-005॥</td></tr>
<tr><td>ये चान्ये पृथिवीपाला येषां नास्ति सुहृज्जनः। <br>उद्दिश्योद्दिश्य तेषां च चक्रे राजौर्ध्वदैहिकम्   ॥12-042-006॥</td></tr>
<tr><td>सभाः प्रपाश्च विविधास्तडागानि च पाण्डवः। <br>सुहृदां कारयामास सर्वेषामौर्ध्वदैहिकम्   ॥12-042-007॥</td></tr>
<tr><td>स तेषामनृणो भूत्वा गत्वा लोकेष्ववाच्यताम्। <br>कृतकृत्योऽभवद्राजा प्रजा धर्मेण पालयन्   ॥12-042-008॥</td></tr>
<tr><td>धृतराष्ट्रं यथापूर्वं गान्धारीं विदुरं तथा। <br>सर्वांश्च कौरवामात्यान्भृत्यांश्च समपूजयत्   ॥12-042-009॥</td></tr>
<tr><td>याश्च तत्र स्त्रियः काश्चिद्धतवीरा हतात्मजाः। <br>सर्वास्ताः कौरवो राजा संपूज्यापालयद्घृणी   ॥12-042-010॥</td></tr>
<tr><td>दीनान्धकृपणानां च गृहाच्छादनभोजनैः। <br>आनृशंस्यपरो राजा चकारानुग्रहं प्रभुः   ॥12-042-011॥</td></tr>
<tr><td>स विजित्य महीं कृत्स्नामानृण्यं प्राप्य वैरिषु। <br>निःसपत्नः सुखी राजा विजहार युधिष्ठिरः   ॥12-042-012॥</td></tr>
</table>
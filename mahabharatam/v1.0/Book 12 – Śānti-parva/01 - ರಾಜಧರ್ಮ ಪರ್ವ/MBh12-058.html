<table border = "1"><tr><td>Verse</td></tr>
<tr><td> भीष्म उवाच। <br>एतत्ते राजधर्माणां नवनीतं युधिष्ठिर। <br>बृहस्पतिर्हि भगवान्नान्यं धर्मं प्रशंसति   ॥12-058-001॥</td></tr>
<tr><td>विशालाक्षश्च भगवान्काव्यश्चैव महातपाः। <br>सहस्राक्षो महेन्द्रश्च तथा प्राचेतसो मनुः   ॥12-058-002॥</td></tr>
<tr><td>भरद्वाजश्च भगवांस्तथा गौरशिरा मुनिः। <br>राजशास्त्रप्रणेतारो ब्रह्मण्या ब्रह्मवादिनः   ॥12-058-003॥</td></tr>
<tr><td>रक्षामेव प्रशंसन्ति धर्मं धर्मभृतां वर। <br>राज्ञां राजीवताम्राक्ष साधनं चात्र वै शृणु   ॥12-058-004॥</td></tr>
<tr><td>चारश्च प्रणिधिश्चैव काले दानममत्सरः। <br>युक्त्यादानं न चादानमयोगेन युधिष्ठिर   ॥12-058-005॥</td></tr>
<tr><td>सतां संग्रहणं शौर्यं दाक्ष्यं सत्यं प्रजाहितम्। <br>अनार्जवैरार्जवैश्च शत्रुपक्षस्य भेदनम्   ॥12-058-006॥</td></tr>
<tr><td>साधूनामपरित्यागः कुलीनानां च धारणम्। <br>निचयश्च निचेयानां सेवा बुद्धिमतामपि   ॥12-058-007॥</td></tr>
<tr><td>बलानां हर्षणं नित्यं प्रजानामन्ववेक्षणम्। <br>कार्येष्वखेदः कोशस्य तथैव च विवर्धनम्   ॥12-058-008॥</td></tr>
<tr><td>पुरगुप्तिरविश्वासः पौरसंघातभेदनम्। <br>केतनानां च जीर्णानामवेक्षा चैव सीदताम्   ॥12-058-009॥</td></tr>
<tr><td>द्विविधस्य च दण्डस्य प्रयोगः कालचोदितः। <br>अरिमध्यस्थमित्राणां यथावच्चान्ववेक्षणम्   ॥12-058-010॥</td></tr>
<tr><td>उपजापश्च भृत्यानामात्मनः परदर्शनात्। <br>अविश्वासः स्वयं चैव परस्याश्वासनं तथा   ॥12-058-011॥</td></tr>
<tr><td>नीतिधर्मानुसरणं नित्यमुत्थानमेव च। <br>रिपूणामनवज्ञानं नित्यं चानार्यवर्जनम्   ॥12-058-012॥</td></tr>
<tr><td>उत्थानं हि नरेन्द्राणां बृहस्पतिरभाषत। <br>राजधर्मस्य यन्मूलं श्लोकांश्चात्र निबोध मे   ॥12-058-013॥</td></tr>
<tr><td>उत्थानेनामृतं लब्धमुत्थानेनासुरा हताः। <br>उत्थानेन महेन्द्रेण श्रैष्ठ्यं प्राप्तं दिवीह च   ॥12-058-014॥</td></tr>
<tr><td>उत्थानधीरः पुरुषो वाग्धीरानधितिष्ठति। <br>उत्थानधीरं वाग्धीरा रमयन्त उपासते   ॥12-058-015॥</td></tr>
<tr><td>उत्थानहीनो राजा हि बुद्धिमानपि नित्यशः। <br>धर्षणीयो रिपूणां स्याद्भुजंग इव निर्विषः   ॥12-058-016॥</td></tr>
<tr><td>न च शत्रुरवज्ञेयो दुर्बलोऽपि बलीयसा। <br>अल्पोऽपि हि दहत्यग्निर्विषमल्पं हिनस्ति च   ॥12-058-017॥</td></tr>
<tr><td>एकाश्वेनापि संभूतः शत्रुर्दुर्गसमाश्रितः। <br>तं तं तापयते देशमपि राज्ञः समृद्धिनः   ॥12-058-018॥</td></tr>
<tr><td>राज्ञो रहस्यं यद्वाक्यं जयार्थं लोकसंग्रहः। <br>हृदि यच्चास्य जिह्मं स्यात्कारणार्थं च यद्भवेत्   ॥12-058-019॥</td></tr>
<tr><td>यच्चास्य कार्यं वृजिनमार्जवेनैव धार्यते। <br>दम्भनार्थाय लोकस्य धर्मिष्ठामाचरेत्क्रियाम्   ॥12-058-020॥</td></tr>
<tr><td>राज्यं हि सुमहत्तन्त्रं दुर्धार्यमकृतात्मभिः। <br>न शक्यं मृदुना वोढुमाघातस्थानमुत्तमम्   ॥12-058-021॥</td></tr>
<tr><td>राज्यं सर्वामिषं नित्यमार्जवेनेह धार्यते। <br>तस्मान्मिश्रेण सततं वर्तितव्यं युधिष्ठिर   ॥12-058-022॥</td></tr>
<tr><td>यद्यप्यस्य विपत्तिः स्याद्रक्षमाणस्य वै प्रजाः। <br>सोऽप्यस्य विपुलो धर्म एवंवृत्ता हि भूमिपाः   ॥12-058-023॥</td></tr>
<tr><td>एष ते राजधर्माणां लेशः समनुवर्णितः। <br>भूयस्ते यत्र संदेहस्तद्ब्रूहि वदतां वर   ॥12-058-024॥</td></tr>
<tr><td> वैशंपायन उवाच। <br>ततो व्यासश्च भगवान्देवस्थानोऽश्मना सह। <br>वासुदेवः कृपश्चैव सात्यकिः संजयस्तथा   ॥12-058-025॥</td></tr>
<tr><td>साधु साध्विति संहृष्टाः पुष्यमाणैरिवाननैः। <br>अस्तुवंस्ते नरव्याघ्रं भीष्मं धर्मभृतां वरम्   ॥12-058-026॥</td></tr>
<tr><td>ततो दीनमना भीष्ममुवाच कुरुसत्तमः। <br>नेत्राभ्यामश्रुपूर्णाभ्यां पादौ तस्य शनैः स्पृशन्   ॥12-058-027॥</td></tr>
<tr><td>श्व इदानीं स्वसंदेहं प्रक्ष्यामि त्वा पितामह। <br>उपैति सविताप्यस्तं रसमापीय पार्थिवम्   ॥12-058-028॥</td></tr>
<tr><td>ततो द्विजातीनभिवाद्य केशवः; कृपश्च ते चैव युधिष्ठिरादयः। <br>प्रदक्षिणीकृत्य महानदीसुतं; ततो रथानारुरुहुर्मुदा युताः   ॥12-058-029॥</td></tr>
<tr><td>दृषद्वतीं चाप्यवगाह्य सुव्रताः; कृतोदकार्याः कृतजप्यमङ्गलाः। <br>उपास्य संध्यां विधिवत्परंतपा;स्ततः पुरं ते विविशुर्गजाह्वयम्   ॥12-058-030॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>राष्ट्रगुप्तिं च मे राजन्राष्ट्रस्यैव च संग्रहम्। <br>सम्यग्जिज्ञासमानाय प्रब्रूहि भरतर्षभ   ॥12-088-001॥</td></tr>
<tr><td> भीष्म उवाच। <br>राष्ट्रगुप्तिं च ते सम्यग्राष्ट्रस्यैव च संग्रहम्। <br>हन्त सर्वं प्रवक्ष्यामि तत्त्वमेकमनाः शृणु   ॥12-088-002॥</td></tr>
<tr><td>ग्रामस्याधिपतिः कार्यो दशग्राम्यस्तथापरः। <br>द्विगुणायाः शतस्यैवं सहस्रस्य च कारयेत्   ॥12-088-003॥</td></tr>
<tr><td>ग्रामे यान्ग्रामदोषांश्च ग्रामिकः परिपालयेत्। <br>तान्ब्रूयाद्दशपायासौ स तु विंशतिपाय वै   ॥12-088-004॥</td></tr>
<tr><td>सोऽपि विंशत्यधिपतिर्वृत्तं जानपदे जने। <br>ग्रामाणां शतपालाय सर्वमेव निवेदयेत्   ॥12-088-005॥</td></tr>
<tr><td>यानि ग्रामीणभोज्यानि ग्रामिकस्तान्युपाश्नुयात्। <br>दशपस्तेन भर्तव्यस्तेनापि द्विगुणाधिपः   ॥12-088-006॥</td></tr>
<tr><td>ग्रामं ग्रामशताध्यक्षो भोक्तुमर्हति सत्कृतः। <br>महान्तं भरतश्रेष्ठ सुस्फीतजनसंकुलम्। <br>तत्र ह्यनेकमायत्तं राज्ञो भवति भारत   ॥12-088-007॥</td></tr>
<tr><td>शाखानगरमर्हस्तु सहस्रपतिरुत्तमम्। <br>धान्यहैरण्यभोगेन भोक्तुं राष्ट्रिय उद्यतः   ॥12-088-008॥</td></tr>
<tr><td>तथा यद्ग्रामकृत्यं स्याद्ग्रामिकृत्यं च ते स्वयम्। <br>धर्मज्ञः सचिवः कश्चित्तत्प्रपश्येदतन्द्रितः   ॥12-088-009॥</td></tr>
<tr><td>नगरे नगरे च स्यादेकः सर्वार्थचिन्तकः। <br>उच्चैःस्थाने घोररूपो नक्षत्राणामिव ग्रहः। <br>भवेत्स तान्परिक्रामेत्सर्वानेव सदा स्वयम्   ॥12-088-010॥</td></tr>
<tr><td>विक्रयं क्रयमध्वानं भक्तं च सपरिव्ययम्। <br>योगक्षेमं च संप्रेक्ष्य वणिजः कारयेत्करान्   ॥12-088-011॥</td></tr>
<tr><td>उत्पत्तिं दानवृत्तिं च शिल्पं संप्रेक्ष्य चासकृत्। <br>शिल्पप्रतिकरानेव शिल्पिनः प्रति कारयेत्   ॥12-088-012॥</td></tr>
<tr><td>उच्चावचकरा न्याय्याः पूर्वराज्ञां युधिष्ठिर। <br>यथा यथा न हीयेरंस्तथा कुर्यान्महीपतिः   ॥12-088-013॥</td></tr>
<tr><td>फलं कर्म च संप्रेक्ष्य ततः सर्वं प्रकल्पयेत्। <br>फलं कर्म च निर्हेतु न कश्चित्संप्रवर्तयेत्   ॥12-088-014॥</td></tr>
<tr><td>यथा राजा च कर्ता च स्यातां कर्मणि भागिनौ। <br>समवेक्ष्य तथा राज्ञा प्रणेयाः सततं कराः   ॥12-088-015॥</td></tr>
<tr><td>नोच्छिन्द्यादात्मनो मूलं परेषां वापि तृष्णया। <br>ईहाद्वाराणि संरुध्य राजा संप्रीतिदर्शनः   ॥12-088-016॥</td></tr>
<tr><td>प्रद्विषन्ति परिख्यातं राजानमतिखादिनम्। <br>प्रद्विष्टस्य कुतः श्रेयः संप्रियो लभते प्रियम्   ॥12-088-017॥</td></tr>
<tr><td>वत्सौपम्येन दोग्धव्यं राष्ट्रमक्षीणबुद्धिना। <br>भृतो वत्सो जातबलः पीडां सहति भारत   ॥12-088-018॥</td></tr>
<tr><td>न कर्म कुरुते वत्सो भृशं दुग्धो युधिष्ठिर। <br>राष्ट्रमप्यतिदुग्धं हि न कर्म कुरुते महत्   ॥12-088-019॥</td></tr>
<tr><td>यो राष्ट्रमनुगृह्णाति परिगृह्य स्वयं नृपः। <br>संजातमुपजीवन्स लभते सुमहत्फलम्   ॥12-088-020॥</td></tr>
<tr><td>आपदर्थं हि निचयान्राजान इह चिन्वते। <br>राष्ट्रं च कोशभूतं स्यात्कोशो वेश्मगतस्तथा   ॥12-088-021॥</td></tr>
<tr><td>पौरजानपदान्सर्वान्संश्रितोपाश्रितांस्तथा। <br>यथाशक्त्यनुकम्पेत सर्वानभ्यन्तरानपि   ॥12-088-022॥</td></tr>
<tr><td>बाह्यं जनं भेदयित्वा भोक्तव्यो मध्यमः सुखम्। <br>एवं न संप्रकुप्यन्ते जनाः सुखितदुःखिताः   ॥12-088-023॥</td></tr>
<tr><td>प्रागेव तु करादानमनुभाष्य पुनः पुनः। <br>संनिपत्य स्वविषये भयं राष्ट्रे प्रदर्शयेत्   ॥12-088-024॥</td></tr>
<tr><td>इयमापत्समुत्पन्ना परचक्रभयं महत्। <br>अपि नान्ताय कल्पेत वेणोरिव फलागमः   ॥12-088-025॥</td></tr>
<tr><td>अरयो मे समुत्थाय बहुभिर्दस्युभिः सह। <br>इदमात्मवधायैव राष्ट्रमिच्छन्ति बाधितुम्   ॥12-088-026॥</td></tr>
<tr><td>अस्यामापदि घोरायां संप्राप्ते दारुणे भये। <br>परित्राणाय भवतां प्रार्थयिष्ये धनानि वः   ॥12-088-027॥</td></tr>
<tr><td>प्रतिदास्ये च भवतां सर्वं चाहं भयक्षये। <br>नारयः प्रतिदास्यन्ति यद्धरेयुर्बलादितः   ॥12-088-028॥</td></tr>
<tr><td>कलत्रमादितः कृत्वा नश्येत्स्वं स्वयमेव हि। <br>अपि चेत्पुत्रदारार्थमर्थसंचय इष्यते   ॥12-088-029॥</td></tr>
<tr><td>नन्दामि वः प्रभावेन पुत्राणामिव चोदये। <br>यथाशक्त्यनुगृह्णामि राष्ट्रस्यापीडया च वः   ॥12-088-030॥</td></tr>
<tr><td>आपत्स्वेव च वोढव्यं भवद्भिः सद्गवैरिव। <br>न वः प्रियतरं कार्यं धनं कस्यांचिदापदि   ॥12-088-031॥</td></tr>
<tr><td>इति वाचा मधुरया श्लक्ष्णया सोपचारया। <br>स्वरश्मीनभ्यवसृजेद्युगमादाय कालवित्   ॥12-088-032॥</td></tr>
<tr><td>प्रचारं भृत्यभरणं व्ययं गोग्रामतो भयम्। <br>योगक्षेमं च संप्रेक्ष्य गोमिनः कारयेत्करान्   ॥12-088-033॥</td></tr>
<tr><td>उपेक्षिता हि नश्येयुर्गोमिनोऽरण्यवासिनः। <br>तस्मात्तेषु विशेषेण मृदुपूर्वं समाचरेत्   ॥12-088-034॥</td></tr>
<tr><td>सान्त्वनं रक्षणं दानमवस्था चाप्यभीक्ष्णशः। <br>गोमिनां पार्थ कर्तव्यं संविभागाः प्रियाणि च   ॥12-088-035॥</td></tr>
<tr><td>अजस्रमुपयोक्तव्यं फलं गोमिषु सर्वतः। <br>प्रभावयति राष्ट्रं च व्यवहारं कृषिं तथा   ॥12-088-036॥</td></tr>
<tr><td>तस्माद्गोमिषु यत्नेन प्रीतिं कुर्याद्विचक्षणः। <br>दयावानप्रमत्तश्च करान्संप्रणयन्मृदून्   ॥12-088-037॥</td></tr>
<tr><td>सर्वत्र क्षेमचरणं सुलभं तात गोमिभिः। <br>न ह्यतः सदृशं किंचिद्धनमस्ति युधिष्ठिर   ॥12-088-038॥</td></tr>
</table>
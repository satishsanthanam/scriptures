<table border = "1"><tr><td>Verse</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>अङ्गेषु राजा द्युतिमान्वसुहोम इति श्रुतः   ॥12-122-001॥</td></tr>
<tr><td>स राजा धर्मनित्यः सन्सह पत्न्या महातपाः। <br>मुञ्जपृष्ठं जगामाथ देवर्षिगणपूजितम्   ॥12-122-002॥</td></tr>
<tr><td>तत्र शृङ्गे हिमवतो मेरौ कनकपर्वते। <br>यत्र मुञ्जवटे रामो जटाहरणमादिशत्   ॥12-122-003॥</td></tr>
<tr><td>तदाप्रभृति राजेन्द्र ऋषिभिः संशितव्रतैः। <br>मुञ्जपृष्ठ इति प्रोक्तः स देशो रुद्रसेवितः   ॥12-122-004॥</td></tr>
<tr><td>स तत्र बहुभिर्युक्तः सदा श्रुतिमयैर्गुणैः। <br>ब्राह्मणानामनुमतो देवर्षिसदृशोऽभवत्   ॥12-122-005॥</td></tr>
<tr><td>तं कदाचिददीनात्मा सखा शक्रस्य मानितः। <br>अभ्यागच्छन्महीपालो मान्धाता शत्रुकर्शनः   ॥12-122-006॥</td></tr>
<tr><td>सोऽभिसृत्य तु मान्धाता वसुहोमं नराधिपम्। <br>दृष्ट्वा प्रकृष्टं तपसा विनयेनाभ्यतिष्ठत   ॥12-122-007॥</td></tr>
<tr><td>वसुहोमोऽपि राज्ञो वै गामर्घ्यं च न्यवेदयत्। <br>अष्टाङ्गस्य च राज्यस्य पप्रच्छ कुशलं तदा   ॥12-122-008॥</td></tr>
<tr><td>सद्भिराचरितं पूर्वं यथावदनुयायिनम्। <br>अपृच्छद्वसुहोमस्तं राजन्किं करवाणि ते   ॥12-122-009॥</td></tr>
<tr><td>सोऽब्रवीत्परमप्रीतो मान्धाता राजसत्तमम्। <br>वसुहोमं महाप्राज्ञमासीनं कुरुनन्दन   ॥12-122-010॥</td></tr>
<tr><td>बृहस्पतेर्मतं राजन्नधीतं सकलं त्वया। <br>तथैवौशनसं शास्त्रं विज्ञातं ते नराधिप   ॥12-122-011॥</td></tr>
<tr><td>तदहं श्रोतुमिच्छामि दण्ड उत्पद्यते कथम्। <br>किं वापि पूर्वं जागर्ति किं वा परममुच्यते   ॥12-122-012॥</td></tr>
<tr><td>कथं क्षत्रियसंस्थश्च दण्डः संप्रत्यवस्थितः। <br>ब्रूहि मे सुमहाप्राज्ञ ददाम्याचार्यवेतनम्   ॥12-122-013॥</td></tr>
<tr><td> वसुहोम उवाच। <br>शृणु राजन्यथा दण्डः संभूतो लोकसंग्रहः। <br>प्रजाविनयरक्षार्थं धर्मस्यात्मा सनातनः   ॥12-122-014॥</td></tr>
<tr><td>ब्रह्मा यियक्षुर्भगवान्सर्वलोकपितामहः। <br>ऋत्विजं नात्मना तुल्यं ददर्शेति हि नः श्रुतम्   ॥12-122-015॥</td></tr>
<tr><td>स गर्भं शिरसा देवो वर्षपूगानधारयत्। <br>पूर्णे वर्षसहस्रे तु स गर्भः क्षुवतोऽपतत्   ॥12-122-016॥</td></tr>
<tr><td>स क्षुपो नाम संभूतः प्रजापतिररिंदम। <br>ऋत्विगासीत्तदा राजन्यज्ञे तस्य महात्मनः   ॥12-122-017॥</td></tr>
<tr><td>तस्मिन्प्रवृत्ते सत्रे तु ब्रह्मणः पार्थिवर्षभ। <br>हृष्टरूपप्रचारत्वाद्दण्डः सोऽन्तर्हितोऽभवत्   ॥12-122-018॥</td></tr>
<tr><td>तस्मिन्नन्तर्हिते चाथ प्रजानां संकरोऽभवत्। <br>नैव कार्यं न चाकार्यं भोज्याभोज्यं न विद्यते   ॥12-122-019॥</td></tr>
<tr><td>पेयापेयं कुतः सिद्धिर्हिंसन्ति च परस्परम्। <br>गम्यागम्यं तदा नासीत्परस्वं स्वं च वै समम्   ॥12-122-020॥</td></tr>
<tr><td>परस्परं विलुम्पन्ते सारमेया इवामिषम्। <br>अबलं बलिनो जघ्नुर्निर्मर्यादमवर्तत   ॥12-122-021॥</td></tr>
<tr><td>ततः पितामहो विष्णुं भगवन्तं सनातनम्। <br>संपूज्य वरदं देवं महादेवमथाब्रवीत्   ॥12-122-022॥</td></tr>
<tr><td>अत्र साध्वनुकम्पां वै कर्तुमर्हसि केवलम्। <br>संकरो न भवेदत्र यथा वै तद्विधीयताम्   ॥12-122-023॥</td></tr>
<tr><td>ततः स भगवान्ध्यात्वा चिरं शूलजटाधरः। <br>आत्मानमात्मना दण्डमसृजद्देवसत्तमः   ॥12-122-024॥</td></tr>
<tr><td>तस्माच्च धर्मचरणां नीतिं देवीं सरस्वतीम्। <br>असृजद्दण्डनीतिः सा त्रिषु लोकेषु विश्रुता   ॥12-122-025॥</td></tr>
<tr><td>भूयः स भगवान्ध्यात्वा चिरं शूलवरायुधः। <br>तस्य तस्य निकायस्य चकारैकैकमीशरम्   ॥12-122-026॥</td></tr>
<tr><td>देवानामीश्वरं चक्रे देवं दशशतेक्षणम्। <br>यमं वैवस्वतं चापि पितॄणामकरोत्पतिम्   ॥12-122-027॥</td></tr>
<tr><td>धनानां रक्षसां चापि कुबेरमपि चेश्वरम्। <br>पर्वतानां पतिं मेरुं सरितां च महोदधिम्   ॥12-122-028॥</td></tr>
<tr><td>अपां राज्ये सुराणां च विदधे वरुणं प्रभुम्। <br>मृत्युं प्राणेश्वरमथो तेजसां च हुताशनम्   ॥12-122-029॥</td></tr>
<tr><td>रुद्राणामपि चेशानं गोप्तारं विदधे प्रभुः। <br>महात्मानं महादेवं विशालाक्षं सनातनम्   ॥12-122-030॥</td></tr>
<tr><td>वसिष्ठमीशं विप्राणां वसूनां जातवेदसम्। <br>तेजसां भास्करं चक्रे नक्षत्राणां निशाकरम्   ॥12-122-031॥</td></tr>
<tr><td>वीरुधामंशुमन्तं च भूतानां च प्रभुं वरम्। <br>कुमारं द्वादशभुजं स्कन्दं राजानमादिशत्   ॥12-122-032॥</td></tr>
<tr><td>कालं सर्वेशमकरोत्संहारविनयात्मकम्। <br>मृत्योश्चतुर्विभागस्य दुःखस्य च सुखस्य च   ॥12-122-033॥</td></tr>
<tr><td>ईश्वरः सर्वदेहस्तु राजराजो धनाधिपः। <br>सर्वेषामेव रुद्राणां शूलपाणिरिति श्रुतिः   ॥12-122-034॥</td></tr>
<tr><td>तमेकं ब्रह्मणः पुत्रमनुजातं क्षुपं ददौ। <br>प्रजानामधिपं श्रेष्ठं सर्वधर्मभृतामपि   ॥12-122-035॥</td></tr>
<tr><td>महादेवस्ततस्तस्मिन्वृत्ते यज्ञे यथाविधि। <br>दण्डं धर्मस्य गोप्तारं विष्णवे सत्कृतं ददौ   ॥12-122-036॥</td></tr>
<tr><td>विष्णुरङ्गिरसे प्रादादङ्गिरा मुनिसत्तमः। <br>प्रादादिन्द्रमरीचिभ्यां मरीचिर्भृगवे ददौ   ॥12-122-037॥</td></tr>
<tr><td>भृगुर्ददावृषिभ्यस्तु तं दण्डं धर्मसंहितम्। <br>ऋषयो लोकपालेभ्यो लोकपालाः क्षुपाय च   ॥12-122-038॥</td></tr>
<tr><td>क्षुपस्तु मनवे प्रादादादित्यतनयाय च। <br>पुत्रेभ्यः श्राद्धदेवस्तु सूक्ष्मधर्मार्थकारणात्। <br>तं ददौ सूर्यपुत्रस्तु मनुर्वै रक्षणात्मकम्   ॥12-122-039॥</td></tr>
<tr><td>विभज्य दण्डः कर्तव्यो धर्मेण न यदृच्छया। <br>दुर्वाचा निग्रहो बन्धो हिरण्यं बाह्यतःक्रिया   ॥12-122-040॥</td></tr>
<tr><td>व्यङ्गत्वं च शरीरस्य वधो वा नाल्पकारणात्। <br>शरीरपीडास्तास्तास्तु देहत्यागो विवासनम्   ॥12-122-041॥</td></tr>
<tr><td>आनुपूर्व्या च दण्डोऽसौ प्रजा जागर्ति पालयन्। <br>इन्द्रो जागर्ति भगवानिन्द्रादग्निर्विभावसुः   ॥12-122-042॥</td></tr>
<tr><td>अग्नेर्जागर्ति वरुणो वरुणाच्च प्रजापतिः। <br>प्रजापतेस्ततो धर्मो जागर्ति विनयात्मकः   ॥12-122-043॥</td></tr>
<tr><td>धर्माच्च ब्रह्मणः पुत्रो व्यवसायः सनातनः। <br>व्यवसायात्ततस्तेजो जागर्ति परिपालयन्   ॥12-122-044॥</td></tr>
<tr><td>ओषध्यस्तेजसस्तस्मादोषधिभ्यश्च पर्वताः। <br>पर्वतेभ्यश्च जागर्ति रसो रसगुणात्तथा   ॥12-122-045॥</td></tr>
<tr><td>जागर्ति निरृतिर्देवी ज्योतींषि निरृतेरपि। <br>वेदाः प्रतिष्ठा ज्योतिर्भ्यस्ततो हयशिराः प्रभुः   ॥12-122-046॥</td></tr>
<tr><td>ब्रह्मा पितामहस्तस्माज्जागर्ति प्रभुरव्ययः। <br>पितामहान्महादेवो जागर्ति भगवाञ्शिवः   ॥12-122-047॥</td></tr>
<tr><td>विश्वेदेवाः शिवाच्चापि विश्वेभ्यश्च तथर्षयः। <br>ऋषिभ्यो भगवान्सोमः सोमाद्देवाः सनातनाः   ॥12-122-048॥</td></tr>
<tr><td>देवेभ्यो ब्राह्मणा लोके जाग्रतीत्युपधारय। <br>ब्राह्मणेभ्यश्च राजन्या लोकान्रक्षन्ति धर्मतः। <br>स्थावरं जङ्गमं चैव क्षत्रियेभ्यः सनातनम्   ॥12-122-049॥</td></tr>
<tr><td>प्रजा जाग्रति लोकेऽस्मिन्दण्डो जागर्ति तासु च। <br>सर्वसंक्षेपको दण्डः पितामहसमः प्रभुः   ॥12-122-050॥</td></tr>
<tr><td>जागर्ति कालः पूर्वं च मध्ये चान्ते च भारत। <br>ईश्वरः सर्वलोकस्य महादेवः प्रजापतिः   ॥12-122-051॥</td></tr>
<tr><td>देवदेवः शिवः शर्वो जागर्ति सततं प्रभुः। <br>कपर्दी शंकरो रुद्रो भवः स्थाणुरुमापतिः   ॥12-122-052॥</td></tr>
<tr><td>इत्येष दण्डो विख्यात आदौ मध्ये तथावरे। <br>भूमिपालो यथान्यायं वर्तेतानेन धर्मवित्   ॥12-122-053॥</td></tr>
<tr><td> भीष्म उवाच। <br>इतीदं वसुहोमस्य शृणुयाद्यो मतं नरः। <br>श्रुत्वा च सम्यग्वर्तेत स कामानाप्नुयान्नृपः   ॥12-122-054॥</td></tr>
<tr><td>इति ते सर्वमाख्यातं यो दण्डो मनुजर्षभ। <br>नियन्ता सर्वलोकस्य धर्माक्रान्तस्य भारत   ॥12-122-055॥</td></tr>
</table>
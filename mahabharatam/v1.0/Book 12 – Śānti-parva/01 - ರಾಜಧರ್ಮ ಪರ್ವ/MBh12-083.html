<table border = "1"><tr><td>Verse</td></tr>
<tr><td> भीष्म उवाच। <br>एषा प्रथमतो वृत्तिर्द्वितीयां शृणु भारत। <br>यः कश्चिज्जनयेदर्थं राज्ञा रक्ष्यः स मानवः   ॥12-083-001॥</td></tr>
<tr><td>ह्रियमाणममात्येन भृतो वा यदि वाभृतः। <br>यो राजकोशं नश्यन्तमाचक्षीत युधिष्ठिर   ॥12-083-002॥</td></tr>
<tr><td>श्रोतव्यं तस्य च रहो रक्ष्यश्चामात्यतो भवेत्। <br>अमात्या ह्युपहन्तारं भूयिष्ठं घ्नन्ति भारत   ॥12-083-003॥</td></tr>
<tr><td>राजकोशस्य गोप्तारं राजकोशविलोपकाः। <br>समेत्य सर्वे बाधन्ते स विनश्यत्यरक्षितः   ॥12-083-004॥</td></tr>
<tr><td>अत्राप्युदाहरन्तीममितिहासं पुरातनम्। <br>मुनिः कालकवृक्षीयः कौसल्यं यदुवाच ह   ॥12-083-005॥</td></tr>
<tr><td>कोसलानामाधिपत्यं संप्राप्ते क्षेमदर्शिनि। <br>मुनिः कालकवृक्षीय आजगामेति नः श्रुतम्   ॥12-083-006॥</td></tr>
<tr><td>स काकं पञ्जरे बद्ध्वा विषयं क्षेमदर्शिनः। <br>पूर्वं पर्यचरद्युक्तः प्रवृत्त्यर्थी पुनः पुनः   ॥12-083-007॥</td></tr>
<tr><td>अधीये वायसीं विद्यां शंसन्ति मम वायसाः। <br>अनागतमतीतं च यच्च संप्रति वर्तते   ॥12-083-008॥</td></tr>
<tr><td>इति राष्ट्रे परिपतन्बहुशः पुरुषैः सह। <br>सर्वेषां राजयुक्तानां दुष्कृतं परिपृष्टवान्   ॥12-083-009॥</td></tr>
<tr><td>स बुद्ध्वा तस्य राष्ट्रस्य व्यवसायं हि सर्वशः। <br>राजयुक्तापचारांश्च सर्वान्बुद्ध्वा ततस्ततः   ॥12-083-010॥</td></tr>
<tr><td>तमेव काकमादाय राजानं द्रष्टुमागमत्। <br>सर्वज्ञोऽस्मीति वचनं ब्रुवाणः संशितव्रतः   ॥12-083-011॥</td></tr>
<tr><td>स स्म कौसल्यमागम्य राजामात्यमलंकृतम्। <br>प्राह काकस्य वचनादमुत्रेदं त्वया कृतम्   ॥12-083-012॥</td></tr>
<tr><td>असौ चासौ च जानीते राजकोशस्त्वया हृतः। <br>एवमाख्याति काकोऽयं तच्छीघ्रमनुगम्यताम्   ॥12-083-013॥</td></tr>
<tr><td>तथान्यानपि स प्राह राजकोशहरान्सदा। <br>न चास्य वचनं किंचिदकृतं श्रूयते क्वचित्   ॥12-083-014॥</td></tr>
<tr><td>तेन विप्रकृताः सर्वे राजयुक्ताः कुरूद्वह। <br>तमतिक्रम्य सुप्तस्य निशि काकमपोथयन्   ॥12-083-015॥</td></tr>
<tr><td>वायसं तु विनिर्भिन्नं दृष्ट्वा बाणेन पञ्जरे। <br>पूर्वाह्णे ब्राह्मणो वाक्यं क्षेमदर्शिनमब्रवीत्   ॥12-083-016॥</td></tr>
<tr><td>राजंस्त्वामभयं याचे प्रभुं प्राणधनेश्वरम्। <br>अनुज्ञातस्त्वया ब्रूयां वचनं त्वत्पुरो हितम्   ॥12-083-017॥</td></tr>
<tr><td>मित्रार्थमभिसंतप्तो भक्त्या सर्वात्मना गतः। <br>अयं तवार्थं हरते यो ब्रूयादक्षमान्वितः   ॥12-083-018॥</td></tr>
<tr><td>संबुबोधयिषुर्मित्रं सदश्वमिव सारथिः। <br>अतिमन्युप्रसक्तो हि प्रसज्य हितकारणम्   ॥12-083-019॥</td></tr>
<tr><td>तथाविधस्य सुहृदः क्षन्तव्यं संविजानता। <br>ऐश्वर्यमिच्छता नित्यं पुरुषेण बुभूषता   ॥12-083-020॥</td></tr>
<tr><td>तं राजा प्रत्युवाचेदं यन्मा किंचिद्भवान्वदेत्। <br>कस्मादहं न क्षमेयमाकाङ्क्षन्नात्मनो हितम्   ॥12-083-021॥</td></tr>
<tr><td>ब्राह्मण प्रतिजानीहि प्रब्रूहि यदि चेच्छसि। <br>करिष्यामि हि ते वाक्यं यद्यन्मां विप्र वक्ष्यसि   ॥12-083-022॥</td></tr>
<tr><td> मुनिरुवाच। <br>ज्ञात्वा नयानपायांश्च भृत्यतस्ते भयानि च। <br>भक्त्या वृत्तिं समाख्यातुं भवतोऽन्तिकमागमम्   ॥12-083-023॥</td></tr>
<tr><td>प्रागेवोक्तश्च दोषोऽयमाचार्यैर्नृपसेविनाम्। <br>अगतीकगतिर्ह्येषा या राज्ञा सह जीविका   ॥12-083-024॥</td></tr>
<tr><td>आशीविषैश्च तस्याहुः संगतं यस्य राजभिः। <br>बहुमित्राश्च राजानो बह्वमित्रास्तथैव च   ॥12-083-025॥</td></tr>
<tr><td>तेभ्यः सर्वेभ्य एवाहुर्भयं राजोपसेविनाम्। <br>अथैषामेकतो राजन्मुहूर्तादेव भीर्भवेत्   ॥12-083-026॥</td></tr>
<tr><td>नैकान्तेनाप्रमादो हि कर्तुं शक्यो महीपतौ। <br>न तु प्रमादः कर्तव्यः कथंचिद्भूतिमिच्छता   ॥12-083-027॥</td></tr>
<tr><td>प्रमादाद्धि स्खलेद्राजा स्खलिते नास्ति जीवितम्। <br>अग्निं दीप्तमिवासीदेद्राजानमुपशिक्षितः   ॥12-083-028॥</td></tr>
<tr><td>आशीविषमिव क्रुद्धं प्रभुं प्राणधनेश्वरम्। <br>यत्नेनोपचरेन्नित्यं नाहमस्मीति मानवः   ॥12-083-029॥</td></tr>
<tr><td>दुर्व्याहृताच्छङ्कमानो दुष्कृताद्दुरधिष्ठितात्। <br>दुरासिताद्दुर्व्रजितादिङ्गितादङ्गचेष्टितात्   ॥12-083-030॥</td></tr>
<tr><td>देवतेव हि सर्वार्थान्कुर्याद्राजा प्रसादितः। <br>वैश्वानर इव क्रुद्धः समूलमपि निर्दहेत्। <br>इति राजन्मयः प्राह वर्तते च तथैव तत्   ॥12-083-031॥</td></tr>
<tr><td>अथ भूयांसमेवार्थं करिष्यामि पुनः पुनः। <br>ददात्यस्मद्विधोऽमात्यो बुद्धिसाहाय्यमापदि   ॥12-083-032॥</td></tr>
<tr><td>वायसश्चैव मे राजन्नन्तकायाभिसंहितः। <br>न च मेऽत्र भवान्गर्ह्यो न च येषां भवान्प्रियः। <br>हिताहितांस्तु बुध्येथा मा परोक्षमतिर्भव   ॥12-083-033॥</td></tr>
<tr><td>ये त्वादानपरा एव वसन्ति भवतो गृहे। <br>अभूतिकामा भूतानां तादृशैर्मेऽभिसंहितम्   ॥12-083-034॥</td></tr>
<tr><td>ये वा भवद्विनाशेन राज्यमिच्छन्त्यनन्तरम्। <br>अन्तरैरभिसंधाय राजन्सिध्यन्ति नान्यथा   ॥12-083-035॥</td></tr>
<tr><td>तेषामहं भयाद्राजन्गमिष्याम्यन्यमाश्रमम्। <br>तैर्हि मे संधितो बाणः काके निपतितः प्रभो   ॥12-083-036॥</td></tr>
<tr><td>छद्मना मम काकश्च गमितो यमसादनम्। <br>दृष्टं ह्येतन्मया राजंस्तपोदीर्घेण चक्षुषा   ॥12-083-037॥</td></tr>
<tr><td>बहुनक्रझषग्राहां तिमिंगिलगणायुताम्। <br>काकेन बडिशेनेमामतार्षं त्वामहं नदीम्   ॥12-083-038॥</td></tr>
<tr><td>स्थाण्वश्मकण्टकवतीं व्याघ्रसिंहगजाकुलाम्। <br>दुरासदां दुष्प्रवेशां गुहां हैमवतीमिव   ॥12-083-039॥</td></tr>
<tr><td>अग्निना तामसं दुर्गं नौभिराप्यं च गम्यते। <br>राजदुर्गावतरणे नोपायं पण्डिता विदुः   ॥12-083-040॥</td></tr>
<tr><td>गहनं भवतो राज्यमन्धकारतमोवृतम्। <br>नेह विश्वसितुं शक्यं भवतापि कुतो मया   ॥12-083-041॥</td></tr>
<tr><td>अतो नायं शुभो वासस्तुल्ये सदसती इह। <br>वधो ह्येवात्र सुकृते दुष्कृते न च संशयः   ॥12-083-042॥</td></tr>
<tr><td>न्यायतो दुष्कृते घातः सुकृते स्यात्कथं वधः। <br>नेह युक्तं चिरं स्थातुं जवेनातो व्रजेद्बुधः   ॥12-083-043॥</td></tr>
<tr><td>सीता नाम नदी राजन्प्लवो यस्यां निमज्जति। <br>तथोपमामिमां मन्ये वागुरां सर्वघातिनीम्   ॥12-083-044॥</td></tr>
<tr><td>मधुप्रपातो हि भवान्भोजनं विषसंयुतम्। <br>असतामिव ते भावो वर्तते न सतामिव। <br>आशीविषैः परिवृतः कूपस्त्वमिव पार्थिव   ॥12-083-045॥</td></tr>
<tr><td>दुर्गतीर्था बृहत्कूला करीरीवेत्रसंयुता। <br>नदी मधुरपानीया यथा राजंस्तथा भवान्। <br>श्वगृध्रगोमायुयुतो राजहंससमो ह्यसि   ॥12-083-046॥</td></tr>
<tr><td>यथाश्रित्य महावृक्षं कक्षः संवर्धते महान्। <br>ततस्तं संवृणोत्येव तमतीत्य च वर्धते   ॥12-083-047॥</td></tr>
<tr><td>तेनैवोपेन्धनो नूनं दावो दहति दारुणः। <br>तथोपमा ह्यमात्यास्ते राजंस्तान्परिशोधय   ॥12-083-048॥</td></tr>
<tr><td>भवतैव कृता राजन्भवता परिपालिताः। <br>भवन्तं पर्यवज्ञाय जिघांसन्ति भवत्प्रियम्   ॥12-083-049॥</td></tr>
<tr><td>उषितं शङ्कमानेन प्रमादं परिरक्षता। <br>अन्तःसर्प इवागारे वीरपत्न्या इवालये। <br>शीलं जिज्ञासमानेन राज्ञश्च सहजीविना   ॥12-083-050॥</td></tr>
<tr><td>कच्चिज्जितेन्द्रियो राजा कच्चिदभ्यन्तरा जिताः। <br>कच्चिदेषां प्रियो राजा कच्चिद्राज्ञः प्रियाः प्रजाः   ॥12-083-051॥</td></tr>
<tr><td>जिज्ञासुरिह संप्राप्तस्तवाहं राजसत्तम। <br>तस्य मे रोचसे राजन्क्षुधितस्येव भोजनम्   ॥12-083-052॥</td></tr>
<tr><td>अमात्या मे न रोचन्ते वितृष्णस्य यथोदकम्। <br>भवतोऽर्थकृदित्येव मयि दोषो हि तैः कृतः। <br>विद्यते कारणं नान्यदिति मे नात्र संशयः   ॥12-083-053॥</td></tr>
<tr><td>न हि तेषामहं द्रुग्धस्तत्तेषां दोषवद्गतम्। <br>अरेर्हि दुर्हताद्भेयं भग्नपृष्ठादिवोरगात्   ॥12-083-054॥</td></tr>
<tr><td> राजोवाच। <br>भूयसा परिबर्हेण सत्कारेण च भूयसा। <br>पूजितो ब्राह्मणश्रेष्ठ भूयो वस गृहे मम   ॥12-083-055॥</td></tr>
<tr><td>ये त्वां ब्राह्मण नेच्छन्ति न ते वत्स्यन्ति मे गृहे। <br>भवतैव हि तज्ज्ञेयं यदिदानीमनन्तरम्   ॥12-083-056॥</td></tr>
<tr><td>यथा स्याद्दुष्कृतो दण्डो यथा च सुकृतं कृतम्। <br>तथा समीक्ष्य भगवञ्श्रेयसे विनियुङ्क्ष्व माम्   ॥12-083-057॥</td></tr>
<tr><td> मुनिरुवाच। <br>अदर्शयन्निमं दोषमेकैकं दुर्बलं कुरु। <br>ततः कारणमाज्ञाय पुरुषं पुरुषं जहि   ॥12-083-058॥</td></tr>
<tr><td>एकदोषा हि बहवो मृद्नीयुरपि कण्टकान्। <br>मन्त्रभेदभयाद्राजंस्तस्मादेतद्ब्रवीमि ते   ॥12-083-059॥</td></tr>
<tr><td>वयं तु ब्राह्मणा नाम मृदुदण्डाः कृपालवः। <br>स्वस्ति चेच्छामि भवतः परेषां च यथात्मनः   ॥12-083-060॥</td></tr>
<tr><td>राजन्नात्मानमाचक्षे संबन्धी भवतो ह्यहम्। <br>मुनिः कालकवृक्षीय इत्येवमभिसंज्ञितः   ॥12-083-061॥</td></tr>
<tr><td>पितुः सखा च भवतः संमतः सत्यसंगरः। <br>व्यापन्ने भवतो राज्ये राजन्पितरि संस्थिते   ॥12-083-062॥</td></tr>
<tr><td>सर्वकामान्परित्यज्य तपस्तप्तं तदा मया। <br>स्नेहात्त्वां प्रब्रवीम्येतन्मा भूयो विभ्रमेदिति   ॥12-083-063॥</td></tr>
<tr><td>उभे दृष्ट्वा दुःखसुखे राज्यं प्राप्य यदृच्छया। <br>राज्येनामात्यसंस्थेन कथं राजन्प्रमाद्यसि   ॥12-083-064॥</td></tr>
<tr><td> भीष्म उवाच। <br>ततो राजकुले नान्दी संजज्ञे भूयसी पुनः। <br>पुरोहितकुले चैव संप्राप्ते ब्राह्मणर्षभे   ॥12-083-065॥</td></tr>
<tr><td>एकच्छत्रां महीं कृत्वा कौसल्याय यशस्विने। <br>मुनिः कालकवृक्षीय ईजे क्रतुभिरुत्तमैः   ॥12-083-066॥</td></tr>
<tr><td>हितं तद्वचनं श्रुत्वा कौसल्योऽन्वशिषन्महीम्। <br>तथा च कृतवान्राजा यथोक्तं तेन भारत   ॥12-083-067॥</td></tr>
</table>
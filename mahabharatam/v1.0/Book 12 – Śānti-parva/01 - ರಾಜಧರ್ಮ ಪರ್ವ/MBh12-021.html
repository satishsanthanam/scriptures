<table border = "1"><tr><td>Verse</td></tr>
<tr><td> देवस्थान उवाच। <br>अत्रैवोदाहरन्तीममितिहासं पुरातनम्। <br>इन्द्रेण समये पृष्टो यदुवाच बृहस्पतिः   ॥12-021-001॥</td></tr>
<tr><td>संतोषो वै स्वर्गतमः संतोषः परमं सुखम्। <br>तुष्टेर्न किंचित्परतः सुसम्यक्परितिष्ठति   ॥12-021-002॥</td></tr>
<tr><td>यदा संहरते कामान्कूर्मोऽङ्गानीव सर्वशः। <br>तदात्मज्योतिरात्मैव स्वात्मनैव प्रसीदति   ॥12-021-003॥</td></tr>
<tr><td>न बिभेति यदा चायं यदा चास्मान्न बिभ्यति। <br>कामद्वेषौ च जयति तदात्मानं प्रपश्यति   ॥12-021-004॥</td></tr>
<tr><td>यदासौ सर्वभूतानां न क्रुध्यति न दुष्यति। <br>कर्मणा मनसा वाचा ब्रह्म संपद्यते तदा   ॥12-021-005॥</td></tr>
<tr><td>एवं कौन्तेय भूतानि तं तं धर्मं तथा तथा। <br>तदा तदा प्रपश्यन्ति तस्माद्बुध्यस्व भारत   ॥12-021-006॥</td></tr>
<tr><td>अन्ये शमं प्रशंसन्ति व्यायाममपरे तथा। <br>नैकं न चापरं केचिदुभयं च तथापरे   ॥12-021-007॥</td></tr>
<tr><td>यज्ञमेके प्रशंसन्ति संन्यासमपरे जनाः। <br>दानमेके प्रशंसन्ति केचिदेव प्रतिग्रहम्। <br>केचित्सर्वं परित्यज्य तूष्णीं ध्यायन्त आसते   ॥12-021-008॥</td></tr>
<tr><td>राज्यमेके प्रशंसन्ति सर्वेषां परिपालनम्। <br>हत्वा भित्त्वा च छित्त्वा च केचिदेकान्तशीलिनः   ॥12-021-009॥</td></tr>
<tr><td>एतत्सर्वं समालोक्य बुधानामेष निश्चयः। <br>अद्रोहेणैव भूतानां यो धर्मः स सतां मतः   ॥12-021-010॥</td></tr>
<tr><td>अद्रोहः सत्यवचनं संविभागो धृतिः क्षमा। <br>प्रजनः स्वेषु दारेषु मार्दवं ह्रीरचापलम्   ॥12-021-011॥</td></tr>
<tr><td>धनं धर्मप्रधानेष्टं मनुः स्वायंभुवोऽब्रवीत्। <br>तस्मादेवं प्रयत्नेन कौन्तेय परिपालय   ॥12-021-012॥</td></tr>
<tr><td>यो हि राज्ये स्थितः शश्वद्वशी तुल्यप्रियाप्रियः। <br>क्षत्रियो यज्ञशिष्टाशी राजशास्त्रार्थतत्त्ववित्   ॥12-021-013॥</td></tr>
<tr><td>असाधुनिग्रहरतः साधूनां प्रग्रहे रतः। <br>धर्मे वर्त्मनि संस्थाप्य प्रजा वर्तेत धर्मवित्   ॥12-021-014॥</td></tr>
<tr><td>पुत्रसंक्रामितश्रीस्तु वने वन्येन वर्तयन्। <br>विधिना श्रामणेनैव कुर्यात्कालमतन्द्रितः   ॥12-021-015॥</td></tr>
<tr><td>य एवं वर्तते राजा राजधर्मविनिश्चितः। <br>तस्यायं च परश्चैव लोकः स्यात्सफलो नृप। <br>निर्वाणं तु सुदुष्पारं बहुविघ्नं च मे मतम्   ॥12-021-016॥</td></tr>
<tr><td>एवं धर्ममनुक्रान्ताः सत्यदानतपःपराः। <br>आनृशंस्यगुणैर्युक्ताः कामक्रोधविवर्जिताः   ॥12-021-017॥</td></tr>
<tr><td>प्रजानां पालने युक्ता दममुत्तममास्थिताः। <br>गोब्राह्मणार्थं युद्धेन संप्राप्ता गतिमुत्तमाम्   ॥12-021-018॥</td></tr>
<tr><td>एवं रुद्राः सवसवस्तथादित्याः परंतप। <br>साध्या राजर्षिसंघाश्च धर्ममेतं समाश्रिताः। <br>अप्रमत्तास्ततः स्वर्गं प्राप्ताः पुण्यैः स्वकर्मभिः   ॥12-021-019॥</td></tr>
</table>
<table border = "1"><tr><td>Verse</td></tr>
<tr><td> वासुदेव उवाच। <br>शृणु कौन्तेय रामस्य मया यावत्परिश्रुतम्। <br>महर्षीणां कथयतां कारणं तस्य जन्म च   ॥12-049-001॥</td></tr>
<tr><td>यथा च जामदग्न्येन कोटिशः क्षत्रिया हताः। <br>उद्भूता राजवंशेषु ये भूयो भारते हताः   ॥12-049-002॥</td></tr>
<tr><td>जह्नोरजह्नुस्तनयो बल्लवस्तस्य चात्मजः। <br>कुशिको नाम धर्मज्ञस्तस्य पुत्रो महीपतिः   ॥12-049-003॥</td></tr>
<tr><td>उग्रं तपः समातिष्ठत्सहस्राक्षसमो भुवि। <br>पुत्रं लभेयमजितं त्रिलोकेश्वरमित्युत   ॥12-049-004॥</td></tr>
<tr><td>तमुग्रतपसं दृष्ट्वा सहस्राक्षः पुरंदरः। <br>समर्थः पुत्रजनने स्वयमेवैत्य भारत   ॥12-049-005॥</td></tr>
<tr><td>पुत्रत्वमगमद्राजंस्तस्य लोकेश्वरेश्वरः। <br>गाधिर्नामाभवत्पुत्रः कौशिकः पाकशासनः   ॥12-049-006॥</td></tr>
<tr><td>तस्य कन्याभवद्राजन्नाम्ना सत्यवती प्रभो। <br>तां गाधिः कविपुत्राय सोर्चीकाय ददौ प्रभुः   ॥12-049-007॥</td></tr>
<tr><td>ततः प्रीतस्तु कौन्तेय भार्गवः कुरुनन्दन। <br>पुत्रार्थे श्रपयामास चरुं गाधेस्तथैव च   ॥12-049-008॥</td></tr>
<tr><td>आहूय चाह तां भार्यामृचीको भार्गवस्तदा। <br>उपयोज्यश्चरुरयं त्वया मात्राप्ययं तव   ॥12-049-009॥</td></tr>
<tr><td>तस्या जनिष्यते पुत्रो दीप्तिमान्क्षत्रियर्षभः। <br>अजय्यः क्षत्रियैर्लोके क्षत्रियर्षभसूदनः   ॥12-049-010॥</td></tr>
<tr><td>तवापि पुत्रं कल्याणि धृतिमन्तं तपोन्वितम्। <br>शमात्मकं द्विजश्रेष्ठं चरुरेष विधास्यति   ॥12-049-011॥</td></tr>
<tr><td>इत्येवमुक्त्वा तां भार्यामृचीको भृगुनन्दनः। <br>तपस्यभिरतो धीमाञ्जगामारण्यमेव ह   ॥12-049-012॥</td></tr>
<tr><td>एतस्मिन्नेव काले तु तीर्थयात्रापरो नृपः। <br>गाधिः सदारः संप्राप्त ऋचीकस्याश्रमं प्रति   ॥12-049-013॥</td></tr>
<tr><td>चरुद्वयं गृहीत्वा तु राजन्सत्यवती तदा। <br>भर्तुर्वाक्यादथाव्यग्रा मात्रे हृष्टा न्यवेदयत्   ॥12-049-014॥</td></tr>
<tr><td>माता तु तस्याः कौन्तेय दुहित्रे स्वं चरुं ददौ। <br>तस्याश्चरुमथाज्ञातमात्मसंस्थं चकार ह   ॥12-049-015॥</td></tr>
<tr><td>अथ सत्यवती गर्भं क्षत्रियान्तकरं तदा। <br>धारयामास दीप्तेन वपुषा घोरदर्शनम्   ॥12-049-016॥</td></tr>
<tr><td>तामृचीकस्तदा दृष्ट्वा ध्यानयोगेन वै ततः। <br>अब्रवीद्राजशार्दूल स्वां भार्यां वरवर्णिनीम्   ॥12-049-017॥</td></tr>
<tr><td>मात्रासि व्यंसिता भद्रे चरुव्यत्यासहेतुना। <br>जनिष्यते हि ते पुत्रः क्रूरकर्मा महाबलः   ॥12-049-018॥</td></tr>
<tr><td>जनिष्यते हि ते भ्राता ब्रह्मभूतस्तपोधनः। <br>विश्वं हि ब्रह्म तपसा मया तत्र समर्पितम्   ॥12-049-019॥</td></tr>
<tr><td>सैवमुक्ता महाभागा भर्त्रा सत्यवती तदा। <br>पपात शिरसा तस्मै वेपन्ती चाब्रवीदिदम्   ॥12-049-020॥</td></tr>
<tr><td>नार्होऽसि भगवन्नद्य वक्तुमेवंविधं वचः। <br>ब्राह्मणापसदं पुत्रं प्राप्स्यसीति महामुने   ॥12-049-021॥</td></tr>
<tr><td> ऋचीक उवाच। <br>नैष संकल्पितः कामो मया भद्रे तथा त्वयि। <br>उग्रकर्मा भवेत्पुत्रश्चरुर्माता च कारणम्   ॥12-049-022॥</td></tr>
<tr><td> सत्यवत्युवाच। <br>इच्छँल्लोकानपि मुने सृजेथाः किं पुनर्मम। <br>शमात्मकमृजुं पुत्रं लभेयं जपतां वर   ॥12-049-023॥</td></tr>
<tr><td> ऋचीक उवाच। <br>नोक्तपूर्वं मया भद्रे स्वैरेष्वप्यनृतं वचः। <br>किमुताग्निं समाधाय मन्त्रवच्चरुसाधने   ॥12-049-024॥</td></tr>
<tr><td> सत्यवत्युवाच। <br>काममेवं भवेत्पौत्रो ममेह तव चैव ह। <br>शमात्मकमृजुं पुत्रं लभेयं जपतां वर   ॥12-049-025॥</td></tr>
<tr><td> ऋचीक उवाच। <br>पुत्रे नास्ति विशेषो मे पौत्रे वा वरवर्णिनि। <br>यथा त्वयोक्तं तु वचस्तथा भद्रे भविष्यति   ॥12-049-026॥</td></tr>
<tr><td> वासुदेव उवाच। <br>ततः सत्यवती पुत्रं जनयामास भार्गवम्। <br>तपस्यभिरतं शान्तं जमदग्निं शमात्मकम्   ॥12-049-027॥</td></tr>
<tr><td>विश्वामित्रं च दायादं गाधिः कुशिकनन्दनः। <br>प्राप ब्रह्मर्षिसमितं विश्वेन ब्रह्मणा युतम्   ॥12-049-028॥</td></tr>
<tr><td>आर्चीको जनयामास जमदग्निः सुदारुणम्। <br>सर्वविद्यान्तगं श्रेष्ठं धनुर्वेदे च पारगम्। <br>रामं क्षत्रियहन्तारं प्रदीप्तमिव पावकम्   ॥12-049-029॥</td></tr>
<tr><td>एतस्मिन्नेव काले तु कृतवीर्यात्मजो बली। <br>अर्जुनो नाम तेजस्वी क्षत्रियो हैहयान्वयः   ॥12-049-030॥</td></tr>
<tr><td>ददाह पृथिवीं सर्वां सप्तद्वीपां सपत्तनाम्। <br>स्वबाह्वस्त्रबलेनाजौ धर्मेण परमेण च   ॥12-049-031॥</td></tr>
<tr><td>तृषितेन स कौरव्य भिक्षितश्चित्रभानुना। <br>सहस्रबाहुर्विक्रान्तः प्रादाद्भिक्षामथाग्नये   ॥12-049-032॥</td></tr>
<tr><td>ग्रामान्पुराणि घोषांश्च पत्तनानि च वीर्यवान्। <br>जज्वाल तस्य बाणैस्तु चित्रभानुर्दिधक्षया   ॥12-049-033॥</td></tr>
<tr><td>स तस्य पुरुषेन्द्रस्य प्रभावेन महातपाः। <br>ददाह कार्तवीर्यस्य शैलानथ वनानि च   ॥12-049-034॥</td></tr>
<tr><td>स शून्यमाश्रमारण्यं वरुणस्यात्मजस्य तत्। <br>ददाह पवनेनेद्धश्चित्रभानुः सहैहयः   ॥12-049-035॥</td></tr>
<tr><td>आपवस्तं ततो रोषाच्छशापार्जुनमच्युत। <br>दग्धेऽऽश्रमे महाराज कार्तवीर्येण वीर्यवान्   ॥12-049-036॥</td></tr>
<tr><td>त्वया न वर्जितं मोहाद्यस्माद्वनमिदं मम। <br>दग्धं तस्माद्रणे रामो बाहूंस्ते छेत्स्यतेऽर्जुन   ॥12-049-037॥</td></tr>
<tr><td>अर्जुनस्तु महाराज बली नित्यं शमात्मकः। <br>ब्रह्मण्यश्च शरण्यश्च दाता शूरश्च भारत   ॥12-049-038॥</td></tr>
<tr><td>तस्य पुत्राः सुबलिनः शापेनासन्पितुर्वधे। <br>निमित्तमवलिप्ता वै नृशंसाश्चैव नित्यदा   ॥12-049-039॥</td></tr>
<tr><td>जमदग्निधेन्वास्ते वत्समानिन्युर्भरतर्षभ। <br>अज्ञातं कार्तवीर्यस्य हैहयेन्द्रस्य धीमतः   ॥12-049-040॥</td></tr>
<tr><td>ततोऽर्जुनस्य बाहूंस्तु छित्त्वा वै पौरुषान्वितः। <br>तं रुवन्तं ततो वत्सं जामदग्न्यः स्वमाश्रमम्। <br>प्रत्यानयत राजेन्द्र तेषामन्तःपुरात्प्रभुः   ॥12-049-041॥</td></tr>
<tr><td>अर्जुनस्य सुतास्ते तु संभूयाबुद्धयस्तदा। <br>गत्वाश्रममसंबुद्धं जमदग्नेर्महात्मनः   ॥12-049-042॥</td></tr>
<tr><td>अपातयन्त भल्लाग्रैः शिरः कायान्नराधिप। <br>समित्कुशार्थं रामस्य निर्गतस्य महात्मनः   ॥12-049-043॥</td></tr>
<tr><td>ततः पितृवधामर्षाद्रामः परममन्युमान्। <br>निःक्षत्रियां प्रतिश्रुत्य महीं शस्त्रमगृह्णत   ॥12-049-044॥</td></tr>
<tr><td>ततः स भृगुशार्दूलः कार्तवीर्यस्य वीर्यवान्। <br>विक्रम्य निजघानाशु पुत्रान्पौत्रांश्च सर्वशः   ॥12-049-045॥</td></tr>
<tr><td>स हैहयसहस्राणि हत्वा परममन्युमान्। <br>चकार भार्गवो राजन्महीं शोणितकर्दमाम्   ॥12-049-046॥</td></tr>
<tr><td>स तथा सुमहातेजाः कृत्वा निःक्षत्रियां महीम्। <br>कृपया परयाविष्टो वनमेव जगाम ह   ॥12-049-047॥</td></tr>
<tr><td>ततो वर्षसहस्रेषु समतीतेषु केषुचित्। <br>क्षोभं संप्राप्तवांस्तीव्रं प्रकृत्या कोपनः प्रभुः   ॥12-049-048॥</td></tr>
<tr><td>विश्वामित्रस्य पौत्रस्तु रैभ्यपुत्रो महातपाः। <br>परावसुर्महाराज क्षिप्त्वाह जनसंसदि   ॥12-049-049॥</td></tr>
<tr><td>ये ते ययातिपतने यज्ञे सन्तः समागताः। <br>प्रतर्दनप्रभृतयो राम किं क्षत्रिया न ते   ॥12-049-050॥</td></tr>
<tr><td>मिथ्याप्रतिज्ञो राम त्वं कत्थसे जनसंसदि। <br>भयात्क्षत्रियवीराणां पर्वतं समुपाश्रितः   ॥12-049-051॥</td></tr>
<tr><td>स पुनः क्षत्रियशतैः पृथिवीमनुसंतताम्। <br>परावसोस्तदा श्रुत्वा शस्त्रं जग्राह भार्गवः   ॥12-049-052॥</td></tr>
<tr><td>ततो ये क्षत्रिया राजञ्शतशस्तेन जीविताः। <br>ते विवृद्धा महावीर्याः पृथिवीपतयोऽभवन्   ॥12-049-053॥</td></tr>
<tr><td>स पुनस्ताञ्जघानाशु बालानपि नराधिप। <br>गर्भस्थैस्तु मही व्याप्ता पुनरेवाभवत्तदा   ॥12-049-054॥</td></tr>
<tr><td>जातं जातं स गर्भं तु पुनरेव जघान ह। <br>अरक्षंश्च सुतान्कांश्चित्तदा क्षत्रिययोषितः   ॥12-049-055॥</td></tr>
<tr><td>त्रिःसप्तकृत्वः पृथिवीं कृत्वा निःक्षत्रियां प्रभुः। <br>दक्षिणामश्वमेधान्ते कश्यपायाददत्ततः   ॥12-049-056॥</td></tr>
<tr><td>क्षत्रियाणां तु शेषार्थं करेणोद्दिश्य कश्यपः। <br>स्रुक्प्रग्रहवता राजञ्श्रीमान्वाक्यमथाब्रवीत्   ॥12-049-057॥</td></tr>
<tr><td>गच्छ पारं समुद्रस्य दक्षिणस्य महामुने। <br>न ते मद्विषये राम वस्तव्यमिह कर्हिचित्   ॥12-049-058॥</td></tr>
<tr><td>ततः शूर्पारकं देशं सागरस्तस्य निर्ममे। <br>संत्रासाज्जामदग्न्यस्य सोऽपरान्तं महीतलम्   ॥12-049-059॥</td></tr>
<tr><td>कश्यपस्तु महाराज प्रतिगृह्य महीमिमाम्। <br>कृत्वा ब्राह्मणसंस्थां वै प्रविवेश महावनम्   ॥12-049-060॥</td></tr>
<tr><td>ततः शूद्राश्च वैश्याश्च यथास्वैरप्रचारिणः। <br>अवर्तन्त द्विजाग्र्याणां दारेषु भरतर्षभ   ॥12-049-061॥</td></tr>
<tr><td>अराजके जीवलोके दुर्बला बलवत्तरैः। <br>बाध्यन्ते न च वित्तेषु प्रभुत्वमिह कस्यचित्   ॥12-049-062॥</td></tr>
<tr><td>ततः कालेन पृथिवी प्रविवेश रसातलम्। <br>अरक्ष्यमाणा विधिवत्क्षत्रियैर्धर्मरक्षिभिः   ॥12-049-063॥</td></tr>
<tr><td>ऊरुणा धारयामास कश्यपः पृथिवीं ततः। <br>निमज्जन्तीं तदा राजंस्तेनोर्वीति मही स्मृता   ॥12-049-064॥</td></tr>
<tr><td>रक्षिणश्च समुद्दिश्य प्रायाचत्पृथिवी तदा। <br>प्रसाद्य कश्यपं देवी क्षत्रियान्बाहुशालिनः   ॥12-049-065॥</td></tr>
<tr><td>सन्ति ब्रह्मन्मया गुप्ता नृषु क्षत्रियपुंगवाः। <br>हैहयानां कुले जातास्ते संरक्षन्तु मां मुने   ॥12-049-066॥</td></tr>
<tr><td>अस्ति पौरवदायादो विडूरथसुतः प्रभो। <br>ऋक्षैः संवर्धितो विप्र ऋक्षवत्येव पर्वते   ॥12-049-067॥</td></tr>
<tr><td>तथानुकम्पमानेन यज्वनाथामितौजसा। <br>पराशरेण दायादः सौदासस्याभिरक्षितः   ॥12-049-068॥</td></tr>
<tr><td>सर्वकर्माणि कुरुते तस्यर्षेः शूद्रवद्धि सः। <br>सर्वकर्मेत्यभिख्यातः स मां रक्षतु पार्थिवः   ॥12-049-069॥</td></tr>
<tr><td>शिबेः पुत्रो महातेजा गोपतिर्नाम नामतः। <br>वने संरक्षितो गोभिः सोऽभिरक्षतु मां मुने   ॥12-049-070॥</td></tr>
<tr><td>प्रतर्दनस्य पुत्रस्तु वत्सो नाम महायशाः। <br>वत्सैः संवर्धितो गोष्ठे स मां रक्षतु पार्थिवः   ॥12-049-071॥</td></tr>
<tr><td>दधिवाहनपौत्रस्तु पुत्रो दिविरथस्य ह। <br>अङ्गः स गौतमेनापि गङ्गाकूलेऽभिरक्षितः   ॥12-049-072॥</td></tr>
<tr><td>बृहद्रथो महाबाहुर्भुवि भूतिपुरस्कृतः। <br>गोलाङ्गूलैर्महाभागो गृध्रकूटेऽभिरक्षितः   ॥12-049-073॥</td></tr>
<tr><td>मरुत्तस्यान्ववाये तु क्षत्रियास्तुर्वसोस्त्रयः। <br>मरुत्पतिसमा वीर्ये समुद्रेणाभिरक्षिताः   ॥12-049-074॥</td></tr>
<tr><td>एते क्षत्रियदायादास्तत्र तत्र परिश्रुताः। <br>सम्यङ्मामभिरक्षन्तु ततः स्थास्यामि निश्चला   ॥12-049-075॥</td></tr>
<tr><td>एतेषां पितरश्चैव तथैव च पितामहाः। <br>मदर्थं निहता युद्धे रामेणाक्लिष्टकर्मणा   ॥12-049-076॥</td></tr>
<tr><td>तेषामपचितिश्चैव मया कार्या न संशयः। <br>न ह्यहं कामये नित्यमविक्रान्तेन रक्षणम्   ॥12-049-077॥</td></tr>
<tr><td>ततः पृथिव्या निर्दिष्टांस्तान्समानीय कश्यपः। <br>अभ्यषिञ्चन्महीपालान्क्षत्रियान्वीर्यसंमतान्   ॥12-049-078॥</td></tr>
<tr><td>तेषां पुत्राश्च पौत्राश्च येषां वंशाः प्रतिष्ठिताः। <br>एवमेतत्पुरा वृत्तं यन्मां पृच्छसि पाण्डव   ॥12-049-079॥</td></tr>
<tr><td> वैशंपायन उवाच। <br>एवं ब्रुवन्नेव यदुप्रवीरो; युधिष्ठिरं धर्मभृतां वरिष्ठम्। <br>रथेन तेनाशु ययौ यथार्को; विशन्प्रभाभिर्भगवांस्त्रिलोकम्   ॥12-049-080॥</td></tr>
</table>
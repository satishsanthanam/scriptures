<table border = "1"><tr><td>Verse</td></tr>
<tr><td> युधिष्ठिर उवाच। <br>धार्मिकोऽर्थानसंप्राप्य राजामात्यैः प्रबाधितः। <br>च्युतः कोशाच्च दण्डाच्च सुखमिच्छन्कथं चरेत्   ॥12-105-001॥</td></tr>
<tr><td> भीष्म उवाच। <br>अत्रायं क्षेमदर्शीयमितिहासोऽनुगीयते। <br>तत्तेऽहं संप्रवक्ष्यामि तन्निबोध युधिष्ठिर   ॥12-105-002॥</td></tr>
<tr><td>क्षेमदर्शं नृपसुतं यत्र क्षीणबलं पुरा। <br>मुनिः कालकवृक्षीय आजगामेति नः श्रुतम्। <br>तं पप्रच्छोपसंगृह्य कृच्छ्रामापदमास्थितः   ॥12-105-003॥</td></tr>
<tr><td>अर्थेषु भागी पुरुष ईहमानः पुनः पुनः। <br>अलब्ध्वा मद्विधो राज्यं ब्रह्मन्किं कर्तुमर्हति   ॥12-105-004॥</td></tr>
<tr><td>अन्यत्र मरणात्स्तेयादन्यत्र परसंश्रयात्। <br>क्षुद्रादन्यत्र चाचारात्तन्ममाचक्ष्व सत्तम   ॥12-105-005॥</td></tr>
<tr><td>व्याधिना चाभिपन्नस्य मानसेनेतरेण वा। <br>बहुश्रुतः कृतप्रज्ञस्त्वद्विधः शरणं भवेत्   ॥12-105-006॥</td></tr>
<tr><td>निर्विद्य हि नरः कामान्नियम्य सुखमेधते। <br>त्यक्त्वा प्रीतिं च शोकं च लब्ध्वाप्रीतिमयं वसु   ॥12-105-007॥</td></tr>
<tr><td>सुखमर्थाश्रयं येषामनुशोचामि तानहम्। <br>मम ह्यर्थाः सुबहवो नष्टाः स्वप्न इवागताः   ॥12-105-008॥</td></tr>
<tr><td>दुष्करं बत कुर्वन्ति महतोऽर्थांस्त्यजन्ति ये। <br>वयं त्वेनान्परित्यक्तुमसतोऽपि न शक्नुमः   ॥12-105-009॥</td></tr>
<tr><td>इमामवस्थां संप्राप्तं दीनमार्तं श्रियश्च्युतम्। <br>यदन्यत्सुखमस्तीह तद्ब्रह्मन्ननुशाधि माम्   ॥12-105-010॥</td></tr>
<tr><td>कौसल्येनैवमुक्तस्तु राजपुत्रेण धीमता। <br>मुनिः कालकवृक्षीयः प्रत्युवाच महाद्युतिः   ॥12-105-011॥</td></tr>
<tr><td>पुरस्तादेव ते बुद्धिरियं कार्या विजानतः। <br>अनित्यं सर्वमेवेदमहं च मम चास्ति यत्   ॥12-105-012॥</td></tr>
<tr><td>यत्किंचिन्मन्यसेऽस्तीति सर्वं नास्तीति विद्धि तत्। <br>एवं न व्यथते प्राज्ञः कृच्छ्रामप्यापदं गतः   ॥12-105-013॥</td></tr>
<tr><td>यद्धि भूतं भविष्यच्च ध्रुवं तन्न भविष्यति। <br>एवं विदितवेद्यस्त्वमधर्मेभ्यः प्रमोक्ष्यसे   ॥12-105-014॥</td></tr>
<tr><td>यच्च पूर्वे समाहारे यच्च पूर्वतरे परे। <br>सर्वं तन्नास्ति तच्चैव तज्ज्ञात्वा कोऽनुसंज्वरेत्   ॥12-105-015॥</td></tr>
<tr><td>भूत्वा च न भवत्येतदभूत्वा च भवत्यपि। <br>शोके न ह्यस्ति सामर्थ्यं शोकं कुर्यात्कथं नरः   ॥12-105-016॥</td></tr>
<tr><td>क्व नु तेऽद्य पिता राजन्क्व नु तेऽद्य पितामहः। <br>न त्वं पश्यसि तानद्य न त्वा पश्यन्ति तेऽपि च   ॥12-105-017॥</td></tr>
<tr><td>आत्मनोऽध्रुवतां पश्यंस्तांस्त्वं किमनुशोचसि। <br>बुद्ध्या चैवानुबुध्यस्व ध्रुवं हि न भविष्यसि   ॥12-105-018॥</td></tr>
<tr><td>अहं च त्वं च नृपते शत्रवः सुहृदश्च ते। <br>अवश्यं न भविष्यामः सर्वं च न भविष्यति   ॥12-105-019॥</td></tr>
<tr><td>ये तु विंशतिवर्षा वै त्रिंशद्वर्षाश्च मानवाः। <br>अर्वागेव हि ते सर्वे मरिष्यन्ति शरच्छतात्   ॥12-105-020॥</td></tr>
<tr><td>अपि चेन्महतो वित्ताद्विप्रमुच्येत पूरुषः। <br>नैतन्ममेति तन्मत्वा कुर्वीत प्रियमात्मनः   ॥12-105-021॥</td></tr>
<tr><td>अनागतं यन्न ममेति विद्या;दतिक्रान्तं यन्न ममेति विद्यात्। <br>दिष्टं बलीय इति मन्यमाना;स्ते पण्डितास्तत्सतां स्थानमाहुः   ॥12-105-022॥</td></tr>
<tr><td>अनाढ्याश्चापि जीवन्ति राज्यं चाप्यनुशासते। <br>बुद्धिपौरुषसंपन्नास्त्वया तुल्याधिका जनाः   ॥12-105-023॥</td></tr>
<tr><td>न च त्वमिव शोचन्ति तस्मात्त्वमपि मा शुचः। <br>किं नु त्वं तैर्न वै श्रेयांस्तुल्यो वा बुद्धिपौरुषैः   ॥12-105-024॥</td></tr>
<tr><td> राजपुत्र उवाच। <br>यादृच्छिकं ममासीत्तद्राज्यमित्येव चिन्तये। <br>ह्रियते सर्वमेवेदं कालेन महता द्विज   ॥12-105-025॥</td></tr>
<tr><td>तस्यैवं ह्रियमाणस्य स्रोतसेव तपोधन। <br>फलमेतत्प्रपश्यामि यथालब्धेन वर्तये   ॥12-105-026॥</td></tr>
<tr><td> मुनिरुवाच। <br>अनागतमतीतं च यथा तथ्यविनिश्चयात्। <br>नानुशोचसि कौसल्य सर्वार्थेषु तथा भव   ॥12-105-027॥</td></tr>
<tr><td>अवाप्यान्कामयस्वार्थान्नानवाप्यान्कदाचन। <br>प्रत्युत्पन्नाननुभवन्मा शुचस्त्वमनागतान्   ॥12-105-028॥</td></tr>
<tr><td>यथा लब्धोपपन्नार्थस्तथा कौसल्य रंस्यसे। <br>कच्चिच्छुद्धस्वभावेन श्रिया हीनो न शोचसि   ॥12-105-029॥</td></tr>
<tr><td>पुरस्ताद्भूतपूर्वत्वाद्धीनभाग्यो हि दुर्मतिः। <br>धातारं गर्हते नित्यं लब्धार्थांश्च न मृष्यते   ॥12-105-030॥</td></tr>
<tr><td>अनर्हानपि चैवान्यान्मन्यते श्रीमतो जनान्। <br>एतस्मात्कारणादेतद्दुःखं भूयोऽनुवर्तते   ॥12-105-031॥</td></tr>
<tr><td>ईर्ष्यातिच्छेदसंपन्ना राजन्पुरुषमानिनः। <br>कच्चित्त्वं न तथा प्राज्ञ मत्सरी कोसलाधिप   ॥12-105-032॥</td></tr>
<tr><td>सहस्व श्रियमन्येषां यद्यपि त्वयि नास्ति सा। <br>अन्यत्रापि सतीं लक्ष्मीं कुशला भुञ्जते जनाः। <br>अभिविष्यन्दते श्रीर्हि सत्यपि द्विषतो जनात्   ॥12-105-033॥</td></tr>
<tr><td>श्रियं च पुत्रपौत्रं च मनुष्या धर्मचारिणः। <br>त्यागधर्मविदो वीराः स्वयमेव त्यजन्त्युत   ॥12-105-034॥</td></tr>
<tr><td>बहु संकसुकं दृष्ट्वा विवित्सासाधनेन च। <br>तथान्ये संत्यजन्त्येनं मत्वा परमदुर्लभम्   ॥12-105-035॥</td></tr>
<tr><td>त्वं पुनः प्राज्ञरूपः सन्कृपणं परितप्यसे। <br>अकाम्यान्कामयानोऽर्थान्पराचीनानुपद्रुतान्   ॥12-105-036॥</td></tr>
<tr><td>तां बुद्धिमुपजिज्ञासुस्त्वमेवैनान्परित्यज। <br>अनर्थांश्चार्थरूपेण अर्थांश्चानर्थरूपतः   ॥12-105-037॥</td></tr>
<tr><td>अर्थायैव हि केषांचिद्धननाशो भवत्युत। <br>अनन्त्यं तं सुखं मत्वा श्रियमन्यः परीक्षते   ॥12-105-038॥</td></tr>
<tr><td>रममाणः श्रिया कश्चिन्नान्यच्छ्रेयोऽभिमन्यते। <br>तथा तस्येहमानस्य समारम्भो विनश्यति   ॥12-105-039॥</td></tr>
<tr><td>कृच्छ्राल्लब्धमभिप्रेतं यदा कौसल्य नश्यति। <br>तदा निर्विद्यते सोऽर्थात्परिभग्नक्रमो नरः   ॥12-105-040॥</td></tr>
<tr><td>धर्ममेकेऽभिपद्यन्ते कल्याणाभिजना नराः। <br>परत्र सुखमिच्छन्तो निर्विद्येयुश्च लौकिकात्   ॥12-105-041॥</td></tr>
<tr><td>जीवितं संत्यजन्त्येके धनलोभपरा नराः। <br>न जीवितार्थं मन्यन्ते पुरुषा हि धनादृते   ॥12-105-042॥</td></tr>
<tr><td>पश्य तेषां कृपणतां पश्य तेषामबुद्धिताम्। <br>अध्रुवे जीविते मोहादर्थतृष्णामुपाश्रिताः   ॥12-105-043॥</td></tr>
<tr><td>संचये च विनाशान्ते मरणान्ते च जीविते। <br>संयोगे विप्रयोगान्ते को नु विप्रणयेन्मनः   ॥12-105-044॥</td></tr>
<tr><td>धनं वा पुरुषं राजन्पुरुषो वा पुनर्धनम्। <br>अवश्यं प्रजहात्येतत्तद्विद्वान्कोऽनुसंज्वरेत्   ॥12-105-045॥</td></tr>
<tr><td>अन्येषामपि नश्यन्ति सुहृदश्च धनानि च। <br>पश्य बुद्ध्या मनुष्याणां राजन्नापदमात्मनः। <br>नियच्छ यच्छ संयच्छ इन्द्रियाणि मनो गिरम्   ॥12-105-046॥</td></tr>
<tr><td>प्रतिषिद्धानवाप्येषु दुर्लभेष्वहितेषु च। <br>प्रतिकृष्टेषु भावेषु व्यतिकृष्टेष्वसंभवे। <br>प्रज्ञानतृप्तो विक्रान्तस्त्वद्विधो नानुशोचति   ॥12-105-047॥</td></tr>
<tr><td>अल्पमिच्छन्नचपलो मृदुर्दान्तः सुसंशितः। <br>ब्रह्मचर्योपपन्नश्च त्वद्विधो नैव मुह्यति   ॥12-105-048॥</td></tr>
<tr><td>न त्वेव जाल्मीं कापालीं वृत्तिमेषितुमर्हसि। <br>नृशंसवृत्तिं पापिष्ठां दुःखां कापुरुषोचिताम्   ॥12-105-049॥</td></tr>
<tr><td>अपि मूलफलाजीवो रमस्वैको महावने। <br>वाग्यतः संगृहीतात्मा सर्वभूतदयान्वितः   ॥12-105-050॥</td></tr>
<tr><td>सदृशं पण्डितस्यैतदीषादन्तेन दन्तिना। <br>यदेको रमतेऽरण्ये यच्चाप्यल्पेन तुष्यति   ॥12-105-051॥</td></tr>
<tr><td>महाह्रदः संक्षुभित आत्मनैव प्रसीदति। <br>एतदेवंगतस्याहं सुखं पश्यामि केवलम्   ॥12-105-052॥</td></tr>
<tr><td>असंभवे श्रियो राजन्हीनस्य सचिवादिभिः। <br>दैवे प्रतिनिविष्टे च किं श्रेयो मन्यते भवान्   ॥12-105-053॥</td></tr>
</table>
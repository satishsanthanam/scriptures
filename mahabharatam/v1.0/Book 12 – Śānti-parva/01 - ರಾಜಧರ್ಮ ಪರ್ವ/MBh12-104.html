<table border = "1"><tr><td>Verse</td></tr>
<tr><td> युधिष्ठिर उवाच। <br>कथं मृदौ कथं तीक्ष्णे महापक्षे च पार्थिव। <br>अरौ वर्तेत नृपतिस्तन्मे ब्रूहि पितामह   ॥12-104-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>बृहस्पतेश्च संवादमिन्द्रस्य च युधिष्ठिर   ॥12-104-002॥</td></tr>
<tr><td>बृहस्पतिं देवपतिरभिवाद्य कृताञ्जलिः। <br>उपसंगम्य पप्रच्छ वासवः परवीरहा   ॥12-104-003॥</td></tr>
<tr><td>अहितेषु कथं ब्रह्मन्वर्तयेयमतन्द्रितः। <br>असमुच्छिद्य चैवेनान्नियच्छेयमुपायतः   ॥12-104-004॥</td></tr>
<tr><td>सेनयोर्व्यतिषङ्गेण जयः साधारणो भवेत्। <br>किं कुर्वाणं न मां जह्याज्ज्वलिता श्रीः प्रतापिनी   ॥12-104-005॥</td></tr>
<tr><td>ततो धर्मार्थकामानां कुशलः प्रतिभानवान्। <br>राजधर्मविधानज्ञः प्रत्युवाच पुरंदरम्   ॥12-104-006॥</td></tr>
<tr><td>न जातु कलहेनेच्छेन्नियन्तुमपकारिणः। <br>बालसंसेवितं ह्येतद्यदमर्षो यदक्षमा। <br>न शत्रुर्विवृतः कार्यो वधमस्याभिकाङ्क्षता   ॥12-104-007॥</td></tr>
<tr><td>क्रोधं बलममर्षं च नियम्यात्मजमात्मनि। <br>अमित्रमुपसेवेत विश्वस्तवदविश्वसन्   ॥12-104-008॥</td></tr>
<tr><td>प्रियमेव वदेन्नित्यं नाप्रियं किंचिदाचरेत्। <br>विरमेच्छुष्कवैरेभ्यः कण्ठायासं च वर्जयेत्   ॥12-104-009॥</td></tr>
<tr><td>यथा वैतंसिको युक्तो द्विजानां सदृशस्वनः। <br>तान्द्विजान्कुरुते वश्यांस्तथा युक्तो महीपतिः। <br>वशं चोपनयेच्छत्रून्निहन्याच्च पुरंदर   ॥12-104-010॥</td></tr>
<tr><td>न नित्यं परिभूयारीन्सुखं स्वपिति वासव। <br>जागर्त्येव च दुष्टात्मा संकरेऽग्निरिवोत्थितः   ॥12-104-011॥</td></tr>
<tr><td>न संनिपातः कर्तव्यः सामान्ये विजये सति। <br>विश्वास्यैवोपसंन्यास्यो वशे कृत्वा रिपुः प्रभो   ॥12-104-012॥</td></tr>
<tr><td>संप्रधार्य सहामात्यैर्मन्त्रविद्भिर्महात्मभिः। <br>उपेक्षमाणोऽवज्ञाते हृदयेनापराजितः   ॥12-104-013॥</td></tr>
<tr><td>अथास्य प्रहरेत्काले किंचिद्विचलिते पदे। <br>दण्डं च दूषयेदस्य पुरुषैराप्तकारिभिः   ॥12-104-014॥</td></tr>
<tr><td>आदिमध्यावसानज्ञः प्रच्छन्नं च विचारयेत्। <br>बलानि दूषयेदस्य जानंश्चैव प्रमाणतः   ॥12-104-015॥</td></tr>
<tr><td>भेदेनोपप्रदानेन संसृजन्नौषधैस्तथा। <br>न त्वेव चेलसंसर्गं रचयेदरिभिः सह   ॥12-104-016॥</td></tr>
<tr><td>दीर्घकालमपि क्षान्त्वा विहन्यादेव शात्रवान्। <br>कालाकाङ्क्षी यामयेच्च यथा विस्रम्भमाप्नुयुः   ॥12-104-017॥</td></tr>
<tr><td>न सद्योऽरीन्विनिर्हन्याद्दृष्टस्य विजयोऽज्वरः। <br>न यः शल्यं घट्टयति नवं च कुरुते व्रणम्   ॥12-104-018॥</td></tr>
<tr><td>प्राप्ते च प्रहरेत्काले न स संवर्तते पुनः। <br>हन्तुकामस्य देवेन्द्र पुरुषस्य रिपुं प्रति   ॥12-104-019॥</td></tr>
<tr><td>यः कालो हि व्यतिक्रामेत्पुरुषं कालकाङ्क्षिणम्। <br>दुर्लभः स पुनः कालः कालधर्मचिकीर्षुणा   ॥12-104-020॥</td></tr>
<tr><td>और्जस्थ्यं विजयेदेवं संगृह्णन्साधुसंमतान्। <br>कालेन साधयेन्नित्यं नाप्राप्तेऽभिनिपीडयेत्   ॥12-104-021॥</td></tr>
<tr><td>विहाय कामं क्रोधं च तथाहंकारमेव च। <br>युक्तो विवरमन्विच्छेदहितानां पुरंदर   ॥12-104-022॥</td></tr>
<tr><td>मार्दवं दण्ड आलस्यं प्रमादश्च सुरोत्तम। <br>मायाश्च विविधाः शक्र साधयन्त्यविचक्षणम्   ॥12-104-023॥</td></tr>
<tr><td>निहत्यैतानि चत्वारि मायां प्रतिविधाय च। <br>ततः शक्नोति शत्रूणां प्रहर्तुमविचारयन्   ॥12-104-024॥</td></tr>
<tr><td>यदैवैकेन शक्येत गुह्यं कर्तुं तदाचरेत्। <br>यच्छन्ति सचिवा गुह्यं मिथो विद्रावयन्त्यपि   ॥12-104-025॥</td></tr>
<tr><td>अशक्यमिति कृत्वा वा ततोऽन्यैः संविदं चरेत्। <br>ब्रह्मदण्डमदृष्टेषु दृष्टेषु चतुरङ्गिणीम्   ॥12-104-026॥</td></tr>
<tr><td>भेदं च प्रथमं युञ्ज्यात्तूष्णींदण्डं तथैव च। <br>काले प्रयोजयेद्राजा तस्मिंस्तस्मिंस्तदा तदा   ॥12-104-027॥</td></tr>
<tr><td>प्रणिपातं च गच्छेत काले शत्रोर्बलीयसः। <br>युक्तोऽस्य वधमन्विच्छेदप्रमत्तः प्रमाद्यतः   ॥12-104-028॥</td></tr>
<tr><td>प्रणिपातेन दानेन वाचा मधुरया ब्रुवन्। <br>अमित्रमुपसेवेत न तु जातु विशङ्कयेत्   ॥12-104-029॥</td></tr>
<tr><td>स्थानानि शङ्कितानां च नित्यमेव विवर्जयेत्। <br>न च तेष्वाश्वसेद्द्रुग्ध्वा जाग्रतीह निराकृताः   ॥12-104-030॥</td></tr>
<tr><td>न ह्यतो दुष्करं कर्म किंचिदस्ति सुरोत्तम। <br>यथा विविधवृत्तानामैश्वर्यममराधिप   ॥12-104-031॥</td></tr>
<tr><td>तथा विविधशीलानामपि संभव उच्यते। <br>यतेत योगमास्थाय मित्रामित्रानवारयन्   ॥12-104-032॥</td></tr>
<tr><td>मृदुमप्यवमन्यन्ते तीक्ष्णादुद्विजते जनः। <br>मातीक्ष्णो मामृदुर्भूस्त्वं तीक्ष्णो भव मृदुर्भव   ॥12-104-033॥</td></tr>
<tr><td>यथा वप्रे वेगवति सर्वतःसंप्लुतोदके। <br>नित्यं विवरणाद्बाधस्तथा राज्यं प्रमाद्यतः   ॥12-104-034॥</td></tr>
<tr><td>न बहूनभियुञ्जीत यौगपद्येन शात्रवान्। <br>साम्ना दानेन भेदेन दण्डेन च पुरंदर   ॥12-104-035॥</td></tr>
<tr><td>एकैकमेषां निष्पिंषञ्शिष्टेषु निपुणं चरेत्। <br>न च शक्तोऽपि मेधावी सर्वानेवारभेन्नृपः   ॥12-104-036॥</td></tr>
<tr><td>यदा स्यान्महती सेना हयनागरथाकुला। <br>पदातियन्त्रबहुला स्वनुरक्ता षडङ्गिनी   ॥12-104-037॥</td></tr>
<tr><td>यदा बहुविधां वृद्धिं मन्यते प्रतिलोमतः। <br>तदा विवृत्य प्रहरेद्दस्यूनामविचारयन्   ॥12-104-038॥</td></tr>
<tr><td>न साम दण्डोपनिषत्प्रशस्यते; न मार्दवं शत्रुषु यात्रिकं सदा। <br>न सस्यघातो न च संकरक्रिया; न चापि भूयः प्रकृतेर्विचारणा   ॥12-104-039॥</td></tr>
<tr><td>मायाविभेदानुपसर्जनानि; पापं तथैव स्पशसंप्रयोगात्। <br>आप्तैर्मनुष्यैरुपचारयेत; पुरेषु राष्ट्रेषु च संप्रयुक्तः   ॥12-104-040॥</td></tr>
<tr><td>पुराणि चैषामनुसृत्य भूमिपाः; पुरेषु भोगान्निखिलानिहाजयन्। <br>पुरेषु नीतिं विहितां यथाविधि; प्रयोजयन्तो बलवृत्रसूदन   ॥12-104-041॥</td></tr>
<tr><td>प्रदाय गूढानि वसूनि नाम; प्रच्छिद्य भोगानवधाय च स्वान्। <br>दुष्टाः स्वदोषैरिति कीर्तयित्वा; पुरेषु राष्ट्रेषु च योजयन्ति   ॥12-104-042॥</td></tr>
<tr><td>तथैव चान्यै रतिशास्त्रवेदिभिः; स्वलंकृतैः शास्त्रविधानदृष्टिभिः। <br>सुशिक्षितैर्भाष्यकथाविशारदैः; परेषु कृत्यानुपधारयस्व   ॥12-104-043॥</td></tr>
<tr><td> इन्द्र उवाच। <br>कानि लिङ्गानि दुष्टस्य भवन्ति द्विजसत्तम। <br>कथं दुष्टं विजानीयादेतत्पृष्टो ब्रवीहि मे   ॥12-104-044॥</td></tr>
<tr><td> बृहस्पतिरुवाच। <br>परोक्षमगुणानाह सद्गुणानभ्यसूयति। <br>परैर्वा कीर्त्यमानेषु तूष्णीमास्ते पराङ्मुखः   ॥12-104-045॥</td></tr>
<tr><td>तूष्णींभावेऽपि हि ज्ञानं न चेद्भवति कारणम्। <br>विश्वासमोष्ठसंदंशं शिरसश्च प्रकम्पनम्   ॥12-104-046॥</td></tr>
<tr><td>करोत्यभीक्ष्णं संसृष्टमसंसृष्टश्च भाषते। <br>अदृष्टितो विकुरुते दृष्ट्वा वा नाभिभाषते   ॥12-104-047॥</td></tr>
<tr><td>पृथगेत्य समश्नाति नेदमद्य यथाविधि। <br>आसने शयने याने भावा लक्ष्या विशेषतः   ॥12-104-048॥</td></tr>
<tr><td>आर्तिरार्ते प्रिये प्रीतिरेतावन्मित्रलक्षणम्। <br>विपरीतं तु बोद्धव्यमरिलक्षणमेव तत्   ॥12-104-049॥</td></tr>
<tr><td>एतान्येवं यथोक्तानि बुध्येथास्त्रिदशाधिप। <br>पुरुषाणां प्रदुष्टानां स्वभावो बलवत्तरः   ॥12-104-050॥</td></tr>
<tr><td>इति दुष्टस्य विज्ञानमुक्तं ते सुरसत्तम। <br>निशाम्य शास्त्रतत्त्वार्थं यथावदमरेश्वर   ॥12-104-051॥</td></tr>
<tr><td> भीष्म उवाच। <br>स तद्वचः शत्रुनिबर्हणे रत;स्तथा चकारावितथं बृहस्पतेः। <br>चचार काले विजयाय चारिहा; वशं च शत्रूननयत्पुरंदरः   ॥12-104-052॥</td></tr>
</table>
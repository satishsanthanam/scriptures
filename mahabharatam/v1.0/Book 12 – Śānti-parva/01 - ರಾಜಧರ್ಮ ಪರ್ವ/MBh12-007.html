<table border = "1"><tr><td>Verse</td></tr>
<tr><td> वैशंपायन उवाच। <br>युधिष्ठिरस्तु धर्मात्मा शोकव्याकुलचेतनः। <br>शुशोच दुःखसंतप्तः स्मृत्वा कर्णं महारथम्   ॥12-007-001॥</td></tr>
<tr><td>आविष्टो दुःखशोकाभ्यां निःश्वसंश्च पुनः पुनः। <br>दृष्ट्वार्जुनमुवाचेदं वचनं शोककर्शितः   ॥12-007-002॥</td></tr>
<tr><td>यद्भैक्षमाचरिष्याम वृष्ण्यन्धकपुरे वयम्। <br>ज्ञातीन्निष्पुरुषान्कृत्वा नेमां प्राप्स्याम दुर्गतिम्   ॥12-007-003॥</td></tr>
<tr><td>अमित्रा नः समृद्धार्था वृत्तार्थाः कुरवः किल। <br>आत्मानमात्मना हत्वा किं धर्मफलमाप्नुमः   ॥12-007-004॥</td></tr>
<tr><td>धिगस्तु क्षात्रमाचारं धिगस्तु बलमौरसम्। <br>धिगस्त्वमर्षं येनेमामापदं गमिता वयम्   ॥12-007-005॥</td></tr>
<tr><td>साधु क्षमा दमः शौचमवैरोध्यममत्सरः। <br>अहिंसा सत्यवचनं नित्यानि वनचारिणाम्   ॥12-007-006॥</td></tr>
<tr><td>वयं तु लोभान्मोहाच्च स्तम्भं मानं च संश्रिताः। <br>इमामवस्थामापन्ना राज्यलेशबुभुक्षया   ॥12-007-007॥</td></tr>
<tr><td>त्रैलोक्यस्यापि राज्येन नास्मान्कश्चित्प्रहर्षयेत्। <br>बान्धवान्निहतान्दृष्ट्वा पृथिव्यामामिषैषिणः   ॥12-007-008॥</td></tr>
<tr><td>ते वयं पृथिवीहेतोरवध्यान्पृथिवीसमान्। <br>संपरित्यज्य जीवामो हीनार्था हतबान्धवाः   ॥12-007-009॥</td></tr>
<tr><td>आमिषे गृध्यमानानामशुनां नः शुनामिव। <br>आमिषं चैव नो नष्टमामिषस्य च भोजिनः   ॥12-007-010॥</td></tr>
<tr><td>न पृथिव्या सकलया न सुवर्णस्य राशिभिः। <br>न गवाश्वेन सर्वेण ते त्याज्या य इमे हताः   ॥12-007-011॥</td></tr>
<tr><td>संयुक्ताः काममन्युभ्यां क्रोधामर्षसमन्विताः। <br>मृत्युयानं समारुह्य गता वैवस्वतक्षयम्   ॥12-007-012॥</td></tr>
<tr><td>बहु कल्याणमिच्छन्त ईहन्ते पितरः सुतान्। <br>तपसा ब्रह्मचर्येण वन्दनेन तितिक्षया   ॥12-007-013॥</td></tr>
<tr><td>उपवासैस्तथेज्याभिर्व्रतकौतुकमङ्गलैः। <br>लभन्ते मातरो गर्भांस्तान्मासान्दश बिभ्रति   ॥12-007-014॥</td></tr>
<tr><td>यदि स्वस्ति प्रजायन्ते जाता जीवन्ति वा यदि। <br>संभाविता जातबलास्ते दद्युर्यदि नः सुखम्। <br>इह चामुत्र चैवेति कृपणाः फलहेतुकाः   ॥12-007-015॥</td></tr>
<tr><td>तासामयं समारम्भो निवृत्तः केवलोऽफलः। <br>यदासां निहताः पुत्रा युवानो मृष्टकुण्डलाः   ॥12-007-016॥</td></tr>
<tr><td>अभुक्त्वा पार्थिवान्भोगानृणान्यनवदाय च। <br>पितृभ्यो देवताभ्यश्च गता वैवस्वतक्षयम्   ॥12-007-017॥</td></tr>
<tr><td>यदैषामङ्ग पितरौ जातौ काममयाविव। <br>संजातबलरूपेषु तदैव निहता नृपाः   ॥12-007-018॥</td></tr>
<tr><td>संयुक्ताः काममन्युभ्यां क्रोधहर्षासमञ्जसाः। <br>न ते जन्मफलं किंचिद्भोक्तारो जातु कर्हिचित्   ॥12-007-019॥</td></tr>
<tr><td>पाञ्चालानां कुरूणां च हता एव हि येऽहताः। <br>ते वयं त्वधमाँल्लोकान्प्रपद्येम स्वकर्मभिः   ॥12-007-020॥</td></tr>
<tr><td>वयमेवास्य लोकस्य विनाशे कारणं स्मृताः। <br>धृतराष्ट्रस्य पुत्रेण निकृत्या प्रत्यपत्स्महि   ॥12-007-021॥</td></tr>
<tr><td>सदैव निकृतिप्रज्ञो द्वेष्टा मायोपजीवनः। <br>मिथ्यावृत्तः स सततमस्मास्वनपकारिषु   ॥12-007-022॥</td></tr>
<tr><td>अंशकामा वयं ते च न चास्माभिर्न तैर्जितम्। <br>न तैर्भुक्तेयमवनिर्न नार्यो गीतवादितम्   ॥12-007-023॥</td></tr>
<tr><td>नामात्यसमितौ कथ्यं न च श्रुतवतां श्रुतम्। <br>न रत्नानि परार्ध्यानि न भूर्न द्रविणागमः   ॥12-007-024॥</td></tr>
<tr><td>ऋद्धिमस्मासु तां दृष्ट्वा विवर्णो हरिणः कृशः। <br>धृतराष्ट्रस्य नृपतेः सौबलेन निवेदितः   ॥12-007-025॥</td></tr>
<tr><td>तं पिता पुत्रगृद्धित्वादनुमेनेऽनये स्थितम्। <br>अनवेक्ष्यैव पितरं गाङ्गेयं विदुरं तथा। <br>असंशयं धृतराष्ट्रो यथैवाहं तथा गतः   ॥12-007-026॥</td></tr>
<tr><td>अनियम्याशुचिं लुब्धं पुत्रं कामवशानुगम्। <br>पतितो यशसो दीप्ताद्घातयित्वा सहोदरान्   ॥12-007-027॥</td></tr>
<tr><td>इमौ वृद्धौ च शोकाग्नौ प्रक्षिप्य स सुयोधनः। <br>अस्मत्प्रद्वेषसंयुक्तः पापबुद्धिः सदैव हि   ॥12-007-028॥</td></tr>
<tr><td>को हि बन्धुः कुलीनः संस्तथा ब्रूयात्सुहृज्जने। <br>यथासावुक्तवान्क्षुद्रो युयुत्सुर्वृष्णिसंनिधौ   ॥12-007-029॥</td></tr>
<tr><td>आत्मनो हि वयं दोषाद्विनष्टाः शाश्वतीः समाः। <br>प्रदहन्तो दिशः सर्वास्तेजसा भास्करा इव   ॥12-007-030॥</td></tr>
<tr><td>सोऽस्माकं वैरपुरुषो दुर्मन्त्रिप्रग्रहं गतः। <br>दुर्योधनकृते ह्येतत्कुलं नो विनिपातितम्। <br>अवध्यानां वधं कृत्वा लोके प्राप्ताः स्म वाच्यताम्   ॥12-007-031॥</td></tr>
<tr><td>कुलस्यास्यान्तकरणं दुर्मतिं पापकारिणम्। <br>राजा राष्ट्रेश्वरं कृत्वा धृतराष्ट्रोऽद्य शोचति   ॥12-007-032॥</td></tr>
<tr><td>हताः शूराः कृतं पापं विषयः स्वो विनाशितः। <br>हत्वा नो विगतो मन्युः शोको मां रुन्धयत्ययम्   ॥12-007-033॥</td></tr>
<tr><td>धनंजय कृतं पापं कल्याणेनोपहन्यते। <br>त्यागवांश्च पुनः पापं नालं कर्तुमिति श्रुतिः   ॥12-007-034॥</td></tr>
<tr><td>त्यागवाञ्जन्ममरणे नाप्नोतीति श्रुतिर्यदा। <br>प्राप्तवर्त्मा कृतमतिर्ब्रह्म संपद्यते तदा   ॥12-007-035॥</td></tr>
<tr><td>स धनंजय निर्द्वंद्वो मुनिर्ज्ञानसमन्वितः। <br>वनमामन्त्र्य वः सर्वान्गमिष्यामि परंतप   ॥12-007-036॥</td></tr>
<tr><td>न हि कृत्स्नतमो धर्मः शक्यः प्राप्तुमिति श्रुतिः। <br>परिग्रहवता तन्मे प्रत्यक्षमरिसूदन   ॥12-007-037॥</td></tr>
<tr><td>मया निसृष्टं पापं हि परिग्रहमभीप्सता। <br>जन्मक्षयनिमित्तं च शक्यं प्राप्तुमिति श्रुतिः   ॥12-007-038॥</td></tr>
<tr><td>स परिग्रहमुत्सृज्य कृत्स्नं राज्यं तथैव च। <br>गमिष्यामि विनिर्मुक्तो विशोको विज्वरस्तथा   ॥12-007-039॥</td></tr>
<tr><td>प्रशाधि त्वमिमामुर्वीं क्षेमां निहतकण्टकाम्। <br>न ममार्थोऽस्ति राज्येन न भोगैर्वा कुरूत्तम   ॥12-007-040॥</td></tr>
<tr><td>एतावदुक्त्वा वचनं धर्मराजो युधिष्ठिरः। <br>व्युपारमत्ततः पार्थः कनीयान्प्रत्यभाषत   ॥12-007-041॥</td></tr>
</table>
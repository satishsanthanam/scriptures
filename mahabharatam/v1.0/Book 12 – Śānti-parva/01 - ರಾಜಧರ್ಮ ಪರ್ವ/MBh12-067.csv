Verse
 युधिष्ठिर उवाच। <br>चातुराश्रम्य उक्तोऽत्र चातुर्वर्ण्यस्तथैव च। <br>राष्ट्रस्य यत्कृत्यतमं तन्मे ब्रूहि पितामह   ॥12-067-001॥
 भीष्म उवाच। <br>राष्ट्रस्यैतत्कृत्यतमं राज्ञ एवाभिषेचनम्। <br>अनिन्द्रमबलं राष्ट्रं दस्यवोऽभिभवन्ति च   ॥12-067-002॥
अराजकेषु राष्ट्रेषु धर्मो न व्यवतिष्ठते। <br>परस्परं च खादन्ति सर्वथा धिगराजकम्   ॥12-067-003॥
इन्द्रमेनं प्रवृणुते यद्राजानमिति श्रुतिः। <br>यथैवेन्द्रस्तथा राजा संपूज्यो भूतिमिच्छता   ॥12-067-004॥
नाराजकेषु राष्ट्रेषु वस्तव्यमिति वैदिकम्। <br>नाराजकेषु राष्ट्रेषु हव्यमग्निर्वहत्यपि   ॥12-067-005॥
अथ चेदभिवर्तेत राज्यार्थी बलवत्तरः। <br>अराजकानि राष्ट्राणि हतराजानि वा पुनः   ॥12-067-006॥
प्रत्युद्गम्याभिपूज्यः स्यादेतदत्र सुमन्त्रितम्। <br>न हि पापात्पापतरमस्ति किंचिदराजकात्   ॥12-067-007॥
स चेत्समनुपश्येत समग्रं कुशलं भवेत्। <br>बलवान्हि प्रकुपितः कुर्यान्निःशेषतामपि   ॥12-067-008॥
भूयांसं लभते क्लेशं या गौर्भवति दुर्दुहा। <br>सुदुहा या तु भवति नैव तां क्लेशयन्त्युत   ॥12-067-009॥
यदतप्तं प्रणमति न तत्संतापयन्त्युत। <br>यच्च स्वयं नतं दारु न तत्संनामयन्त्यपि   ॥12-067-010॥
एतयोपमया धीरः संनमेत बलीयसे। <br>इन्द्राय स प्रणमते नमते यो बलीयसे   ॥12-067-011॥
तस्माद्राजैव कर्तव्यः सततं भूतिमिच्छता। <br>न धनार्थो न दारार्थस्तेषां येषामराजकम्   ॥12-067-012॥
प्रीयते हि हरन्पापः परवित्तमराजके। <br>यदास्य उद्धरन्त्यन्ये तदा राजानमिच्छति   ॥12-067-013॥
पापा अपि तदा क्षेमं न लभन्ते कदाचन। <br>एकस्य हि द्वौ हरतो द्वयोश्च बहवोऽपरे   ॥12-067-014॥
अदासः क्रियते दासो ह्रियन्ते च बलात्स्त्रियः। <br>एतस्मात्कारणाद्देवाः प्रजापालान्प्रचक्रिरे   ॥12-067-015॥
राजा चेन्न भवेल्लोके पृथिव्यां दण्डधारकः। <br>शूले मत्स्यानिवापक्ष्यन्दुर्बलान्बलवत्तराः   ॥12-067-016॥
अराजकाः प्रजाः पूर्वं विनेशुरिति नः श्रुतम्। <br>परस्परं भक्षयन्तो मत्स्या इव जले कृशान्   ॥12-067-017॥
ताः समेत्य ततश्चक्रुः समयानिति नः श्रुतम्। <br>वाक्क्रूरो दण्डपुरुषो यश्च स्यात्पारदारिकः। <br>यश्च न स्वमथादद्यात्त्याज्या नस्तादृशा इति   ॥12-067-018॥
विश्वासनार्थं वर्णानां सर्वेषामविशेषतः। <br>तास्तथा समयं कृत्वा समये नावतस्थिरे   ॥12-067-019॥
सहितास्तास्तदा जग्मुरसुखार्ताः पितामहम्। <br>अनीश्वरा विनश्यामो भगवन्नीश्वरं दिश   ॥12-067-020॥
यं पूजयेम संभूय यश्च नः परिपालयेत्। <br>ताभ्यो मनुं व्यादिदेश मनुर्नाभिननन्द ताः   ॥12-067-021॥
 मनुरुवाच। <br>बिभेमि कर्मणः क्रूराद्राज्यं हि भृशदुष्करम्। <br>विशेषतो मनुष्येषु मिथ्यावृत्तिषु नित्यदा   ॥12-067-022॥
 भीष्म उवाच। <br>तमब्रुवन्प्रजा मा भैः कर्मणैनो गमिष्यति। <br>पशूनामधिपञ्चाशद्धिरण्यस्य तथैव च। <br>धान्यस्य दशमं भागं दास्यामः कोशवर्धनम्   ॥12-067-023॥
मुख्येन शस्त्रपत्रेण ये मनुष्याः प्रधानतः। <br>भवन्तं तेऽनुयास्यन्ति महेन्द्रमिव देवताः   ॥12-067-024॥
स त्वं जातबलो राजन्दुष्प्रधर्षः प्रतापवान्। <br>सुखे धास्यसि नः सर्वान्कुबेर इव नैरृतान्   ॥12-067-025॥
यं च धर्मं चरिष्यन्ति प्रजा राज्ञा सुरक्षिताः। <br>चतुर्थं तस्य धर्मस्य त्वत्संस्थं नो भविष्यति   ॥12-067-026॥
तेन धर्मेण महता सुखलब्धेन भावितः। <br>पाह्यस्मान्सर्वतो राजन्देवानिव शतक्रतुः   ॥12-067-027॥
विजयायाशु निर्याहि प्रतपन्रश्मिमानिव। <br>मानं विधम शत्रूणां धर्मो जयतु नः सदा   ॥12-067-028॥
स निर्ययौ महातेजा बलेन महता वृतः। <br>महाभिजनसंपन्नस्तेजसा प्रज्वलन्निव   ॥12-067-029॥
तस्य तां महिमां दृष्ट्वा महेन्द्रस्येव देवताः। <br>अपतत्रसिरे सर्वे स्वधर्मे च दधुर्मनः   ॥12-067-030॥
ततो महीं परिययौ पर्जन्य इव वृष्टिमान्। <br>शमयन्सर्वतः पापान्स्वकर्मसु च योजयन्   ॥12-067-031॥
एवं ये भूतिमिच्छेयुः पृथिव्यां मानवाः क्वचित्। <br>कुर्यू राजानमेवाग्रे प्रजानुग्रहकारणात्   ॥12-067-032॥
नमस्येयुश्च तं भक्त्या शिष्या इव गुरुं सदा। <br>देवा इव सहस्राक्षं प्रजा राजानमन्तिके   ॥12-067-033॥
सत्कृतं स्वजनेनेह परोऽपि बहु मन्यते। <br>स्वजनेन त्ववज्ञातं परे परिभवन्त्युत   ॥12-067-034॥
राज्ञः परैः परिभवः सर्वेषामसुखावहः। <br>तस्माच्छत्रं च पत्रं च वासांस्याभरणानि च   ॥12-067-035॥
भोजनान्यथ पानानि राज्ञे दद्युर्गृहाणि च। <br>आसनानि च शय्याश्च सर्वोपकरणानि च   ॥12-067-036॥
गुप्तात्मा स्याद्दुराधर्षः स्मितपूर्वाभिभाषिता। <br>आभाषितश्च मधुरं प्रतिभाषेत मानवान्   ॥12-067-037॥
कृतज्ञो दृढभक्तिः स्यात्संविभागी जितेन्द्रियः। <br>ईक्षितः प्रतिवीक्षेत मृदु चर्जु च वल्गु च   ॥12-067-038॥

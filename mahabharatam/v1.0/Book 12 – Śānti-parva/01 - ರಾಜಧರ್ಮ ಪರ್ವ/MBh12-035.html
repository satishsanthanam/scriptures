<table border = "1"><tr><td>Verse</td></tr>
<tr><td> युधिष्ठिर उवाच। <br>कानि कृत्वेह कर्माणि प्रायश्चित्तीयते नरः। <br>किं कृत्वा चैव मुच्येत तन्मे ब्रूहि पितामह   ॥12-035-001॥</td></tr>
<tr><td> व्यास उवाच। <br>अकुर्वन्विहितं कर्म प्रतिषिद्धानि चाचरन्। <br>प्रायश्चित्तीयते ह्येवं नरो मिथ्या च वर्तयन्   ॥12-035-002॥</td></tr>
<tr><td>सूर्येणाभ्युदितो यश्च ब्रह्मचारी भवत्युत। <br>तथा सूर्याभिनिर्मुक्तः कुनखी श्यावदन्नपि   ॥12-035-003॥</td></tr>
<tr><td>परिवित्तिः परिवेत्ता ब्रह्मोज्झो यश्च कुत्सकः। <br>दिधिषूपतिस्तथा यः स्यादग्रेदिधिषुरेव च   ॥12-035-004॥</td></tr>
<tr><td>अवकीर्णी भवेद्यश्च द्विजातिवधकस्तथा। <br>अतीर्थे ब्रह्मणस्त्यागी तीर्थे चाप्रतिपादकः   ॥12-035-005॥</td></tr>
<tr><td>ग्रामयाजी च कौन्तेय राज्ञश्च परिविक्रयी। <br>शूद्रस्त्रीवधको यश्च पूर्वः पूर्वस्तु गर्हितः   ॥12-035-006॥</td></tr>
<tr><td>वृथापशुसमालम्भी वनदाहस्य कारकः। <br>अनृतेनोपचर्ता च प्रतिरोद्धा गुरोस्तथा   ॥12-035-007॥</td></tr>
<tr><td>यश्चाग्नीनपविध्येत तथैव ब्रह्मविक्रयी। <br>एतान्येनांसि सर्वाणि व्युत्क्रान्तसमयश्च यः   ॥12-035-008॥</td></tr>
<tr><td>अकार्याण्यपि वक्ष्यामि यानि तानि निबोध मे। <br>लोकवेदविरुद्धानि तान्येकाग्रमनाः शृणु   ॥12-035-009॥</td></tr>
<tr><td>स्वधर्मस्य परित्यागः परधर्मस्य च क्रिया। <br>अयाज्ययाजनं चैव तथाभक्ष्यस्य भक्षणम्   ॥12-035-010॥</td></tr>
<tr><td>शरणागतसंत्यागो भृत्यस्याभरणं तथा। <br>रसानां विक्रयश्चापि तिर्यग्योनिवधस्तथा   ॥12-035-011॥</td></tr>
<tr><td>आधानादीनि कर्माणि शक्तिमान्न करोति यः। <br>अप्रयच्छंश्च सर्वाणि नित्यं देयानि भारत   ॥12-035-012॥</td></tr>
<tr><td>दक्षिणानामदानं च ब्राह्मणस्वाभिमर्शनम्। <br>सर्वाण्येतान्यकार्याणि प्राहुर्धर्मविदो जनाः   ॥12-035-013॥</td></tr>
<tr><td>पित्रा विभजते पुत्रो यश्च स्याद्गुरुतल्पगः। <br>अप्रजायन्नधर्मेण भवत्याधर्मिको जनः   ॥12-035-014॥</td></tr>
<tr><td>उक्तान्येतानि कर्माणि विस्तरेणेतरेण च। <br>यानि कुर्वन्नकुर्वंश्च प्रायश्चित्तीयते जनः   ॥12-035-015॥</td></tr>
<tr><td>एतान्येव तु कर्माणि क्रियमाणानि मानवान्। <br>येषु येषु निमित्तेषु न लिम्पन्त्यथ तच्छृणु   ॥12-035-016॥</td></tr>
<tr><td>प्रगृह्य शस्त्रमायान्तमपि वेदान्तगं रणे। <br>जिघांसन्तं निहत्याजौ न तेन ब्रह्महा भवेत्   ॥12-035-017॥</td></tr>
<tr><td>अपि चाप्यत्र कौन्तेय मन्त्रो वेदेषु पठ्यते। <br>वेदप्रमाणविहितं तं धर्मं प्रब्रवीमि ते   ॥12-035-018॥</td></tr>
<tr><td>अपेतं ब्राह्मणं वृत्ताद्यो हन्यादाततायिनम्। <br>न तेन ब्रह्महा स स्यान्मन्युस्तं मन्युमृच्छति   ॥12-035-019॥</td></tr>
<tr><td>प्राणात्यये तथाज्ञानादाचरन्मदिरामपि। <br>अचोदितो धर्मपरः पुनः संस्कारमर्हति   ॥12-035-020॥</td></tr>
<tr><td>एतत्ते सर्वमाख्यातं कौन्तेयाभक्ष्यभक्षणम्। <br>प्रायश्चित्तविधानेन सर्वमेतेन शुध्यति   ॥12-035-021॥</td></tr>
<tr><td>गुरुतल्पं हि गुर्वर्थे न दूषयति मानवम्। <br>उद्दालकः श्वेतकेतुं जनयामास शिष्यतः   ॥12-035-022॥</td></tr>
<tr><td>स्तेयं कुर्वंस्तु गुर्वर्थमापत्सु न निबध्यते। <br>बहुशः कामकारेण न चेद्यः संप्रवर्तते   ॥12-035-023॥</td></tr>
<tr><td>अन्यत्र ब्राह्मणस्वेभ्य आददानो न दुष्यति। <br>स्वयमप्राशिता यश्च न स पापेन लिप्यते   ॥12-035-024॥</td></tr>
<tr><td>प्राणत्राणेऽनृतं वाच्यमात्मनो वा परस्य वा। <br>गुर्वर्थे स्त्रीषु चैव स्याद्विवाहकरणेषु च   ॥12-035-025॥</td></tr>
<tr><td>नावर्तते व्रतं स्वप्ने शुक्रमोक्षे कथंचन। <br>आज्यहोमः समिद्धेऽग्नौ प्रायश्चित्तं विधीयते   ॥12-035-026॥</td></tr>
<tr><td>पारिवित्त्यं च पतिते नास्ति प्रव्रजिते तथा। <br>भिक्षिते पारदार्यं च न तद्धर्मस्य दूषकम्   ॥12-035-027॥</td></tr>
<tr><td>वृथापशुसमालम्भं नैव कुर्यान्न कारयेत्। <br>अनुग्रहः पशूणां हि संस्कारो विधिचोदितः   ॥12-035-028॥</td></tr>
<tr><td>अनर्हे ब्राह्मणे दत्तमज्ञानात्तन्न दूषकम्। <br>सकारणं तथा तीर्थेऽतीर्थे वा प्रतिपादनम्   ॥12-035-029॥</td></tr>
<tr><td>स्त्रियस्तथापचारिण्यो निष्कृतिः स्याददूषिका। <br>अपि सा पूयते तेन न तु भर्ता प्रदुष्यते   ॥12-035-030॥</td></tr>
<tr><td>तत्त्वं ज्ञात्वा तु सोमस्य विक्रयः स्याददूषकः। <br>असमर्थस्य भृत्यस्य विसर्गः स्याददोषवान्। <br>वनदाहो गवामर्थे क्रियमाणो न दूषकः   ॥12-035-031॥</td></tr>
<tr><td>उक्तान्येतानि कर्माणि यानि कुर्वन्न दुष्यति। <br>प्रायश्चित्तानि वक्ष्यामि विस्तरेणैव भारत   ॥12-035-032॥</td></tr>
</table>
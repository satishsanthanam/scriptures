Verse
 युधिष्ठिर उवाच। <br>मुहूर्तं तावदेकाग्रो मनःश्रोत्रेऽन्तरात्मनि। <br>धारयित्वापि ते श्रुत्वा रोचतां वचनं मम   ॥12-009-001॥
सार्थगम्यमहं मार्गं न जातु त्वत्कृते पुनः। <br>गच्छेयं तद्गमिष्यामि हित्वा ग्राम्यसुखान्युत   ॥12-009-002॥
क्षेम्यश्चैकाकिना गम्यः पन्थाः कोऽस्तीति पृच्छ माम्। <br>अथ वा नेच्छसि प्रष्टुमपृच्छन्नपि मे शृणु   ॥12-009-003॥
हित्वा ग्राम्यसुखाचारं तप्यमानो महत्तपः। <br>अरण्ये फलमूलाशी चरिष्यामि मृगैः सह   ॥12-009-004॥
जुह्वानोऽग्निं यथाकालमुभौ कालावुपस्पृशन्। <br>कृशः परिमिताहारश्चर्मचीरजटाधरः   ॥12-009-005॥
शीतवातातपसहः क्षुत्पिपासाश्रमक्षमः। <br>तपसा विधिदृष्टेन शरीरमुपशोषयन्   ॥12-009-006॥
मनःकर्णसुखा नित्यं शृण्वन्नुच्चावचा गिरः। <br>मुदितानामरण्येषु वसतां मृगपक्षिणाम्   ॥12-009-007॥
आजिघ्रन्पेशलान्गन्धान्फुल्लानां वृक्षवीरुधाम्। <br>नानारूपान्वने पश्यन्रमणीयान्वनौकसः   ॥12-009-008॥
वानप्रस्थजनस्यापि दर्शनं कुलवासिनः। <br>नाप्रियाण्याचरिष्यामि किं पुनर्ग्रामवासिनाम्   ॥12-009-009॥
एकान्तशीली विमृशन्पक्वापक्वेन वर्तयन्। <br>पितॄन्देवांश्च वन्येन वाग्भिरद्भिश्च तर्पयन्   ॥12-009-010॥
एवमारण्यशास्त्राणामुग्रमुग्रतरं विधिम्। <br>सेवमानः प्रतीक्षिष्ये देहस्यास्य समापनम्   ॥12-009-011॥
अथ वैकोऽहमेकाहमेकैकस्मिन्वनस्पतौ। <br>चरन्भैक्ष्यं मुनिर्मुण्डः क्षपयिष्ये कलेवरम्   ॥12-009-012॥
पांसुभिः समवच्छन्नः शून्यागारप्रतिश्रयः। <br>वृक्षमूलनिकेतो वा त्यक्तसर्वप्रियाप्रियः   ॥12-009-013॥
न शोचन्न प्रहृष्यंश्च तुल्यनिन्दात्मसंस्तुतिः। <br>निराशीर्निर्ममो भूत्वा निर्द्वंद्वो निष्परिग्रहः   ॥12-009-014॥
आत्मारामः प्रसन्नात्मा जडान्धबधिराकृतिः। <br>अकुर्वाणः परैः कांचित्संविदं जातु केनचित्   ॥12-009-015॥
जङ्गमाजङ्गमान्सर्वान्नविहिंसंश्चतुर्विधान्। <br>प्रजाः सर्वाः स्वधर्मस्थाः समः प्राणभृतः प्रति   ॥12-009-016॥
न चाप्यवहसन्कंचिन्न कुर्वन्भ्रुकुटीं क्वचित्। <br>प्रसन्नवदनो नित्यं सर्वेन्द्रियसुसंयतः   ॥12-009-017॥
अपृच्छन्कस्यचिन्मार्गं व्रजन्येनैव केनचित्। <br>न देशं न दिशं कांचिद्गन्तुमिच्छन्विशेषतः   ॥12-009-018॥
गमने निरपेक्षश्च पश्चादनवलोकयन्। <br>ऋजुः प्रणिहितो गच्छंस्त्रसस्थावरवर्जकः   ॥12-009-019॥
स्वभावस्तु प्रयात्यग्रे प्रभवन्त्यशनान्यपि। <br>द्वंद्वानि च विरुद्धानि तानि सर्वाण्यचिन्तयन्   ॥12-009-020॥
अल्पं वास्वादु वा भोज्यं पूर्वालाभेन जातु चित्। <br>अन्येष्वपि चरँल्लाभमलाभे सप्त पूरयन्   ॥12-009-021॥
विधूमे न्यस्तमुसले व्यङ्गारे भुक्तवज्जने। <br>अतीतपात्रसंचारे काले विगतभिक्षुके   ॥12-009-022॥
एककालं चरन्भैक्ष्यं गृहे द्वे चैव पञ्च च। <br>स्पृहापाशान्विमुच्याहं चरिष्यामि महीमिमाम्   ॥12-009-023॥
न जिजीविषुवत्किंचिन्न मुमूर्षुवदाचरन्। <br>जीवितं मरणं चैव नाभिनन्दन्न च द्विषन्   ॥12-009-024॥
वास्यैकं तक्षतो बाहुं चन्दनेनैकमुक्षतः। <br>नाकल्याणं न कल्याणं चिन्तयन्नुभयोस्तयोः   ॥12-009-025॥
याः काश्चिज्जीवता शक्याः कर्तुमभ्युदयक्रियाः। <br>सर्वास्ताः समभित्यज्य निमेषादिव्यवस्थितः   ॥12-009-026॥
तेषु नित्यमसक्तश्च त्यक्तसर्वेन्द्रियक्रियः। <br>सुपरित्यक्तसंकल्पः सुनिर्णिक्तात्मकल्मषः   ॥12-009-027॥
विमुक्तः सर्वसङ्गेभ्यो व्यतीतः सर्ववागुराः। <br>न वशे कस्यचित्तिष्ठन्सधर्मा मातरिश्वनः   ॥12-009-028॥
वीतरागश्चरन्नेवं तुष्टिं प्राप्स्यामि शाश्वतीम्। <br>तृष्णया हि महत्पापमज्ञानादस्मि कारितः   ॥12-009-029॥
कुशलाकुशलान्येके कृत्वा कर्माणि मानवाः। <br>कार्यकारणसंश्लिष्टं स्वजनं नाम बिभ्रति   ॥12-009-030॥
आयुषोऽन्ते प्रहायेदं क्षीणप्रायं कलेवरम्। <br>प्रतिगृह्णाति तत्पापं कर्तुः कर्मफलं हि तत्   ॥12-009-031॥
एवं संसारचक्रेऽस्मिन्व्याविद्धे रथचक्रवत्। <br>समेति भूतग्रामोऽयं भूतग्रामेण कार्यवान्   ॥12-009-032॥
जन्ममृत्युजराव्याधिवेदनाभिरुपद्रुतम्। <br>असारमिममस्वन्तं संसारं त्यजतः सुखम्   ॥12-009-033॥
दिवः पतत्सु देवेषु स्थानेभ्यश्च महर्षिषु। <br>को हि नाम भवेनार्थी भवेत्कारणतत्त्ववित्   ॥12-009-034॥
कृत्वा हि विविधं कर्म तत्तद्विविधलक्षणम्। <br>पार्थिवैर्नृपतिः स्वल्पैः कारणैरेव बध्यते   ॥12-009-035॥
तस्मात्प्रज्ञामृतमिदं चिरान्मां प्रत्युपस्थितम्। <br>तत्प्राप्य प्रार्थये स्थानमव्ययं शाश्वतं ध्रुवम्   ॥12-009-036॥
एतया सततं वृत्त्या चरन्नेवंप्रकारया। <br>देहं संस्थापयिष्यामि निर्भयं मार्गमास्थितः   ॥12-009-037॥

<table border = "1"><tr><td>Verse</td></tr>
<tr><td> वैशंपायन उवाच। <br>ततो रामस्य तत्कर्म श्रुत्वा राजा युधिष्ठिरः। <br>विस्मयं परमं गत्वा प्रत्युवाच जनार्दनम्   ॥12-050-001॥</td></tr>
<tr><td>अहो रामस्य वार्ष्णेय शक्रस्येव महात्मनः। <br>विक्रमो येन वसुधा क्रोधान्निःक्षत्रिया कृता   ॥12-050-002॥</td></tr>
<tr><td>गोभिः समुद्रेण तथा गोलाङ्गूलर्क्षवानरैः। <br>गुप्ता रामभयोद्विग्नाः क्षत्रियाणां कुलोद्वहाः   ॥12-050-003॥</td></tr>
<tr><td>अहो धन्यो हि लोकोऽयं सभाग्याश्च नरा भुवि। <br>यत्र कर्मेदृशं धर्म्यं द्विजेन कृतमच्युत   ॥12-050-004॥</td></tr>
<tr><td>तथा यान्तौ तदा तात तावच्युतयुधिष्ठिरौ। <br>जग्मतुर्यत्र गाङ्गेयः शरतल्पगतः प्रभुः   ॥12-050-005॥</td></tr>
<tr><td>ततस्ते ददृशुर्भीष्मं शरप्रस्तरशायिनम्। <br>स्वरश्मिजालसंवीतं सायंसूर्यमिवानलम्   ॥12-050-006॥</td></tr>
<tr><td>उपास्यमानं मुनिभिर्देवैरिव शतक्रतुम्। <br>देशे परमधर्मिष्ठे नदीमोघवतीमनु   ॥12-050-007॥</td></tr>
<tr><td>दूरादेव तमालोक्य कृष्णो राजा च धर्मराट्। <br>चत्वारः पाण्डवाश्चैव ते च शारद्वतादयः   ॥12-050-008॥</td></tr>
<tr><td>अवस्कन्द्याथ वाहेभ्यः संयम्य प्रचलं मनः। <br>एकीकृत्येन्द्रियग्राममुपतस्थुर्महामुनीन्   ॥12-050-009॥</td></tr>
<tr><td>अभिवाद्य च गोविन्दः सात्यकिस्ते च कौरवाः। <br>व्यासादींस्तानृषीन्पश्चाद्गाङ्गेयमुपतस्थिरे   ॥12-050-010॥</td></tr>
<tr><td>तपोवृद्धिं ततः पृष्ट्वा गाङ्गेयं यदुकौरवाः। <br>परिवार्य ततः सर्वे निषेदुः पुरुषर्षभाः   ॥12-050-011॥</td></tr>
<tr><td>ततो निशम्य गाङ्गेयं शाम्यमानमिवानलम्। <br>किंचिद्दीनमना भीष्ममिति होवाच केशवः   ॥12-050-012॥</td></tr>
<tr><td>कच्चिज्ज्ञानानि ते राजन्प्रसन्नानि यथा पुरा। <br>कच्चिदव्याकुला चैव बुद्धिस्ते वदतां वर   ॥12-050-013॥</td></tr>
<tr><td>शराभिघातदुःखात्ते कच्चिद्गात्रं न दूयते। <br>मानसादपि दुःखाद्धि शारीरं बलवत्तरम्   ॥12-050-014॥</td></tr>
<tr><td>वरदानात्पितुः कामं छन्दमृत्युरसि प्रभो। <br>शंतनोर्धर्मशीलस्य न त्वेतच्छमकारणम्   ॥12-050-015॥</td></tr>
<tr><td>सुसूक्ष्मोऽपीह देहे वै शल्यो जनयते रुजम्। <br>किं पुनः शरसंघातैश्चितस्य तव भारत   ॥12-050-016॥</td></tr>
<tr><td>कामं नैतत्तवाख्येयं प्राणिनां प्रभवाप्ययौ। <br>भवान्ह्युपदिशेच्छ्रेयो देवानामपि भारत   ॥12-050-017॥</td></tr>
<tr><td>यद्धि भूतं भविष्यच्च भवच्च पुरुषर्षभ। <br>सर्वं तज्ज्ञानवृद्धस्य तव पाणाविवाहितम्   ॥12-050-018॥</td></tr>
<tr><td>संसारश्चैव भूतानां धर्मस्य च फलोदयः। <br>विदितस्ते महाप्राज्ञ त्वं हि ब्रह्ममयो निधिः   ॥12-050-019॥</td></tr>
<tr><td>त्वां हि राज्ये स्थितं स्फीते समग्राङ्गमरोगिणम्। <br>स्त्रीसहस्रैः परिवृतं पश्यामीहोर्ध्वरेतसम्   ॥12-050-020॥</td></tr>
<tr><td>ऋते शांतनवाद्भीष्मात्त्रिषु लोकेषु पार्थिव। <br>सत्यसंधान्महावीर्याच्छूराद्धर्मैकतत्परात्   ॥12-050-021॥</td></tr>
<tr><td>मृत्युमावार्य तरसा शरप्रस्तरशायिनः। <br>निसर्गप्रभवं किंचिन्न च तातानुशुश्रुम   ॥12-050-022॥</td></tr>
<tr><td>सत्ये तपसि दाने च यज्ञाधिकरणे तथा। <br>धनुर्वेदे च वेदे च नित्यं चैवान्ववेक्षणे   ॥12-050-023॥</td></tr>
<tr><td>अनृशंसं शुचिं दान्तं सर्वभूतहिते रतम्। <br>महारथं त्वत्सदृशं न कंचिदनुशुश्रुम   ॥12-050-024॥</td></tr>
<tr><td>त्वं हि देवान्सगन्धर्वान्ससुरासुरराक्षसान्। <br>शक्त एकरथेनैव विजेतुं नात्र संशयः   ॥12-050-025॥</td></tr>
<tr><td>त्वं हि भीष्म महाबाहो वसूनां वासवोपमः। <br>नित्यं विप्रैः समाख्यातो नवमोऽनवमो गुणैः   ॥12-050-026॥</td></tr>
<tr><td>अहं हि त्वाभिजानामि यस्त्वं पुरुषसत्तम। <br>त्रिदशेष्वपि विख्यातः स्वशक्त्या सुमहाबलः   ॥12-050-027॥</td></tr>
<tr><td>मनुष्येषु मनुष्येन्द्र न दृष्टो न च मे श्रुतः। <br>भवतो यो गुणैस्तुल्यः पृथिव्यां पुरुषः क्वचित्   ॥12-050-028॥</td></tr>
<tr><td>त्वं हि सर्वैर्गुणै राजन्देवानप्यतिरिच्यसे। <br>तपसा हि भवाञ्शक्तः स्रष्टुं लोकांश्चराचरान्   ॥12-050-029॥</td></tr>
<tr><td>तदस्य तप्यमानस्य ज्ञातीनां संक्षयेण वै। <br>ज्येष्ठस्य पाण्डुपुत्रस्य शोकं भीष्म व्यपानुद   ॥12-050-030॥</td></tr>
<tr><td>ये हि धर्माः समाख्याताश्चातुर्वर्ण्यस्य भारत। <br>चातुराश्रम्यसंसृष्टास्ते सर्वे विदितास्तव   ॥12-050-031॥</td></tr>
<tr><td>चातुर्वेद्ये च ये प्रोक्ताश्चातुर्होत्रे च भारत। <br>सांख्ये योगे च नियता ये च धर्माः सनातनाः   ॥12-050-032॥</td></tr>
<tr><td>चातुर्वर्ण्येन यश्चैको धर्मो न स्म विरुध्यते। <br>सेव्यमानः स चैवाद्यो गाङ्गेय विदितस्तव   ॥12-050-033॥</td></tr>
<tr><td>इतिहासपुराणं च कार्त्स्न्येन विदितं तव। <br>धर्मशास्त्रं च सकलं नित्यं मनसि ते स्थितम्   ॥12-050-034॥</td></tr>
<tr><td>ये च केचन लोकेऽस्मिन्नर्थाः संशयकारकाः। <br>तेषां छेत्ता नास्ति लोके त्वदन्यः पुरुषर्षभ   ॥12-050-035॥</td></tr>
<tr><td>स पाण्डवेयस्य मनःसमुत्थितं; नरेन्द्र शोकं व्यपकर्ष मेधया। <br>भवद्विधा ह्युत्तमबुद्धिविस्तरा; विमुह्यमानस्य जनस्य शान्तये   ॥12-050-036॥</td></tr>
</table>
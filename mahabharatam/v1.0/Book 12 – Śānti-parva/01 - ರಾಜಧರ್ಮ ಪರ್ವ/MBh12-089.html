<table border = "1"><tr><td>Verse</td></tr>
<tr><td> युधिष्ठिर उवाच। <br>यदा राजा समर्थोऽपि कोशार्थी स्यान्महामते। <br>कथं प्रवर्तेत तदा तन्मे ब्रूहि पितामह   ॥12-089-001॥</td></tr>
<tr><td> भीष्म उवाच। <br>यथादेशं यथाकालमपि चैव यथाबलम्। <br>अनुशिष्यात्प्रजा राजा धर्मार्थी तद्धिते रतः   ॥12-089-002॥</td></tr>
<tr><td>यथा तासां च मन्येत श्रेय आत्मन एव च। <br>तथा धर्म्याणि सर्वाणि राजा राष्ट्रे प्रवर्तयेत्   ॥12-089-003॥</td></tr>
<tr><td>मधुदोहं दुहेद्राष्ट्रं भ्रमरान्न विपातयेत्। <br>वत्सापेक्षी दुहेच्चैव स्तनांश्च न विकुट्टयेत्   ॥12-089-004॥</td></tr>
<tr><td>जलौकावत्पिबेद्राष्ट्रं मृदुनैव नराधिप। <br>व्याघ्रीव च हरेत्पुत्रमदष्ट्वा मा पतेदिति   ॥12-089-005॥</td></tr>
<tr><td>अल्पेनाल्पेन देयेन वर्धमानं प्रदापयेत्। <br>ततो भूयस्ततो भूयः कामं वृद्धिं समाचरेत्   ॥12-089-006॥</td></tr>
<tr><td>दमयन्निव दम्यानां शश्वद्भारं प्रवर्धयेत्। <br>मृदुपूर्वं प्रयत्नेन पाशानभ्यवहारयेत्   ॥12-089-007॥</td></tr>
<tr><td>सकृत्पाशावकीर्णास्ते न भविष्यन्ति दुर्दमाः। <br>उचितेनैव भोक्तव्यास्ते भविष्यन्ति यत्नतः   ॥12-089-008॥</td></tr>
<tr><td>तस्मात्सर्वसमारम्भो दुर्लभः पुरुषव्रजः। <br>यथामुख्यान्सान्त्वयित्वा भोक्तव्य इतरो जनः   ॥12-089-009॥</td></tr>
<tr><td>ततस्तान्भेदयित्वाथ परस्परविवक्षितान्। <br>भुञ्जीत सान्त्वयित्वैव यथासुखमयत्नतः   ॥12-089-010॥</td></tr>
<tr><td>न चास्थाने न चाकाले करानेभ्योऽनुपातयेत्। <br>आनुपूर्व्येण सान्त्वेन यथाकालं यथाविधि   ॥12-089-011॥</td></tr>
<tr><td>उपायान्प्रब्रवीम्येतान्न मे माया विवक्षिता। <br>अनुपायेन दमयन्प्रकोपयति वाजिनः   ॥12-089-012॥</td></tr>
<tr><td>पानागाराणि वेशाश्च वेशप्रापणिकास्तथा। <br>कुशीलवाः सकितवा ये चान्ये केचिदीदृशाः   ॥12-089-013॥</td></tr>
<tr><td>नियम्याः सर्व एवैते ये राष्ट्रस्योपघातकाः। <br>एते राष्ट्रे हि तिष्ठन्तो बाधन्ते भद्रिकाः प्रजाः   ॥12-089-014॥</td></tr>
<tr><td>न केनचिद्याचितव्यः कश्चित्किंचिदनापदि। <br>इति व्यवस्था भूतानां पुरस्तान्मनुना कृता   ॥12-089-015॥</td></tr>
<tr><td>सर्वे तथा न जीवेयुर्न कुर्युः कर्म चेदिह। <br>सर्व एव त्रयो लोका न भवेयुरसंशयम्   ॥12-089-016॥</td></tr>
<tr><td>प्रभुर्नियमने राजा य एतान्न नियच्छति। <br>भुङ्क्ते स तस्य पापस्य चतुर्भागमिति श्रुतिः। <br>तथा कृतस्य धर्मस्य चतुर्भागमुपाश्नुते   ॥12-089-017॥</td></tr>
<tr><td>स्थानान्येतानि संगम्य प्रसङ्गे भूतिनाशनः। <br>कामप्रसक्तः पुरुषः किमकार्यं विवर्जयेत्   ॥12-089-018॥</td></tr>
<tr><td>आपद्येव तु याचेरन्येषां नास्ति परिग्रहः। <br>दातव्यं धर्मतस्तेभ्यस्त्वनुक्रोशाद्दयार्थिना   ॥12-089-019॥</td></tr>
<tr><td>मा ते राष्ट्रे याचनका मा ते भूयुश्च दस्यवः। <br>इष्टादातार एवैते नैते भूतस्य भावकाः   ॥12-089-020॥</td></tr>
<tr><td>ये भूतान्यनुगृह्णन्ति वर्धयन्ति च ये प्रजाः। <br>ते ते राष्ट्रे प्रवर्तन्तां मा भूतानामभावकाः   ॥12-089-021॥</td></tr>
<tr><td>दण्ड्यास्ते च महाराज धनादानप्रयोजनाः। <br>प्रयोगं कारयेयुस्तान्यथा बलिकरांस्तथा   ॥12-089-022॥</td></tr>
<tr><td>कृषिगोरक्ष्यवाणिज्यं यच्चान्यत्किंचिदीदृशम्। <br>पुरुषैः कारयेत्कर्म बहुभिः सह कर्मिभिः   ॥12-089-023॥</td></tr>
<tr><td>नरश्चेत्कृषिगोरक्ष्यं वाणिज्यं चाप्यनुष्ठितः। <br>संशयं लभते किंचित्तेन राजा विगर्ह्यते   ॥12-089-024॥</td></tr>
<tr><td>धनिनः पूजयेन्नित्यं यानाच्छादनभोजनैः। <br>वक्तव्याश्चानुगृह्णीध्वं पूजाः सह मयेति ह   ॥12-089-025॥</td></tr>
<tr><td>अङ्गमेतन्महद्राज्ञां धनिनो नाम भारत। <br>ककुदं सर्वभूतानां धनस्थो नात्र संशयः   ॥12-089-026॥</td></tr>
<tr><td>प्राज्ञः शूरो धनस्थश्च स्वामी धार्मिक एव च। <br>तपस्वी सत्यवादी च बुद्धिमांश्चाभिरक्षति   ॥12-089-027॥</td></tr>
<tr><td>तस्मादेतेषु सर्वेषु प्रीतिमान्भव पार्थिव। <br>सत्यमार्जवमक्रोधमानृशंस्यं च पालय   ॥12-089-028॥</td></tr>
<tr><td>एवं दण्डं च कोशं च मित्रं भूमिं च लप्स्यसे। <br>सत्यार्जवपरो राजन्मित्रकोशसमन्वितः   ॥12-089-029॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>किमाहुर्दैवतं विप्रा राजानं भरतर्षभ। <br>मनुष्याणामधिपतिं तन्मे ब्रूहि पितामह   ॥12-068-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>बृहस्पतिं वसुमना यथा पप्रच्छ भारत   ॥12-068-002॥</td></tr>
<tr><td>राजा वसुमना नाम कौसल्यो धीमतां वरः। <br>महर्षिं परिपप्रच्छ कृतप्रज्ञो बृहस्पतिम्   ॥12-068-003॥</td></tr>
<tr><td>सर्वं वैनयिकं कृत्वा विनयज्ञो बृहस्पतेः। <br>दक्षिणानन्तरो भूत्वा प्रणम्य विधिपूर्वकम्   ॥12-068-004॥</td></tr>
<tr><td>विधिं पप्रच्छ राज्यस्य सर्वभूतहिते रतः। <br>प्रजानां हितमन्विच्छन्धर्ममूलं विशां पते   ॥12-068-005॥</td></tr>
<tr><td>केन भूतानि वर्धन्ते क्षयं गच्छन्ति केन च। <br>कमर्चन्तो महाप्राज्ञ सुखमत्यन्तमाप्नुयुः   ॥12-068-006॥</td></tr>
<tr><td>इति पृष्टो महाराज्ञा कौसल्येनामितौजसा। <br>राजसत्कारमव्यग्रः शशंसास्मै बृहस्पतिः   ॥12-068-007॥</td></tr>
<tr><td>राजमूलो महाराज धर्मो लोकस्य लक्ष्यते। <br>प्रजा राजभयादेव न खादन्ति परस्परम्   ॥12-068-008॥</td></tr>
<tr><td>राजा ह्येवाखिलं लोकं समुदीर्णं समुत्सुकम्। <br>प्रसादयति धर्मेण प्रसाद्य च विराजते   ॥12-068-009॥</td></tr>
<tr><td>यथा ह्यनुदये राजन्भूतानि शशिसूर्ययोः। <br>अन्धे तमसि मज्जेयुरपश्यन्तः परस्परम्   ॥12-068-010॥</td></tr>
<tr><td>यथा ह्यनुदके मत्स्या निराक्रन्दे विहंगमाः। <br>विहरेयुर्यथाकाममभिसृत्य पुनः पुनः   ॥12-068-011॥</td></tr>
<tr><td>विमथ्यातिक्रमेरंश्च विषह्यापि परस्परम्। <br>अभावमचिरेणैव गच्छेयुर्नात्र संशयः   ॥12-068-012॥</td></tr>
<tr><td>एवमेव विना राज्ञा विनश्येयुरिमाः प्रजाः। <br>अन्धे तमसि मज्जेयुरगोपाः पशवो यथा   ॥12-068-013॥</td></tr>
<tr><td>हरेयुर्बलवन्तो हि दुर्बलानां परिग्रहान्। <br>हन्युर्व्यायच्छमानांश्च यदि राजा न पालयेत्   ॥12-068-014॥</td></tr>
<tr><td>यानं वस्त्रमलंकारान्रत्नानि विविधानि च। <br>हरेयुः सहसा पापा यदि राजा न पालयेत्   ॥12-068-015॥</td></tr>
<tr><td>ममेदमिति लोकेऽस्मिन्न भवेत्संपरिग्रहः। <br>विश्वलोपः प्रवर्तेत यदि राजा न पालयेत्   ॥12-068-016॥</td></tr>
<tr><td>मातरं पितरं वृद्धमाचार्यमतिथिं गुरुम्। <br>क्लिश्नीयुरपि हिंस्युर्वा यदि राजा न पालयेत्   ॥12-068-017॥</td></tr>
<tr><td>पतेद्बहुविधं शस्त्रं बहुधा धर्मचारिषु। <br>अधर्मः प्रगृहीतः स्याद्यदि राजा न पालयेत्   ॥12-068-018॥</td></tr>
<tr><td>वधबन्धपरिक्लेशो नित्यमर्थवतां भवेत्। <br>ममत्वं च न विन्देयुर्यदि राजा न पालयेत्   ॥12-068-019॥</td></tr>
<tr><td>अन्तश्चाकाशमेव स्याल्लोकोऽयं दस्युसाद्भवेत्। <br>पतेच्च नरकं घोरं यदि राजा न पालयेत्   ॥12-068-020॥</td></tr>
<tr><td>न योनिपोषो वर्तेत न कृषिर्न वणिक्पथः। <br>मज्जेद्धर्मस्त्रयी न स्याद्यदि राजा न पालयेत्   ॥12-068-021॥</td></tr>
<tr><td>न यज्ञाः संप्रवर्तेरन्विधिवत्स्वाप्तदक्षिणाः। <br>न विवाहाः समाजा वा यदि राजा न पालयेत्   ॥12-068-022॥</td></tr>
<tr><td>न वृषाः संप्रवर्तेरन्न मथ्येरंश्च गर्गराः। <br>घोषाः प्रणाशं गच्छेयुर्यदि राजा न पालयेत्   ॥12-068-023॥</td></tr>
<tr><td>त्रस्तमुद्विग्नहृदयं हाहाभूतमचेतनम्। <br>क्षणेन विनशेत्सर्वं यदि राजा न पालयेत्   ॥12-068-024॥</td></tr>
<tr><td>न संवत्सरसत्राणि तिष्ठेयुरकुतोभयाः। <br>विधिवद्दक्षिणावन्ति यदि राजा न पालयेत्   ॥12-068-025॥</td></tr>
<tr><td>ब्राह्मणाश्चतुरो वेदान्नाधीयेरंस्तपस्विनः। <br>विद्यास्नातास्तपःस्नाता यदि राजा न पालयेत्   ॥12-068-026॥</td></tr>
<tr><td>हस्तो हस्तं स मुष्णीयाद्भिद्येरन्सर्वसेतवः। <br>भयार्तं विद्रवेत्सर्वं यदि राजा न पालयेत्   ॥12-068-027॥</td></tr>
<tr><td>न लभेद्धर्मसंश्लेषं हतविप्रहतो जनः। <br>कर्ता स्वेच्छेन्द्रियो गच्छेद्यदि राजा न पालयेत्   ॥12-068-028॥</td></tr>
<tr><td>अनयाः संप्रवर्तेरन्भवेद्वै वर्णसंकरः। <br>दुर्भिक्षमाविशेद्राष्ट्रं यदि राजा न पालयेत्   ॥12-068-029॥</td></tr>
<tr><td>विवृत्य हि यथाकामं गृहद्वाराणि शेरते। <br>मनुष्या रक्षिता राज्ञा समन्तादकुतोभयाः   ॥12-068-030॥</td></tr>
<tr><td>नाक्रुष्टं सहते कश्चित्कुतो हस्तस्य लङ्घनम्। <br>यदि राजा मनुष्येषु त्राता भवति धार्मिकः   ॥12-068-031॥</td></tr>
<tr><td>स्त्रियश्चापुरुषा मार्गं सर्वालंकारभूषिताः। <br>निर्भयाः प्रतिपद्यन्ते यदा रक्षति भूमिपः   ॥12-068-032॥</td></tr>
<tr><td>धर्ममेव प्रपद्यन्ते न हिंसन्ति परस्परम्। <br>अनुगृह्णन्ति चान्योन्यं यदा रक्षति भूमिपः   ॥12-068-033॥</td></tr>
<tr><td>यजन्ते च त्रयो वर्णा महायज्ञैः पृथग्विधैः। <br>युक्ताश्चाधीयते शास्त्रं यदा रक्षति भूमिपः   ॥12-068-034॥</td></tr>
<tr><td>वार्तामूलो ह्ययं लोकस्त्रय्या वै धार्यते सदा। <br>तत्सर्वं वर्तते सम्यग्यदा रक्षति भूमिपः   ॥12-068-035॥</td></tr>
<tr><td>यदा राजा धुरं श्रेष्ठामादाय वहति प्रजाः। <br>महता बलयोगेन तदा लोकः प्रसीदति   ॥12-068-036॥</td></tr>
<tr><td>यस्याभावे च भूतानामभावः स्यात्समन्ततः। <br>भावे च भावो नित्यः स्यात्कस्तं न प्रतिपूजयेत्   ॥12-068-037॥</td></tr>
<tr><td>तस्य यो वहते भारं सर्वलोकसुखावहम्। <br>तिष्ठेत्प्रियहिते राज्ञ उभौ लोकौ हि यो जयेत्   ॥12-068-038॥</td></tr>
<tr><td>यस्तस्य पुरुषः पापं मनसाप्यनुचिन्तयेत्। <br>असंशयमिह क्लिष्टः प्रेत्यापि नरकं पतेत्   ॥12-068-039॥</td></tr>
<tr><td>न हि जात्ववमन्तव्यो मनुष्य इति भूमिपः। <br>महती देवता ह्येषा नररूपेण तिष्ठति   ॥12-068-040॥</td></tr>
<tr><td>कुरुते पञ्च रूपाणि कालयुक्तानि यः सदा। <br>भवत्यग्निस्तथादित्यो मृत्युर्वैश्रवणो यमः   ॥12-068-041॥</td></tr>
<tr><td>यदा ह्यासीदतः पापान्दहत्युग्रेण तेजसा। <br>मिथ्योपचरितो राजा तदा भवति पावकः   ॥12-068-042॥</td></tr>
<tr><td>यदा पश्यति चारेण सर्वभूतानि भूमिपः। <br>क्षेमं च कृत्वा व्रजति तदा भवति भास्करः   ॥12-068-043॥</td></tr>
<tr><td>अशुचींश्च यदा क्रुद्धः क्षिणोति शतशो नरान्। <br>सपुत्रपौत्रान्सामात्यांस्तदा भवति सोऽन्तकः   ॥12-068-044॥</td></tr>
<tr><td>यदा त्वधार्मिकान्सर्वांस्तीक्ष्णैर्दण्डैर्नियच्छति। <br>धार्मिकांश्चानुगृह्णाति भवत्यथ यमस्तदा   ॥12-068-045॥</td></tr>
<tr><td>यदा तु धनधाराभिस्तर्पयत्युपकारिणः। <br>आच्छिनत्ति च रत्नानि विविधान्यपकारिणाम्   ॥12-068-046॥</td></tr>
<tr><td>श्रियं ददाति कस्मैचित्कस्माच्चिदपकर्षति। <br>तदा वैश्रवणो राजँल्लोके भवति भूमिपः   ॥12-068-047॥</td></tr>
<tr><td>नास्यापवादे स्थातव्यं दक्षेणाक्लिष्टकर्मणा। <br>धर्म्यमाकाङ्क्षता लाभमीश्वरस्यानसूयता   ॥12-068-048॥</td></tr>
<tr><td>न हि राज्ञः प्रतीपानि कुर्वन्सुखमवाप्नुयात्। <br>पुत्रो भ्राता वयस्यो वा यद्यप्यात्मसमो भवेत्   ॥12-068-049॥</td></tr>
<tr><td>कुर्यात्कृष्णगतिः शेषं ज्वलितोऽनिलसारथिः। <br>न तु राज्ञाभिपन्नस्य शेषं क्वचन विद्यते   ॥12-068-050॥</td></tr>
<tr><td>तस्य सर्वाणि रक्ष्याणि दूरतः परिवर्जयेत्। <br>मृत्योरिव जुगुप्सेत राजस्वहरणान्नरः   ॥12-068-051॥</td></tr>
<tr><td>नश्येदभिमृशन्सद्यो मृगः कूटमिव स्पृशन्। <br>आत्मस्वमिव संरक्षेद्राजस्वमिह बुद्धिमान्   ॥12-068-052॥</td></tr>
<tr><td>महान्तं नरकं घोरमप्रतिष्ठमचेतसः। <br>पतन्ति चिररात्राय राजवित्तापहारिणः   ॥12-068-053॥</td></tr>
<tr><td>राजा भोजो विराट्सम्राट्क्षत्रियो भूपतिर्नृपः। <br>य एवं स्तूयते शब्दैः कस्तं नार्चितुमिच्छति   ॥12-068-054॥</td></tr>
<tr><td>तस्माद्बुभूषुर्नियतो जितात्मा संयतेन्द्रियः। <br>मेधावी स्मृतिमान्दक्षः संश्रयेत महीपतिम्   ॥12-068-055॥</td></tr>
<tr><td>कृतज्ञं प्राज्ञमक्षुद्रं दृढभक्तिं जितेन्द्रियम्। <br>धर्मनित्यं स्थितं स्थित्यां मन्त्रिणं पूजयेन्नृपः   ॥12-068-056॥</td></tr>
<tr><td>दृढभक्तिं कृतप्रज्ञं धर्मज्ञं संयतेन्द्रियम्। <br>शूरमक्षुद्रकर्माणं निषिद्धजनमाश्रयेत्   ॥12-068-057॥</td></tr>
<tr><td>राजा प्रगल्भं पुरुषं करोति; राजा कृशं बृंहयते मनुष्यम्। <br>राजाभिपन्नस्य कुतः सुखानि; राजाभ्युपेतं सुखिनं करोति   ॥12-068-058॥</td></tr>
<tr><td>राजा प्रजानां हृदयं गरीयो; गतिः प्रतिष्ठा सुखमुत्तमं च। <br>यमाश्रिता लोकमिमं परं च; जयन्ति सम्यक्पुरुषा नरेन्द्रम्   ॥12-068-059॥</td></tr>
<tr><td>नराधिपश्चाप्यनुशिष्य मेदिनीं; दमेन सत्येन च सौहृदेन। <br>महद्भिरिष्ट्वा क्रतुभिर्महायशा;स्त्रिविष्टपे स्थानमुपैति सत्कृतम्   ॥12-068-060॥</td></tr>
<tr><td>स एवमुक्तो गुरुणा कौसल्यो राजसत्तमः। <br>प्रयत्नात्कृतवान्वीरः प्रजानां परिपालनम्   ॥12-068-061॥</td></tr>
</table>
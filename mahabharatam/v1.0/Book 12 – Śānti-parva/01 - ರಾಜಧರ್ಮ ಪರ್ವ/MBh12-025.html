<table border = "1"><tr><td>Verse</td></tr>
<tr><td> वैशंपायन उवाच। <br>पुनरेव महर्षिस्तं कृष्णद्वैपायनोऽब्रवीत्। <br>अजातशत्रुं कौन्तेयमिदं वचनमर्थवत्   ॥12-025-001॥</td></tr>
<tr><td>अरण्ये वसतां तात भ्रातॄणां ते तपस्विनाम्। <br>मनोरथा महाराज ये तत्रासन्युधिष्ठिर   ॥12-025-002॥</td></tr>
<tr><td>तानिमे भरतश्रेष्ठ प्राप्नुवन्तु महारथाः। <br>प्रशाधि पृथिवीं पार्थ ययातिरिव नाहुषः   ॥12-025-003॥</td></tr>
<tr><td>अरण्ये दुःखवसतिरनुभूता तपस्विभिः। <br>दुःखस्यान्ते नरव्याघ्राः सुखं त्वनुभवन्त्विमे   ॥12-025-004॥</td></tr>
<tr><td>धर्ममर्थं च कामं च भ्रातृभिः सह भारत। <br>अनुभूय ततः पश्चात्प्रस्थातासि विशां पते   ॥12-025-005॥</td></tr>
<tr><td>अतिथीनां च पितॄणां देवतानां च भारत। <br>आनृण्यं गच्छ कौन्तेय ततः स्वर्गं गमिष्यसि   ॥12-025-006॥</td></tr>
<tr><td>सर्वमेधाश्वमेधाभ्यां यजस्व कुरुनन्दन। <br>ततः पश्चान्महाराज गमिष्यसि परां गतिम्   ॥12-025-007॥</td></tr>
<tr><td>भ्रातॄंश्च सर्वान्क्रतुभिः संयोज्य बहुदक्षिणैः। <br>संप्राप्तः कीर्तिमतुलां पाण्डवेय भविष्यसि   ॥12-025-008॥</td></tr>
<tr><td>विद्म ते पुरुषव्याघ्र वचनं कुरुनन्दन। <br>शृणु मच्च यथा कुर्वन्धर्मान्न च्यवते नृपः   ॥12-025-009॥</td></tr>
<tr><td>आददानस्य च धनं निग्रहं च युधिष्ठिर। <br>समानं धर्मकुशलाः स्थापयन्ति नरेश्वर   ॥12-025-010॥</td></tr>
<tr><td>देशकालप्रतीक्षे यो दस्योर्दर्शयते नृपः। <br>शास्त्रजां बुद्धिमास्थाय नैनसा स हि युज्यते   ॥12-025-011॥</td></tr>
<tr><td>आदाय बलिषड्भागं यो राष्ट्रं नाभिरक्षति। <br>प्रतिगृह्णाति तत्पापं चतुर्थांशेन पार्थिवः   ॥12-025-012॥</td></tr>
<tr><td>निबोध च यथातिष्ठन्धर्मान्न च्यवते नृपः। <br>निग्रहाद्धर्मशास्त्राणामनुरुध्यन्नपेतभीः। <br>कामक्रोधावनादृत्य पितेव समदर्शनः   ॥12-025-013॥</td></tr>
<tr><td>दैवेनोपहते राजा कर्मकाले महाद्युते। <br>प्रमादयति तत्कर्म न तत्राहुरतिक्रमम्   ॥12-025-014॥</td></tr>
<tr><td>तरसा बुद्धिपूर्वं वा निग्राह्या एव शत्रवः। <br>पापैः सह न संदध्याद्राष्ट्रं पण्यं न कारयेत्   ॥12-025-015॥</td></tr>
<tr><td>शूराश्चार्याश्च सत्कार्या विद्वांसश्च युधिष्ठिर। <br>गोमतो धनिनश्चैव परिपाल्या विशेषतः   ॥12-025-016॥</td></tr>
<tr><td>व्यवहारेषु धर्म्येषु नियोज्याश्च बहुश्रुताः। <br>गुणयुक्तेऽपि नैकस्मिन्विश्वस्याच्च विचक्षणः   ॥12-025-017॥</td></tr>
<tr><td>अरक्षिता दुर्विनीतो मानी स्तब्धोऽभ्यसूयकः। <br>एनसा युज्यते राजा दुर्दान्त इति चोच्यते   ॥12-025-018॥</td></tr>
<tr><td>येऽरक्ष्यमाणा हीयन्ते दैवेनोपहते नृपे। <br>तस्करैश्चापि हन्यन्ते सर्वं तद्राजकिल्बिषम्   ॥12-025-019॥</td></tr>
<tr><td>सुमन्त्रिते सुनीते च विधिवच्चोपपादिते। <br>पौरुषे कर्मणि कृते नास्त्यधर्मो युधिष्ठिर   ॥12-025-020॥</td></tr>
<tr><td>विपद्यन्ते समारम्भाः सिध्यन्त्यपि च दैवतः। <br>कृते पुरुषकारे तु नैनः स्पृशति पार्थिवम्   ॥12-025-021॥</td></tr>
<tr><td>अत्र ते राजशार्दूल वर्तयिष्ये कथामिमाम्। <br>यद्वृत्तं पूर्वराजर्षेर्हयग्रीवस्य पार्थिव   ॥12-025-022॥</td></tr>
<tr><td>शत्रून्हत्वा हतस्याजौ शूरस्याक्लिष्टकर्मणः। <br>असहायस्य धीरस्य निर्जितस्य युधिष्ठिर   ॥12-025-023॥</td></tr>
<tr><td>यत्कर्म वै निग्रहे शात्रवाणां; योगश्चाग्र्यः पालने मानवानाम्। <br>कृत्वा कर्म प्राप्य कीर्तिं सुयुद्धे; वाजिग्रीवो मोदते देवलोके   ॥12-025-024॥</td></tr>
<tr><td>संत्यक्तात्मा समरेष्वाततायी; शस्त्रैश्छिन्नो दस्युभिरर्द्यमानः। <br>अश्वग्रीवः कर्मशीलो महात्मा; संसिद्धात्मा मोदते देवलोके   ॥12-025-025॥</td></tr>
<tr><td>धनुर्यूपो रशना ज्या शरः स्रु;क्स्रुवः खड्गो रुधिरं यत्र चाज्यम्। <br>रथो वेदी कामगो युद्धमग्नि;श्चातुर्होत्रं चतुरो वाजिमुख्याः   ॥12-025-026॥</td></tr>
<tr><td>हुत्वा तस्मिन्यज्ञवह्नावथारी;न्पापान्मुक्तो राजसिंहस्तरस्वी। <br>प्राणान्हुत्वा चावभृथे रणे स; वाजिग्रीवो मोदते देवलोके   ॥12-025-027॥</td></tr>
<tr><td>राष्ट्रं रक्षन्बुद्धिपूर्वं नयेन; संत्यक्तात्मा यज्ञशीलो महात्मा। <br>सर्वाँल्लोकान्व्याप्य कीर्त्या मनस्वी; वाजिग्रीवो मोदते देवलोके   ॥12-025-028॥</td></tr>
<tr><td>दैवीं सिद्धिं मानुषीं दण्डनीतिं; योगन्यायैः पालयित्वा महीं च। <br>तस्माद्राजा धर्मशीलो महात्मा; हयग्रीवो मोदते स्वर्गलोके   ॥12-025-029॥</td></tr>
<tr><td>विद्वांस्त्यागी श्रद्दधानः कृतज्ञ;स्त्यक्त्वा लोकं मानुषं कर्म कृत्वा। <br>मेधाविनां विदुषां संमतानां; तनुत्यजां लोकमाक्रम्य राजा   ॥12-025-030॥</td></tr>
<tr><td>सम्यग्वेदान्प्राप्य शास्त्राण्यधीत्य; सम्यग्राष्ट्रं पालयित्वा महात्मा। <br>चातुर्वर्ण्यं स्थापयित्वा स्वधर्मे; वाजिग्रीवो मोदते देवलोके   ॥12-025-031॥</td></tr>
<tr><td>जित्वा संग्रामान्पालयित्वा प्रजाश्च; सोमं पीत्वा तर्पयित्वा द्विजाग्र्यान्। <br>युक्त्या दण्डं धारयित्वा प्रजानां; युद्धे क्षीणो मोदते देवलोके   ॥12-025-032॥</td></tr>
<tr><td>वृत्तं यस्य श्लाघनीयं मनुष्याः; सन्तो विद्वांसश्चार्हयन्त्यर्हणीयाः। <br>स्वर्गं जित्वा वीरलोकांश्च गत्वा; सिद्धिं प्राप्तः पुण्यकीर्तिर्महात्मा   ॥12-025-033॥</td></tr>
</table>
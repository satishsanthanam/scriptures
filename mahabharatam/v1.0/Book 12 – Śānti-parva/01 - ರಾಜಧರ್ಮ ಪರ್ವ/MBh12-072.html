<table border = "1"><tr><td>Verse</td></tr>
<tr><td> युधिष्ठिर उवाच। <br>कथं राजा प्रजा रक्षन्नाधिबन्धेन युज्यते। <br>धर्मे च नापराध्नोति तन्मे ब्रूहि पितामह   ॥12-072-001॥</td></tr>
<tr><td> भीष्म उवाच। <br>समासेनैव ते तात धर्मान्वक्ष्यामि निश्चितान्। <br>विस्तरेण हि धर्माणां न जात्वन्तमवाप्नुयात्   ॥12-072-002॥</td></tr>
<tr><td>धर्मनिष्ठाञ्श्रुतवतो वेदव्रतसमाहितान्। <br>अर्चितान्वासयेथास्त्वं गृहे गुणवतो द्विजान्   ॥12-072-003॥</td></tr>
<tr><td>प्रत्युत्थायोपसंगृह्य चरणावभिवाद्य च। <br>अथ सर्वाणि कुर्वीथाः कार्याणि सपुरोहितः   ॥12-072-004॥</td></tr>
<tr><td>धर्मकार्याणि निर्वर्त्य मङ्गलानि प्रयुज्य च। <br>ब्राह्मणान्वाचयेथास्त्वमर्थसिद्धिजयाशिषः   ॥12-072-005॥</td></tr>
<tr><td>आर्जवेन च संपन्नो धृत्या बुद्ध्या च भारत। <br>अर्थार्थं परिगृह्णीयात्कामक्रोधौ च वर्जयेत्   ॥12-072-006॥</td></tr>
<tr><td>कामक्रोधौ पुरस्कृत्य योऽर्थं राजानुतिष्ठति। <br>न स धर्मं न चाप्यर्थं परिगृह्णाति बालिशः   ॥12-072-007॥</td></tr>
<tr><td>मा स्म लुब्धांश्च मूर्खांश्च कामे चार्थेषु यूयुजः। <br>अलुब्धान्बुद्धिसंपन्नान्सर्वकर्मसु योजयेत्   ॥12-072-008॥</td></tr>
<tr><td>मूर्खो ह्यधिकृतोऽर्थेषु कार्याणामविशारदः। <br>प्रजाः क्लिश्नात्ययोगेन कामद्वेषसमन्वितः   ॥12-072-009॥</td></tr>
<tr><td>बलिषष्ठेन शुल्केन दण्डेनाथापराधिनाम्। <br>शास्त्रनीतेन लिप्सेथा वेतनेन धनागमम्   ॥12-072-010॥</td></tr>
<tr><td>दापयित्वा करं धर्म्यं राष्ट्रं नित्यं यथाविधि। <br>अशेषान्कल्पयेद्राजा योगक्षेमानतन्द्रितः   ॥12-072-011॥</td></tr>
<tr><td>गोपायितारं दातारं धर्मनित्यमतन्द्रितम्। <br>अकामद्वेषसंयुक्तमनुरज्यन्ति मानवाः   ॥12-072-012॥</td></tr>
<tr><td>मा स्माधर्मेण लाभेन लिप्सेथास्त्वं धनागमम्। <br>धर्मार्थावध्रुवौ तस्य योऽपशास्त्रपरो भवेत्   ॥12-072-013॥</td></tr>
<tr><td>अपशास्त्रपरो राजा संचयान्नाधिगच्छति। <br>अस्थाने चास्य तद्वित्तं सर्वमेव विनश्यति   ॥12-072-014॥</td></tr>
<tr><td>अर्थमूलोऽपहिंसां च कुरुते स्वयमात्मनः। <br>करैरशास्त्रदृष्टैर्हि मोहात्संपीडयन्प्रजाः   ॥12-072-015॥</td></tr>
<tr><td>ऊधश्छिन्द्याद्धि यो धेन्वाः क्षीरार्थी न लभेत्पयः। <br>एवं राष्ट्रमयोगेन पीडितं न विवर्धते   ॥12-072-016॥</td></tr>
<tr><td>यो हि दोग्ध्रीमुपास्ते तु स नित्यं लभते पयः। <br>एवं राष्ट्रमुपायेन भुञ्जानो लभते फलम्   ॥12-072-017॥</td></tr>
<tr><td>अथ राष्ट्रमुपायेन भुज्यमानं सुरक्षितम्। <br>जनयत्यतुलां नित्यं कोशवृद्धिं युधिष्ठिर   ॥12-072-018॥</td></tr>
<tr><td>दोग्धि धान्यं हिरण्यं च प्रजा राज्ञि सुरक्षिता। <br>नित्यं स्वेभ्यः परेभ्यश्च तृप्ता माता यथा पयः   ॥12-072-019॥</td></tr>
<tr><td>मालाकारोपमो राजन्भव माङ्गारिकोपमः। <br>तथा युक्तश्चिरं राष्ट्रं भोक्तुं शक्यसि पालयन्   ॥12-072-020॥</td></tr>
<tr><td>परचक्राभियानेन यदि ते स्याद्धनक्षयः। <br>अथ साम्नैव लिप्सेथा धनमब्राह्मणेषु यत्   ॥12-072-021॥</td></tr>
<tr><td>मा स्म ते ब्राह्मणं दृष्ट्वा धनस्थं प्रचलेन्मनः। <br>अन्त्यायामप्यवस्थायां किमु स्फीतस्य भारत   ॥12-072-022॥</td></tr>
<tr><td>धनानि तेभ्यो दद्यास्त्वं यथाशक्ति यथार्हतः। <br>सान्त्वयन्परिरक्षंश्च स्वर्गमाप्स्यसि दुर्जयम्   ॥12-072-023॥</td></tr>
<tr><td>एवं धर्मेण वृत्तेन प्रजास्त्वं परिपालयन्। <br>स्वन्तं पुण्यं यशोवन्तं प्राप्स्यसे कुरुनन्दन   ॥12-072-024॥</td></tr>
<tr><td>धर्मेण व्यवहारेण प्रजाः पालय पाण्डव। <br>युधिष्ठिर तथा युक्तो नाधिबन्धेन योक्ष्यसे   ॥12-072-025॥</td></tr>
<tr><td>एष एव परो धर्मो यद्राजा रक्षते प्रजाः। <br>भूतानां हि यथा धर्मे रक्षणं च परा दया   ॥12-072-026॥</td></tr>
<tr><td>तस्मादेवं परं धर्मं मन्यन्ते धर्मकोविदाः। <br>यद्राजा रक्षणे युक्तो भूतेषु कुरुते दयाम्   ॥12-072-027॥</td></tr>
<tr><td>यदह्ना कुरुते पापमरक्षन्भयतः प्रजाः। <br>राजा वर्षसहस्रेण तस्यान्तमधिगच्छति   ॥12-072-028॥</td></tr>
<tr><td>यदह्ना कुरुते पुण्यं प्रजा धर्मेण पालयन्। <br>दश वर्षसहस्राणि तस्य भुङ्क्ते फलं दिवि   ॥12-072-029॥</td></tr>
<tr><td>स्विष्टिः स्वधीतिः सुतपा लोकाञ्जयति यावतः। <br>क्षणेन तानवाप्नोति प्रजा धर्मेण पालयन्   ॥12-072-030॥</td></tr>
<tr><td>एवं धर्मं प्रयत्नेन कौन्तेय परिपालयन्। <br>इह पुण्यफलं लब्ध्वा नाधिबन्धेन योक्ष्यसे   ॥12-072-031॥</td></tr>
<tr><td>स्वर्गलोके च महतीं श्रियं प्राप्स्यसि पाण्डव। <br>असंभवश्च धर्माणामीदृशानामराजसु। <br>तस्माद्राजैव नान्योऽस्ति यो महत्फलमाप्नुयात्   ॥12-072-032॥</td></tr>
<tr><td>स राज्यमृद्धिमत्प्राप्य धर्मेण परिपालयन्। <br>इन्द्रं तर्पय सोमेन कामैश्च सुहृदो जनान्   ॥12-072-033॥</td></tr>
</table>
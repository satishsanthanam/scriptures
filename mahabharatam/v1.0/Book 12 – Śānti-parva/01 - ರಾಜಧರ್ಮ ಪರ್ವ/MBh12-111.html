<table border = "1"><tr><td>Verse</td></tr>
<tr><td> युधिष्ठिर उवाच। <br>क्लिश्यमानेषु भूतेषु तैस्तैर्भावैस्ततस्ततः। <br>दुर्गाण्यतितरेद्येन तन्मे ब्रूहि पितामह   ॥12-111-001॥</td></tr>
<tr><td> भीष्म उवाच। <br>आश्रमेषु यथोक्तेषु यथोक्तं ये द्विजातयः। <br>वर्तन्ते संयतात्मानो दुर्गाण्यतितरन्ति ते   ॥12-111-002॥</td></tr>
<tr><td>ये दम्भान्न जपन्ति स्म येषां वृत्तिश्च संवृता। <br>विषयांश्च निगृह्णन्ति दुर्गाण्यतितरन्ति ते   ॥12-111-003॥</td></tr>
<tr><td>वासयन्त्यतिथीन्नित्यं नित्यं ये चानसूयकाः। <br>नित्यं स्वाध्यायशीलाश्च दुर्गाण्यतितरन्ति ते   ॥12-111-004॥</td></tr>
<tr><td>मातापित्रोश्च ये वृत्तिं वर्तन्ते धर्मकोविदाः। <br>वर्जयन्ति दिवास्वप्नं दुर्गाण्यतितरन्ति ते   ॥12-111-005॥</td></tr>
<tr><td>स्वेषु दारेषु वर्तन्ते न्यायवृत्तेष्वृतावृतौ। <br>अग्निहोत्रपराः सन्तो दुर्गाण्यतितरन्ति ते   ॥12-111-006॥</td></tr>
<tr><td>ये न लोभान्नयन्त्यर्थान्राजानो रजसावृताः। <br>विषयान्परिरक्षन्तो दुर्गाण्यतितरन्ति ते   ॥12-111-007॥</td></tr>
<tr><td>आहवेषु च ये शूरास्त्यक्त्वा मरणजं भयम्। <br>धर्मेण जयमिच्छन्तो दुर्गाण्यतितरन्ति ते   ॥12-111-008॥</td></tr>
<tr><td>ये पापानि न कुर्वन्ति कर्मणा मनसा गिरा। <br>निक्षिप्तदण्डा भूतेषु दुर्गाण्यतितरन्ति ते   ॥12-111-009॥</td></tr>
<tr><td>ये वदन्तीह सत्यानि प्राणत्यागेऽप्युपस्थिते। <br>प्रमाणभूता भूतानां दुर्गाण्यतितरन्ति ते   ॥12-111-010॥</td></tr>
<tr><td>अनध्यायेषु ये विप्राः स्वाध्यायं नैव कुर्वते। <br>तपोनित्याः सुतपसो दुर्गाण्यतितरन्ति ते   ॥12-111-011॥</td></tr>
<tr><td>कर्माण्यकुहकार्थानि येषां वाचश्च सूनृताः। <br>येषामर्थाश्च साध्वर्था दुर्गाण्यतितरन्ति ते   ॥12-111-012॥</td></tr>
<tr><td>ये तपश्च तपस्यन्ति कौमारब्रह्मचारिणः। <br>विद्यावेदव्रतस्नाता दुर्गाण्यतितरन्ति ते   ॥12-111-013॥</td></tr>
<tr><td>ये च संशान्तरजसः संशान्ततमसश्च ये। <br>सत्ये स्थिता महात्मानो दुर्गाण्यतितरन्ति ते   ॥12-111-014॥</td></tr>
<tr><td>येषां न कश्चित्त्रसति त्रसन्ति न च कस्यचित्। <br>येषामात्मसमो लोको दुर्गाण्यतितरन्ति ते   ॥12-111-015॥</td></tr>
<tr><td>परश्रिया न तप्यन्ते ये सन्तः पुरुषर्षभाः। <br>ग्राम्यादन्नान्निवृत्ताश्च दुर्गाण्यतितरन्ति ते   ॥12-111-016॥</td></tr>
<tr><td>सर्वान्देवान्नमस्यन्ति सर्वान्धर्मांश्च शृण्वते। <br>ये श्रद्दधाना दान्ताश्च दुर्गाण्यतितरन्ति ते   ॥12-111-017॥</td></tr>
<tr><td>ये न मानितमिच्छन्ति मानयन्ति च ये परम्। <br>मान्यमाना न मन्यन्ते दुर्गाण्यतितरन्ति ते   ॥12-111-018॥</td></tr>
<tr><td>ये श्राद्धानि च कुर्वन्ति तिथ्यां तिथ्यां प्रजार्थिनः। <br>सुविशुद्धेन मनसा दुर्गाण्यतितरन्ति ते   ॥12-111-019॥</td></tr>
<tr><td>ये क्रोधं नैव कुर्वन्ति क्रुद्धान्संशमयन्ति च। <br>न च कुप्यन्ति भृत्येभ्यो दुर्गाण्यतितरन्ति ते   ॥12-111-020॥</td></tr>
<tr><td>मधु मांसं च ये नित्यं वर्जयन्तीह मानवाः। <br>जन्मप्रभृति मद्यं च दुर्गाण्यतितरन्ति ते   ॥12-111-021॥</td></tr>
<tr><td>यात्रार्थं भोजनं येषां संतानार्थं च मैथुनम्। <br>वाक्सत्यवचनार्थाय दुर्गाण्यतितरन्ति ते   ॥12-111-022॥</td></tr>
<tr><td>ईश्वरं सर्वभूतानां जगतः प्रभवाप्ययम्। <br>भक्ता नारायणं ये च दुर्गाण्यतितरन्ति ते   ॥12-111-023॥</td></tr>
<tr><td>य एष रक्तपद्माक्षः पीतवासा महाभुजः। <br>सुहृद्भ्राता च मित्रं च संबन्धी च तवाच्युतः   ॥12-111-024॥</td></tr>
<tr><td>य इमान्सकलाँल्लोकांश्चर्मवत्परिवेष्टयेत्। <br>इच्छन्प्रभुरचिन्त्यात्मा गोविन्दः पुरुषोत्तमः   ॥12-111-025॥</td></tr>
<tr><td>स्थितः प्रियहिते जिष्णोः स एष पुरुषर्षभ। <br>राजंस्तव च दुर्धर्षो वैकुण्ठः पुरुषोत्तमः   ॥12-111-026॥</td></tr>
<tr><td>य एनं संश्रयन्तीह भक्त्या नारायणं हरिम्। <br>ते तरन्तीह दुर्गाणि न मेऽत्रास्ति विचारणा   ॥12-111-027॥</td></tr>
<tr><td>दुर्गातितरणं ये च पठन्ति श्रावयन्ति च। <br>पाठयन्ति च विप्रेभ्यो दुर्गाण्यतितरन्ति ते   ॥12-111-028॥</td></tr>
<tr><td>इति कृत्यसमुद्देशः कीर्तितस्ते मयानघ। <br>संतरेद्येन दुर्गाणि परत्रेह च मानवः   ॥12-111-029॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>ह्रीनिषेधाः सदा सन्तः सत्यार्जवसमन्विताः। <br>शक्ताः कथयितुं सम्यक्ते तव स्युः सभासदः   ॥12-084-001॥</td></tr>
<tr><td>अत्याढ्यांश्चातिशूरांश्च ब्राह्मणांश्च बहुश्रुतान्। <br>सुसंतुष्टांश्च कौन्तेय महोत्साहांश्च कर्मसु   ॥12-084-002॥</td></tr>
<tr><td>एतान्सहायाँल्लिप्सेथाः सर्वास्वापत्सु भारत। <br>कुलीनः पूजितो नित्यं न हि शक्तिं निगूहति   ॥12-084-003॥</td></tr>
<tr><td>प्रसन्नं ह्यप्रसन्नं वा पीडितं हृतमेव वा। <br>आवर्तयति भूयिष्ठं तदेको ह्यनुपालितः   ॥12-084-004॥</td></tr>
<tr><td>कुलीना देशजाः प्राज्ञा रूपवन्तो बहुश्रुताः। <br>प्रगल्भाश्चानुरक्ताश्च ते तव स्युः परिच्छदाः   ॥12-084-005॥</td></tr>
<tr><td>दौष्कुलेयाश्च लुब्धाश्च नृशंसा निरपत्रपाः। <br>ते त्वां तात निषेवेयुर्यावदार्द्रकपाणयः   ॥12-084-006॥</td></tr>
<tr><td>अर्थमानार्घ्यसत्कारैर्भोगैरुच्चावचैः प्रियान्। <br>यानर्थभाजो मन्येथास्ते ते स्युः सुखभागिनः   ॥12-084-007॥</td></tr>
<tr><td>अभिन्नवृत्ता विद्वांसः सद्वृत्ताश्चरितव्रताः। <br>न त्वां नित्यार्थिनो जह्युरक्षुद्राः सत्यवादिनः   ॥12-084-008॥</td></tr>
<tr><td>अनार्या ये न जानन्ति समयं मन्दचेतसः। <br>तेभ्यः प्रतिजुगुप्सेथा जानीयाः समयच्युतान्   ॥12-084-009॥</td></tr>
<tr><td>नैकमिच्छेद्गणं हित्वा स्याच्चेदन्यतरग्रहः। <br>यस्त्वेको बहुभिः श्रेयान्कामं तेन गणं त्यजेत्   ॥12-084-010॥</td></tr>
<tr><td>श्रेयसो लक्षणं ह्येतद्विक्रमो यस्य दृश्यते। <br>कीर्तिप्रधानो यश्च स्यात्समये यश्च तिष्ठति   ॥12-084-011॥</td></tr>
<tr><td>समर्थान्पूजयेद्यश्च नास्पर्ध्यैः स्पर्धते च यः। <br>न च कामाद्भयात्क्रोधाल्लोभाद्वा धर्ममुत्सृजेत्   ॥12-084-012॥</td></tr>
<tr><td>अमानी सत्यवाक्शक्तो जितात्मा मान्यमानिता। <br>स ते मन्त्रसहायः स्यात्सर्वावस्थं परीक्षितः   ॥12-084-013॥</td></tr>
<tr><td>कुलीनः सत्यसंपन्नस्तितिक्षुर्दक्ष आत्मवान्। <br>शूरः कृतज्ञः सत्यश्च श्रेयसः पार्थ लक्षणम्   ॥12-084-014॥</td></tr>
<tr><td>तस्यैवं वर्तमानस्य पुरुषस्य विजानतः। <br>अमित्राः संप्रसीदन्ति ततो मित्रीभवन्त्यपि   ॥12-084-015॥</td></tr>
<tr><td>अत ऊर्ध्वममात्यानां परीक्षेत गुणागुणान्। <br>संयतात्मा कृतप्रज्ञो भूतिकामश्च भूमिपः   ॥12-084-016॥</td></tr>
<tr><td>संबद्धाः पुरुषैराप्तैरभिजातैः स्वदेशजैः। <br>अहार्यैरव्यभीचारैः सर्वतः सुपरीक्षितैः   ॥12-084-017॥</td></tr>
<tr><td>योधाः स्रौवास्तथा मौलास्तथैवान्येऽप्यवस्कृताः। <br>कर्तव्या भूतिकामेन पुरुषेण बुभूषता   ॥12-084-018॥</td></tr>
<tr><td>येषां वैनयिकी बुद्धिः प्रकृता चैव शोभना। <br>तेजो धैर्यं क्षमा शौचमनुराग स्थितिर्धृतिः   ॥12-084-019॥</td></tr>
<tr><td>परीक्षितगुणान्नित्यं प्रौढभावान्धुरंधरान्। <br>पञ्चोपधाव्यतीतांश्च कुर्याद्राजार्थकारिणः   ॥12-084-020॥</td></tr>
<tr><td>पर्याप्तवचनान्वीरान्प्रतिपत्तिविशारदान्। <br>कुलीनान्सत्यसंपन्नानिङ्गितज्ञाननिष्ठुरान्   ॥12-084-021॥</td></tr>
<tr><td>देशकालविधानज्ञान्भर्तृकार्यहितैषिणः। <br>नित्यमर्थेषु सर्वेषु राजा कुर्वीत मन्त्रिणः   ॥12-084-022॥</td></tr>
<tr><td>हीनतेजा ह्यसंहृष्टो नैव जातु व्यवस्यति। <br>अवश्यं जनयत्येव सर्वकर्मसु संशयान्   ॥12-084-023॥</td></tr>
<tr><td>एवमल्पश्रुतो मन्त्री कल्याणाभिजनोऽप्युत। <br>धर्मार्थकामयुक्तोऽपि नालं मन्त्रं परीक्षितुम्   ॥12-084-024॥</td></tr>
<tr><td>तथैवानभिजातोऽपि काममस्तु बहुश्रुतः। <br>अनायक इवाचक्षुर्मुह्यत्यूह्येषु कर्मसु   ॥12-084-025॥</td></tr>
<tr><td>यो वा ह्यस्थिरसंकल्पो बुद्धिमानागतागमः। <br>उपायज्ञोऽपि नालं स कर्म यापयितुं चिरम्   ॥12-084-026॥</td></tr>
<tr><td>केवलात्पुनराचारात्कर्मणो नोपपद्यते। <br>परिमर्शो विशेषाणामश्रुतस्येह दुर्मतेः   ॥12-084-027॥</td></tr>
<tr><td>मन्त्रिण्यननुरक्ते तु विश्वासो न हि विद्यते। <br>तस्मादननुरक्ताय नैव मन्त्रं प्रकाशयेत्   ॥12-084-028॥</td></tr>
<tr><td>व्यथयेद्धि स राजानं मन्त्रिभिः सहितोऽनृजुः। <br>मारुतोपहतच्छिद्रैः प्रविश्याग्निरिव द्रुमम्   ॥12-084-029॥</td></tr>
<tr><td>संक्रुध्यत्येकदा स्वामी स्थानाच्चैवापकर्षति। <br>वाचा क्षिपति संरब्धस्ततः पश्चात्प्रसीदति   ॥12-084-030॥</td></tr>
<tr><td>तानि तान्यनुरक्तेन शक्यान्यनुतितिक्षितुम्। <br>मन्त्रिणां च भवेत्क्रोधो विस्फूर्जितमिवाशनेः   ॥12-084-031॥</td></tr>
<tr><td>यस्तु संहरते तानि भर्तुः प्रियचिकीर्षया। <br>समानसुखदुःखं तं पृच्छेदर्थेषु मानवम्   ॥12-084-032॥</td></tr>
<tr><td>अनृजुस्त्वनुरक्तोऽपि संपन्नश्चेतरैर्गुणैः। <br>राज्ञः प्रज्ञानयुक्तोऽपि न मन्त्रं श्रोतुमर्हति   ॥12-084-033॥</td></tr>
<tr><td>योऽमित्रैः सह संबद्धो न पौरान्बहु मन्यते। <br>स सुहृत्तादृशो राज्ञो न मन्त्रं श्रोतुमर्हति   ॥12-084-034॥</td></tr>
<tr><td>अविद्वानशुचिः स्तब्धः शत्रुसेवी विकत्थनः। <br>स सुहृत्क्रोधनो लुब्धो न मन्त्रं श्रोतुमर्हति   ॥12-084-035॥</td></tr>
<tr><td>आगन्तुश्चानुरक्तोऽपि काममस्तु बहुश्रुतः। <br>सत्कृतः संविभक्तो वा न मन्त्रं श्रोतुमर्हति   ॥12-084-036॥</td></tr>
<tr><td>यस्त्वल्पेनापि कार्येण सकृदाक्षारितो भवेत्। <br>पुनरन्यैर्गुणैर्युक्तो न मन्त्रं श्रोतुमर्हति   ॥12-084-037॥</td></tr>
<tr><td>कृतप्रज्ञश्च मेधावी बुधो जानपदः शुचिः। <br>सर्वकर्मसु यः शुद्धः स मन्त्रं श्रोतुमर्हति   ॥12-084-038॥</td></tr>
<tr><td>ज्ञानविज्ञानसंपन्नः प्रकृतिज्ञः परात्मनोः। <br>सुहृदात्मसमो राज्ञः स मन्त्रं श्रोतुमर्हति   ॥12-084-039॥</td></tr>
<tr><td>सत्यवाक्शीलसंपन्नो गम्भीरः सत्रपो मृदुः। <br>पितृपैतामहो यः स्यात्स मन्त्रं श्रोतुमर्हति   ॥12-084-040॥</td></tr>
<tr><td>संतुष्टः संमतः सत्यः शौटीरो द्वेष्यपापकः। <br>मन्त्रवित्कालविच्छूरः स मन्त्रं श्रोतुमर्हति   ॥12-084-041॥</td></tr>
<tr><td>सर्वलोकं समं शक्तः सान्त्वेन कुरुते वशे। <br>तस्मै मन्त्रः प्रयोक्तव्यो दण्डमाधित्सता नृप   ॥12-084-042॥</td></tr>
<tr><td>पौरजानपदा यस्मिन्विश्वासं धर्मतो गताः। <br>योद्धा नयविपश्चिच्च स मन्त्रं श्रोतुमर्हति   ॥12-084-043॥</td></tr>
<tr><td>तस्मात्सर्वैर्गुणैरेतैरुपपन्नाः सुपूजिताः। <br>मन्त्रिणः प्रकृतिज्ञाः स्युस्त्र्यवरा महदीप्सवः   ॥12-084-044॥</td></tr>
<tr><td>स्वासु प्रकृतिषु छिद्रं लक्षयेरन्परस्य च। <br>मन्त्रिणो मन्त्रमूलं हि राज्ञो राष्ट्रं विवर्धते   ॥12-084-045॥</td></tr>
<tr><td>नास्य छिद्रं परः पश्येच्छिद्रेषु परमन्वियात्। <br>गूहेत्कूर्म इवाङ्गानि रक्षेद्विवरमात्मनः   ॥12-084-046॥</td></tr>
<tr><td>मन्त्रग्राहा हि राज्यस्य मन्त्रिणो ये मनीषिणः। <br>मन्त्रसंहननो राजा मन्त्राङ्गानीतरो जनः   ॥12-084-047॥</td></tr>
<tr><td>राज्यं प्रणिधिमूलं हि मन्त्रसारं प्रचक्षते। <br>स्वामिनं त्वनुवर्तन्ति वृत्त्यर्थमिह मन्त्रिणः   ॥12-084-048॥</td></tr>
<tr><td>स विनीय मदक्रोधौ मानमीर्ष्यां च निर्वृतः। <br>नित्यं पञ्चोपधातीतैर्मन्त्रयेत्सह मन्त्रिभिः   ॥12-084-049॥</td></tr>
<tr><td>तेषां त्रयाणां विविधं विमर्शं; बुध्येत चित्तं विनिवेश्य तत्र। <br>स्वनिश्चयं तं परनिश्चयं च; निवेदयेदुत्तरमन्त्रकाले   ॥12-084-050॥</td></tr>
<tr><td>धर्मार्थकामज्ञमुपेत्य पृच्छे;द्युक्तो गुरुं ब्राह्मणमुत्तमार्थम्। <br>निष्ठा कृता तेन यदा सह स्या;त्तं तत्र मार्गं प्रणयेदसक्तम्   ॥12-084-051॥</td></tr>
<tr><td>एवं सदा मन्त्रयितव्यमाहु;र्ये मन्त्रतत्त्वार्थविनिश्चयज्ञाः। <br>तस्मात्त्वमेवं प्रणयेः सदैव; मन्त्रं प्रजासंग्रहणे समर्थम्   ॥12-084-052॥</td></tr>
<tr><td>न वामनाः कुब्जकृशा न खञ्जा; नान्धा जडाः स्त्री न नपुंसकं च। <br>न चात्र तिर्यङ्न पुरो न पश्चा;न्नोर्ध्वं न चाधः प्रचरेत कश्चित्   ॥12-084-053॥</td></tr>
<tr><td>आरुह्य वातायनमेव शून्यं; स्थलं प्रकाशं कुशकाशहीनम्। <br>वागङ्गदोषान्परिहृत्य मन्त्रं; संमन्त्रयेत्कार्यमहीनकालम्   ॥12-084-054॥</td></tr>
</table>
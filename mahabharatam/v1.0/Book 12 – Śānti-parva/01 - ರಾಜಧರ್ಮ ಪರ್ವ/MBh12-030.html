<table border = "1"><tr><td>Verse</td></tr>
<tr><td> युधिष्ठिर उवाच। <br>स कथं काञ्चनष्ठीवी सृञ्जयस्य सुतोऽभवत्। <br>पर्वतेन किमर्थं च दत्तः केन ममार च   ॥12-030-001॥</td></tr>
<tr><td>यदा वर्षसहस्रायुस्तदा भवति मानवः। <br>कथमप्राप्तकौमारः सृञ्जयस्य सुतो मृतः   ॥12-030-002॥</td></tr>
<tr><td>उताहो नाममात्रं वै सुवर्णष्ठीविनोऽभवत्। <br>तथ्यं वा काञ्चनष्ठीवीत्येतदिच्छामि वेदितुम्   ॥12-030-003॥</td></tr>
<tr><td> वासुदेव उवाच। <br>अत्र ते कथयिष्यामि यथा वृत्तं जनेश्वर। <br>नारदः पर्वतश्चैव प्रागृषी लोकपूजितौ   ॥12-030-004॥</td></tr>
<tr><td>मातुलो भागिनेयश्च देवलोकादिहागतौ। <br>विहर्तुकामौ संप्रीत्या मानुष्येषु पुरा प्रभू   ॥12-030-005॥</td></tr>
<tr><td>हविःपवित्रभोज्येन देवभोज्येन चैव ह। <br>नारदो मातुलश्चैव भागिनेयश्च पर्वतः   ॥12-030-006॥</td></tr>
<tr><td>तावुभौ तपसोपेताववनीतलचारिणौ। <br>भुञ्जानौ मानुषान्भोगान्यथावत्पर्यधावताम्   ॥12-030-007॥</td></tr>
<tr><td>प्रीतिमन्तौ मुदा युक्तौ समयं तत्र चक्रतुः। <br>यो भवेद्धृदि संकल्पः शुभो वा यदि वाशुभः। <br>अन्योन्यस्य स आख्येयो मृषा शापोऽन्यथा भवेत्   ॥12-030-008॥</td></tr>
<tr><td>तौ तथेति प्रतिज्ञाय महर्षी लोकपूजितौ। <br>सृञ्जयं श्वैत्यमभ्येत्य राजानमिदमूचतुः   ॥12-030-009॥</td></tr>
<tr><td>आवां भवति वत्स्यावः कंचित्कालं हिताय ते। <br>यथावत्पृथिवीपाल आवयोः प्रगुणीभव। <br>तथेति कृत्वा तौ राजा सत्कृत्योपचचार ह   ॥12-030-010॥</td></tr>
<tr><td>ततः कदाचित्तौ राजा महात्मानौ तथागतौ। <br>अब्रवीत्परमप्रीतः सुतेयं वरवर्णिनी   ॥12-030-011॥</td></tr>
<tr><td>एकैव मम कन्यैषा युवां परिचरिष्यति। <br>दर्शनीयानवद्याङ्गी शीलवृत्तसमन्विता। <br>सुकुमारी कुमारी च पद्मकिञ्जल्कसंनिभा   ॥12-030-012॥</td></tr>
<tr><td>परमं सौम्य इत्युक्तस्ताभ्यां राजा शशास ताम्। <br>कन्ये विप्रावुपचर देववत्पितृवच्च ह   ॥12-030-013॥</td></tr>
<tr><td>सा तु कन्या तथेत्युक्त्वा पितरं धर्मचारिणी। <br>यथानिदेशं राज्ञस्तौ सत्कृत्योपचचार ह   ॥12-030-014॥</td></tr>
<tr><td>तस्यास्तथोपचारेण रूपेणाप्रतिमेन च। <br>नारदं हृच्छयस्तूर्णं सहसैवान्वपद्यत   ॥12-030-015॥</td></tr>
<tr><td>ववृधे च ततस्तस्य हृदि कामो महात्मनः। <br>यथा शुक्लस्य पक्षस्य प्रवृत्तावुडुराट्छनैः   ॥12-030-016॥</td></tr>
<tr><td>न च तं भागिनेयाय पर्वताय महात्मने। <br>शशंस मन्मथं तीव्रं व्रीडमानः स धर्मवित्   ॥12-030-017॥</td></tr>
<tr><td>तपसा चेङ्गितेनाथ पर्वतोऽथ बुबोध तत्। <br>कामार्तं नारदं क्रुद्धः शशापैनं ततो भृशम्   ॥12-030-018॥</td></tr>
<tr><td>कृत्वा समयमव्यग्रो भवान्वै सहितो मया। <br>यो भवेद्धृदि संकल्पः शुभो वा यदि वाशुभः   ॥12-030-019॥</td></tr>
<tr><td>अन्योन्यस्य स आख्येय इति तद्वै मृषा कृतम्। <br>भवता वचनं ब्रह्मंस्तस्मादेतद्वदाम्यहम्   ॥12-030-020॥</td></tr>
<tr><td>न हि कामं प्रवर्तन्तं भवानाचष्ट मे पुरा। <br>सुकुमार्यां कुमार्यां ते तस्मादेष शपाम्यहम्   ॥12-030-021॥</td></tr>
<tr><td>ब्रह्मवादी गुरुर्यस्मात्तपस्वी ब्राह्मणश्च सन्। <br>अकार्षीः समयभ्रंशमावाभ्यां यः कृतो मिथः   ॥12-030-022॥</td></tr>
<tr><td>शप्स्ये तस्मात्सुसंक्रुद्धो भवन्तं तं निबोध मे। <br>सुकुमारी च ते भार्या भविष्यति न संशयः   ॥12-030-023॥</td></tr>
<tr><td>वानरं चैव कन्या त्वां विवाहात्प्रभृति प्रभो। <br>संद्रक्ष्यन्ति नराश्चान्ये स्वरूपेण विनाकृतम्   ॥12-030-024॥</td></tr>
<tr><td>स तद्वाक्यं तु विज्ञाय नारदः पर्वतात्तदा। <br>अशपत्तमपि क्रोधाद्भागिनेयं स मातुलः   ॥12-030-025॥</td></tr>
<tr><td>तपसा ब्रह्मचर्येण सत्येन च दमेन च। <br>युक्तोऽपि धर्मनित्यश्च न स्वर्गवासमाप्स्यसि   ॥12-030-026॥</td></tr>
<tr><td>तौ तु शप्त्वा भृशं क्रुद्धौ परस्परममर्षणौ। <br>प्रतिजग्मतुरन्योन्यं क्रुद्धाविव गजोत्तमौ   ॥12-030-027॥</td></tr>
<tr><td>पर्वतः पृथिवीं कृत्स्नां विचचार महामुनिः। <br>पूज्यमानो यथान्यायं तेजसा स्वेन भारत   ॥12-030-028॥</td></tr>
<tr><td>अथ तामलभत्कन्यां नारदः सृञ्जयात्मजाम्। <br>धर्मेण धर्मप्रवरः सुकुमारीमनिन्दिताम्   ॥12-030-029॥</td></tr>
<tr><td>सा तु कन्या यथाशापं नारदं तं ददर्श ह। <br>पाणिग्रहणमन्त्राणां प्रयोगादेव वानरम्   ॥12-030-030॥</td></tr>
<tr><td>सुकुमारी च देवर्षिं वानरप्रतिमाननम्। <br>नैवावमन्यत तदा प्रीतिमत्येव चाभवत्   ॥12-030-031॥</td></tr>
<tr><td>उपतस्थे च भर्तारं न चान्यं मनसाप्यगात्। <br>देवं मुनिं वा यक्षं वा पतित्वे पतिवत्सला   ॥12-030-032॥</td></tr>
<tr><td>ततः कदाचिद्भगवान्पर्वतोऽनुससार ह। <br>वनं विरहितं किंचित्तत्रापश्यत्स नारदम्   ॥12-030-033॥</td></tr>
<tr><td>ततोऽभिवाद्य प्रोवाच नारदं पर्वतस्तदा। <br>भवान्प्रसादं कुरुतां स्वर्गादेशाय मे प्रभो   ॥12-030-034॥</td></tr>
<tr><td>तमुवाच ततो दृष्ट्वा पर्वतं नारदस्तदा। <br>कृताञ्जलिमुपासीनं दीनं दीनतरः स्वयम्   ॥12-030-035॥</td></tr>
<tr><td>त्वयाहं प्रथमं शप्तो वानरस्त्वं भविष्यसि। <br>इत्युक्तेन मया पश्चाच्छप्तस्त्वमपि मत्सरात्। <br>अद्यप्रभृति वै वासं स्वर्गे नावाप्स्यसीति ह   ॥12-030-036॥</td></tr>
<tr><td>तव नैतद्धि सदृशं पुत्रस्थाने हि मे भवान्। <br>निवर्तयेतां तौ शापमन्योऽन्येन तदा मुनी   ॥12-030-037॥</td></tr>
<tr><td>श्रीसमृद्धं तदा दृष्ट्वा नारदं देवरूपिणम्। <br>सुकुमारी प्रदुद्राव परपत्यभिशङ्कया   ॥12-030-038॥</td></tr>
<tr><td>तां पर्वतस्ततो दृष्ट्वा प्रद्रवन्तीमनिन्दिताम्। <br>अब्रवीत्तव भर्तैष नात्र कार्या विचारणा   ॥12-030-039॥</td></tr>
<tr><td>ऋषिः परमधर्मात्मा नारदो भगवान्प्रभुः। <br>तवैवाभेद्यहृदयो मा ते भूदत्र संशयः   ॥12-030-040॥</td></tr>
<tr><td>सानुनीता बहुविधं पर्वतेन महात्मना। <br>शापदोषं च तं भर्तुः श्रुत्वा स्वां प्रकृतिं गता। <br>पर्वतोऽथ ययौ स्वर्गं नारदोऽथ ययौ गृहान्   ॥12-030-041॥</td></tr>
<tr><td>प्रत्यक्षकर्मा सर्वस्य नारदोऽयं महानृषिः। <br>एष वक्ष्यति वै पृष्टो यथा वृत्तं नरोत्तम   ॥12-030-042॥</td></tr>
</table>
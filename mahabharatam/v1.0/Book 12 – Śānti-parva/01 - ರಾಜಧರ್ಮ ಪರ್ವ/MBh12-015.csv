Verse
 वैशंपायन उवाच। <br>याज्ञसेन्या वचः श्रुत्वा पुनरेवार्जुनोऽब्रवीत्। <br>अनुमान्य महाबाहुं ज्येष्ठं भ्रातरमीश्वरम्   ॥12-015-001॥
दण्डः शास्ति प्रजाः सर्वा दण्ड एवाभिरक्षति। <br>दण्डः सुप्तेषु जागर्ति दण्डं धर्मं विदुर्बुधाः   ॥12-015-002॥
धर्मं संरक्षते दण्डस्तथैवार्थं नराधिप। <br>कामं संरक्षते दण्डस्त्रिवर्गो दण्ड उच्यते   ॥12-015-003॥
दण्डेन रक्ष्यते धान्यं धनं दण्डेन रक्ष्यते। <br>एतद्विद्वन्नुपादत्स्व स्वभावं पश्य लौकिकम्   ॥12-015-004॥
राजदण्डभयादेके पापाः पापं न कुर्वते। <br>यमदण्डभयादेके परलोकभयादपि   ॥12-015-005॥
परस्परभयादेके पापाः पापं न कुर्वते। <br>एवं सांसिद्धिके लोके सर्वं दण्डे प्रतिष्ठितम्   ॥12-015-006॥
दण्डस्यैव भयादेके न खादन्ति परस्परम्। <br>अन्धे तमसि मज्जेयुर्यदि दण्डो न पालयेत्   ॥12-015-007॥
यस्माददान्तान्दमयत्यशिष्टान्दण्डयत्यपि। <br>दमनाद्दण्डनाच्चैव तस्माद्दण्डं विदुर्बुधाः   ॥12-015-008॥
वाचि दण्डो ब्राह्मणानां क्षत्रियाणां भुजार्पणम्। <br>दानदण्डः स्मृतो वैश्यो निर्दण्डः शूद्र उच्यते   ॥12-015-009॥
असंमोहाय मर्त्यानामर्थसंरक्षणाय च। <br>मर्यादा स्थापिता लोके दण्डसंज्ञा विशां पते   ॥12-015-010॥
यत्र श्यामो लोहिताक्षो दण्डश्चरति सूनृतः। <br>प्रजास्तत्र न मुह्यन्ति नेता चेत्साधु पश्यति   ॥12-015-011॥
ब्रह्मचारी गृहस्थश्च वानप्रस्थोऽथ भिक्षुकः। <br>दण्डस्यैव भयादेते मनुष्या वर्त्मनि स्थिताः   ॥12-015-012॥
नाभीतो यजते राजन्नाभीतो दातुमिच्छति। <br>नाभीतः पुरुषः कश्चित्समये स्थातुमिच्छति   ॥12-015-013॥
नाच्छित्त्वा परमर्माणि नाकृत्वा कर्म दारुणम्। <br>नाहत्वा मत्स्यघातीव प्राप्नोति महतीं श्रियम्   ॥12-015-014॥
नाघ्नतः कीर्तिरस्तीह न वित्तं न पुनः प्रजाः। <br>इन्द्रो वृत्रवधेनैव महेन्द्रः समपद्यत   ॥12-015-015॥
य एव देवा हन्तारस्ताँल्लोकोऽर्चयते भृशम्। <br>हन्ता रुद्रस्तथा स्कन्दः शक्रोऽग्निर्वरुणो यमः   ॥12-015-016॥
हन्ता कालस्तथा वायुर्मृत्युर्वैश्रवणो रविः। <br>वसवो मरुतः साध्या विश्वेदेवाश्च भारत   ॥12-015-017॥
एतान्देवान्नमस्यन्ति प्रतापप्रणता जनाः। <br>न ब्रह्माणं न धातारं न पूषाणं कथंचन   ॥12-015-018॥
मध्यस्थान्सर्वभूतेषु दान्ताञ्शमपरायणान्। <br>यजन्ते मानवाः केचित्प्रशान्ताः सर्वकर्मसु   ॥12-015-019॥
न हि पश्यामि जीवन्तं लोके कंचिदहिंसया। <br>सत्त्वैः सत्त्वानि जीवन्ति दुर्बलैर्बलवत्तराः   ॥12-015-020॥
नकुलो मूषकानत्ति बिडालो नकुलं तथा। <br>बिडालमत्ति श्वा राजञ्श्वानं व्यालमृगस्तथा   ॥12-015-021॥
तानत्ति पुरुषः सर्वान्पश्य धर्मो यथागतः। <br>प्राणस्यान्नमिदं सर्वं जङ्गमं स्थावरं च यत्   ॥12-015-022॥
विधानं देवविहितं तत्र विद्वान्न मुह्यति। <br>यथा सृष्टोऽसि राजेन्द्र तथा भवितुमर्हसि   ॥12-015-023॥
विनीतक्रोधहर्षा हि मन्दा वनमुपाश्रिताः। <br>विना वधं न कुर्वन्ति तापसाः प्राणयापनम्   ॥12-015-024॥
उदके बहवः प्राणाः पृथिव्यां च फलेषु च। <br>न च कश्चिन्न तान्हन्ति किमन्यत्प्राणयापनात्   ॥12-015-025॥
सूक्ष्मयोनीनि भूतानि तर्कगम्यानि कानिचित्। <br>पक्ष्मणोऽपि निपातेन येषां स्यात्स्कन्धपर्ययः   ॥12-015-026॥
ग्रामान्निष्क्रम्य मुनयो विगतक्रोधमत्सराः। <br>वने कुटुम्बधर्माणो दृश्यन्ते परिमोहिताः   ॥12-015-027॥
भूमिं भित्त्वौषधीश्छित्त्वा वृक्षादीनण्डजान्पशून्। <br>मनुष्यास्तन्वते यज्ञांस्ते स्वर्गं प्राप्नुवन्ति च   ॥12-015-028॥
दण्डनीत्यां प्रणीतायां सर्वे सिध्यन्त्युपक्रमाः। <br>कौन्तेय सर्वभूतानां तत्र मे नास्ति संशयः   ॥12-015-029॥
दण्डश्चेन्न भवेल्लोके व्यनशिष्यन्निमाः प्रजाः। <br>शूले मत्स्यानिवापक्ष्यन्दुर्बलान्बलवत्तराः   ॥12-015-030॥
सत्यं चेदं ब्रह्मणा पूर्वमुक्तं; दण्डः प्रजा रक्षति साधु नीतः। <br>पश्याग्नयश्च प्रतिशाम्यन्त्यभीताः; संतर्जिता दण्डभयाज्ज्वलन्ति   ॥12-015-031॥
अन्धं तम इवेदं स्यान्न प्रज्ञायेत किंचन। <br>दण्डश्चेन्न भवेल्लोके विभजन्साध्वसाधुनी   ॥12-015-032॥
येऽपि संभिन्नमर्यादा नास्तिका वेदनिन्दकाः। <br>तेऽपि भोगाय कल्पन्ते दण्डेनोपनिपीडिताः   ॥12-015-033॥
सर्वो दण्डजितो लोको दुर्लभो हि शुचिर्नरः। <br>दण्डस्य हि भयाद्भीतो भोगायेह प्रकल्पते   ॥12-015-034॥
चातुर्वर्ण्याप्रमोहाय सुनीतनयनाय च। <br>दण्डो विधात्रा विहितो धर्मार्थावभिरक्षितुम्   ॥12-015-035॥
यदि दण्डान्न बिभ्येयुर्वयांसि श्वापदानि च। <br>अद्युः पशून्मनुष्यांश्च यज्ञार्थानि हवींषि च   ॥12-015-036॥
न ब्रह्मचार्यधीयीत कल्याणी गौर्न दुह्यते। <br>न कन्योद्वहनं गच्छेद्यदि दण्डो न पालयेत्   ॥12-015-037॥
विश्वलोपः प्रवर्तेत भिद्येरन्सर्वसेतवः। <br>ममत्वं न प्रजानीयुर्यदि दण्डो न पालयेत्   ॥12-015-038॥
न संवत्सरसत्राणि तिष्ठेयुरकुतोभयाः। <br>विधिवद्दक्षिणावन्ति यदि दण्डो न पालयेत्   ॥12-015-039॥
चरेयुर्नाश्रमे धर्मं यथोक्तं विधिमाश्रिताः। <br>न विद्यां प्राप्नुयात्कश्चिद्यदि दण्डो न पालयेत्   ॥12-015-040॥
न चोष्ट्रा न बलीवर्दा नाश्वाश्वतरगर्दभाः। <br>युक्ता वहेयुर्यानानि यदि दण्डो न पालयेत्   ॥12-015-041॥
न प्रेष्या वचनं कुर्युर्न बालो जातु कर्हिचित्। <br>तिष्ठेत्पितृमते धर्मे यदि दण्डो न पालयेत्   ॥12-015-042॥
दण्डे स्थिताः प्रजाः सर्वा भयं दण्डं विदुर्बुधाः। <br>दण्डे स्वर्गो मनुष्याणां लोकोऽयं च प्रतिष्ठितः   ॥12-015-043॥
न तत्र कूटं पापं वा वञ्चना वापि दृश्यते। <br>यत्र दण्डः सुविहितश्चरत्यरिविनाशनः   ॥12-015-044॥
हविः श्वा प्रपिबेद्धृष्टो दण्डश्चेन्नोद्यतो भवेत्। <br>हरेत्काकः पुरोडाशं यदि दण्डो न पालयेत्   ॥12-015-045॥
यदिदं धर्मतो राज्यं विहितं यद्यधर्मतः। <br>कार्यस्तत्र न शोको वै भुङ्क्ष्व भोगान्यजस्व च   ॥12-015-046॥
सुखेन धर्मं श्रीमन्तश्चरन्ति शुचिवाससः। <br>संवसन्तः प्रियैर्दारैर्भुञ्जानाश्चान्नमुत्तमम्   ॥12-015-047॥
अर्थे सर्वे समारम्भाः समायत्ता न संशयः। <br>स च दण्डे समायत्तः पश्य दण्डस्य गौरवम्   ॥12-015-048॥
लोकयात्रार्थमेवेह धर्मप्रवचनं कृतम्। <br>अहिंसा साधुहिंसेति श्रेयान्धर्मपरिग्रहः   ॥12-015-049॥
नात्यन्तगुणवान्कश्चिन्न चाप्यत्यन्तनिर्गुणः। <br>उभयं सर्वकार्येषु दृश्यते साध्वसाधु च   ॥12-015-050॥
पशूनां वृषणं छित्त्वा ततो भिन्दन्ति नस्तकान्। <br>कृषन्ति बहवो भारान्बध्नन्ति दमयन्ति च   ॥12-015-051॥
एवं पर्याकुले लोके विपथे जर्जरीकृते। <br>तैस्तैर्न्यायैर्महाराज पुराणं धर्ममाचर   ॥12-015-052॥
यज देहि प्रजा रक्ष धर्मं समनुपालय। <br>अमित्राञ्जहि कौन्तेय मित्राणि परिपालय   ॥12-015-053॥
मा च ते निघ्नतः शत्रून्मन्युर्भवतु भारत। <br>न तत्र किल्बिषं किंचित्कर्तुर्भवति भारत   ॥12-015-054॥
आततायी हि यो हन्यादाततायिनमागतम्। <br>न तेन भ्रूणहा स स्यान्मन्युस्तं मन्युमृच्छति   ॥12-015-055॥
अवध्यः सर्वभूतानामन्तरात्मा न संशयः। <br>अवध्ये चात्मनि कथं वध्यो भवति केनचित्   ॥12-015-056॥
यथा हि पुरुषः शालां पुनः संप्रविशेन्नवाम्। <br>एवं जीवः शरीराणि तानि तानि प्रपद्यते   ॥12-015-057॥
देहान्पुराणानुत्सृज्य नवान्संप्रतिपद्यते। <br>एवं मृत्युमुखं प्राहुर्ये जनास्तत्त्वदर्शिनः   ॥12-015-058॥

<table border = "1"><tr><td>Verse</td></tr>
<tr><td> युधिष्ठिर उवाच। <br>अथ यो विजिगीषेत क्षत्रियः क्षत्रियं युधि। <br>कस्तस्य धर्म्यो विजय एतत्पृष्टो ब्रवीहि मे   ॥12-096-001॥</td></tr>
<tr><td> भीष्म उवाच। <br>ससहायोऽसहायो वा राष्ट्रमागम्य भूमिपः। <br>ब्रूयादहं वो राजेति रक्षिष्यामि च वः सदा   ॥12-096-002॥</td></tr>
<tr><td>मम धर्म्यं बलिं दत्त किं वा मां प्रतिपत्स्यथ। <br>ते चेत्तमागतं तत्र वृणुयुः कुशलं भवेत्   ॥12-096-003॥</td></tr>
<tr><td>ते चेदक्षत्रियाः सन्तो विरुध्येयुः कथंचन। <br>सर्वोपायैर्नियन्तव्या विकर्मस्था नराधिप   ॥12-096-004॥</td></tr>
<tr><td>अशक्तं क्षत्रियं मत्वा शस्त्रं गृह्णात्यथापरः। <br>त्राणायाप्यसमर्थं तं मन्यमानमतीव च   ॥12-096-005॥</td></tr>
<tr><td> युधिष्ठिर उवाच। <br>अथ यः क्षत्रियो राजा क्षत्रियं प्रत्युपाव्रजेत्। <br>कथं स प्रतियोद्धव्यस्तन्मे ब्रूहि पितामह   ॥12-096-006॥</td></tr>
<tr><td> भीष्म उवाच। <br>नासंनद्धो नाकवचो योद्धव्यः क्षत्रियो रणे। <br>एक एकेन वाच्यश्च विसृजस्व क्षिपामि च   ॥12-096-007॥</td></tr>
<tr><td>स चेत्संनद्ध आगच्छेत्संनद्धव्यं ततो भवेत्। <br>स चेत्ससैन्य आगच्छेत्ससैन्यस्तमथाह्वयेत्   ॥12-096-008॥</td></tr>
<tr><td>स चेन्निकृत्या युध्येत निकृत्या तं प्रयोधयेत्। <br>अथ चेद्धर्मतो युध्येद्धर्मेणैव निवारयेत्   ॥12-096-009॥</td></tr>
<tr><td>नाश्वेन रथिनं यायादुदियाद्रथिनं रथी। <br>व्यसने न प्रहर्तव्यं न भीताय जिताय च   ॥12-096-010॥</td></tr>
<tr><td>नेषुर्लिप्तो न कर्णी स्यादसतामेतदायुधम्। <br>जयार्थमेव योद्धव्यं न क्रुध्येदजिघांसतः   ॥12-096-011॥</td></tr>
<tr><td>साधूनां तु मिथोभेदात्साधुश्चेद्व्यसनी भवेत्। <br>सव्रणो नाभिहन्तव्यो नानपत्यः कथंचन   ॥12-096-012॥</td></tr>
<tr><td>भग्नशस्त्रो विपन्नाश्वश्छिन्नज्यो हतवाहनः। <br>चिकित्स्यः स्यात्स्वविषये प्राप्यो वा स्वगृहान्भवेत्। <br>निर्व्रणोऽपि च मोक्तव्य एष धर्मः सनातनः   ॥12-096-013॥</td></tr>
<tr><td>तस्माद्धर्मेण योद्धव्यं मनुः स्वायंभुवोऽब्रवीत्। <br>सत्सु नित्यं सतां धर्मस्तमास्थाय न नाशयेत्   ॥12-096-014॥</td></tr>
<tr><td>यो वै जयत्यधर्मेण क्षत्रियो वर्धमानकः। <br>आत्मानमात्मना हन्ति पापो निकृतिजीवनः   ॥12-096-015॥</td></tr>
<tr><td>कर्म चैतदसाधूनामसाधुं साधुना जयेत्। <br>धर्मेण निधनं श्रेयो न जयः पापकर्मणा   ॥12-096-016॥</td></tr>
<tr><td>नाधर्मश्चरितो राजन्सद्यः फलति गौरिव। <br>मूलान्यस्य प्रशाखाश्च दहन्समनुगच्छति   ॥12-096-017॥</td></tr>
<tr><td>पापेन कर्मणा वित्तं लब्ध्वा पापः प्रहृष्यति। <br>स वर्धमानः स्तेयेन पापः पापे प्रसज्जति   ॥12-096-018॥</td></tr>
<tr><td>न धर्मोऽस्तीति मन्वानः शुचीनवहसन्निव। <br>अश्रद्दधानभावाच्च विनाशमुपगच्छति   ॥12-096-019॥</td></tr>
<tr><td>स बद्धो वारुणैः पाशैरमर्त्य इव मन्यते। <br>महादृतिरिवाध्मातः स्वकृतेन विवर्धते   ॥12-096-020॥</td></tr>
<tr><td>ततः समूलो ह्रियते नदीकूलादिव द्रुमः। <br>अथैनमभिनिन्दन्ति भिन्नं कुम्भमिवाश्मनि। <br>तस्माद्धर्मेण विजयं कामं लिप्सेत भूमिपः   ॥12-096-021॥</td></tr>
</table>
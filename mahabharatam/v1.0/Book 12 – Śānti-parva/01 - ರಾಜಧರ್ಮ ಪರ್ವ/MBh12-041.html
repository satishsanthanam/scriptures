<table border = "1"><tr><td>Verse</td></tr>
<tr><td> वैशंपायन उवाच। <br>प्रकृतीनां तु तद्वाक्यं देशकालोपसंहितम्। <br>श्रुत्वा युधिष्ठिरो राजाथोत्तरं प्रत्यभाषत   ॥12-041-001॥</td></tr>
<tr><td>धन्याः पाण्डुसुता लोके येषां ब्राह्मणपुंगवाः। <br>तथ्यान्वाप्यथ वातथ्यान्गुणानाहुः समागताः   ॥12-041-002॥</td></tr>
<tr><td>अनुग्राह्या वयं नूनं भवतामिति मे मतिः। <br>यत्रैवं गुणसंपन्नानस्मान्ब्रूथ विमत्सराः   ॥12-041-003॥</td></tr>
<tr><td>धृतराष्ट्रो महाराजः पिता नो दैवतं परम्। <br>शासनेऽस्य प्रिये चैव स्थेयं मत्प्रियकाङ्क्षिभिः   ॥12-041-004॥</td></tr>
<tr><td>एतदर्थं हि जीवामि कृत्वा ज्ञातिवधं महत्। <br>अस्य शुश्रूषणं कार्यं मया नित्यमतन्द्रिणा   ॥12-041-005॥</td></tr>
<tr><td>यदि चाहमनुग्राह्यो भवतां सुहृदां ततः। <br>धृतराष्ट्रे यथापूर्वं वृत्तिं वर्तितुमर्हथ   ॥12-041-006॥</td></tr>
<tr><td>एष नाथो हि जगतो भवतां च मया सह। <br>अस्यैव पृथिवी कृत्स्ना पाण्डवाः सर्व एव च। <br>एतन्मनसि कर्तव्यं भवद्भिर्वचनं मम   ॥12-041-007॥</td></tr>
<tr><td>अनुगम्य च राजानं यथेष्टं गम्यतामिति। <br>पौरजानपदान्सर्वान्विसृज्य कुरुनन्दनः। <br>यौवराज्येन कौरव्यो भीमसेनमयोजयत्   ॥12-041-008॥</td></tr>
<tr><td>मन्त्रे च निश्चये चैव षाड्गुण्यस्य च चिन्तने। <br>विदुरं बुद्धिसंपन्नं प्रीतिमान्वै समादिशत्   ॥12-041-009॥</td></tr>
<tr><td>कृताकृतपरिज्ञाने तथायव्ययचिन्तने। <br>संजयं योजयामास ऋद्धमृद्धैर्गुणैर्युतम्   ॥12-041-010॥</td></tr>
<tr><td>बलस्य परिमाणे च भक्तवेतनयोस्तथा। <br>नकुलं व्यादिशद्राजा कर्मिणामन्ववेक्षणे   ॥12-041-011॥</td></tr>
<tr><td>परचक्रोपरोधे च दृप्तानां चावमर्दने। <br>युधिष्ठिरो महाराजः फल्गुनं व्यादिदेश ह   ॥12-041-012॥</td></tr>
<tr><td>द्विजानां वेदकार्येषु कार्येष्वन्येषु चैव हि। <br>धौम्यं पुरोधसां श्रेष्ठं व्यादिदेश परंतपः   ॥12-041-013॥</td></tr>
<tr><td>सहदेवं समीपस्थं नित्यमेव समादिशत्। <br>तेन गोप्यो हि नृपतिः सर्वावस्थो विशां पते   ॥12-041-014॥</td></tr>
<tr><td>यान्यानमन्यद्योग्यांश्च येषु येष्विह कर्मसु। <br>तांस्तांस्तेष्वेव युयुजे प्रीयमाणो महीपतिः   ॥12-041-015॥</td></tr>
<tr><td>विदुरं संजयं चैव युयुत्सुं च महामतिम्। <br>अब्रवीत्परवीरघ्नो धर्मात्मा धर्मवत्सलः   ॥12-041-016॥</td></tr>
<tr><td>उत्थायोत्थाय यत्कार्यमस्य राज्ञः पितुर्मम। <br>सर्वं भवद्भिः कर्तव्यमप्रमत्तैर्यथातथम्   ॥12-041-017॥</td></tr>
<tr><td>पौरजानपदानां च यानि कार्याणि नित्यशः। <br>राजानं समनुज्ञाप्य तानि कार्याणि धर्मतः   ॥12-041-018॥</td></tr>
</table>
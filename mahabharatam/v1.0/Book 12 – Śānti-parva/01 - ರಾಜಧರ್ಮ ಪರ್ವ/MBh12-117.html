<table border = "1"><tr><td>Verse</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>निदर्शनकरं लोके सज्जनाचरितं सदा   ॥12-117-001॥</td></tr>
<tr><td>अस्यैवार्थस्य सदृशं यच्छ्रुतं मे तपोवने। <br>जामदग्न्यस्य रामस्य यदुक्तमृषिसत्तमैः   ॥12-117-002॥</td></tr>
<tr><td>वने महति कस्मिंश्चिदमनुष्यनिषेविते। <br>ऋषिर्मूलफलाहारो नियतो नियतेन्द्रियः   ॥12-117-003॥</td></tr>
<tr><td>दीक्षादमपरः शान्तः स्वाध्यायपरमः शुचिः। <br>उपवासविशुद्धात्मा सततं सत्पथे स्थितः   ॥12-117-004॥</td></tr>
<tr><td>तस्य संदृश्य सद्भावमुपविष्टस्य धीमतः। <br>सर्वसत्त्वाः समीपस्था भवन्ति वनचारिणः   ॥12-117-005॥</td></tr>
<tr><td>सिंहव्याघ्राः सशरभा मत्ताश्चैव महागजाः। <br>द्वीपिनः खड्गभल्लूका ये चान्ये भीमदर्शनाः   ॥12-117-006॥</td></tr>
<tr><td>ते सुखप्रश्नदाः सर्वे भवन्ति क्षतजाशनाः। <br>तस्यर्षेः शिष्यवच्चैव न्यग्भूताः प्रियकारिणः   ॥12-117-007॥</td></tr>
<tr><td>दत्त्वा च ते सुखप्रश्नं सर्वे यान्ति यथागतम्। <br>ग्राम्यस्त्वेकः पशुस्तत्र नाजहाच्छ्वा महामुनिम्   ॥12-117-008॥</td></tr>
<tr><td>भक्तोऽनुरक्तः सततमुपवासकृशोऽबलः। <br>फलमूलोत्कराहारः शान्तः शिष्टाकृतिर्यथा   ॥12-117-009॥</td></tr>
<tr><td>तस्यर्षेरुपविष्टस्य पादमूले महामुनेः। <br>मनुष्यवद्गतो भावः स्नेहबद्धोऽभवद्भृशम्   ॥12-117-010॥</td></tr>
<tr><td>ततोऽभ्ययान्महावीर्यो द्वीपी क्षतजभोजनः। <br>श्वार्थमत्यन्तसंदुष्टः क्रूरः काल इवान्तकः   ॥12-117-011॥</td></tr>
<tr><td>लेलिह्यमानस्तृषितः पुच्छास्फोटनतत्परः। <br>व्यादितास्यः क्षुधाभग्नः प्रार्थयानस्तदामिषम्   ॥12-117-012॥</td></tr>
<tr><td>तं दृष्ट्वा क्रूरमायान्तं जीवितार्थी नराधिप। <br>प्रोवाच श्वा मुनिं तत्र यत्तच्छृणु महामते   ॥12-117-013॥</td></tr>
<tr><td>श्वशत्रुर्भगवन्नत्र द्वीपी मां हन्तुमिच्छति। <br>त्वत्प्रसादाद्भयं न स्यात्तस्मान्मम महामुने   ॥12-117-014॥</td></tr>
<tr><td> मुनिरुवाच। <br>न भयं द्वीपिनः कार्यं मृत्युतस्ते कथंचन। <br>एष श्वरूपरहितो द्वीपी भवसि पुत्रक   ॥12-117-015॥</td></tr>
<tr><td> भीष्म उवाच। <br>ततः श्वा द्वीपितां नीतो जाम्बूनदनिभाकृतिः। <br>चित्राङ्गो विस्फुरन्हृष्टो वने वसति निर्भयः   ॥12-117-016॥</td></tr>
<tr><td>ततोऽभ्ययान्महारौद्रो व्यादितास्यः क्षुधान्वितः। <br>द्वीपिनं लेलिहद्वक्त्रो व्याघ्रो रुधिरलालसः   ॥12-117-017॥</td></tr>
<tr><td>व्याघ्रं दृष्ट्वा क्षुधाभग्नं दंष्ट्रिणं वनगोचरम्। <br>द्वीपी जीवितरक्षार्थमृषिं शरणमेयिवान्   ॥12-117-018॥</td></tr>
<tr><td>ततः संवासजं स्नेहमृषिणा कुर्वता सदा। <br>स द्वीपी व्याघ्रतां नीतो रिपुभिर्बलवत्तरः। <br>ततो दृष्ट्वा स शार्दूलो नाभ्यहंस्तं विशां पते   ॥12-117-019॥</td></tr>
<tr><td>स तु श्वा व्याघ्रतां प्राप्य बलवान्पिशिताशनः। <br>न मूलफलभोगेषु स्पृहामप्यकरोत्तदा   ॥12-117-020॥</td></tr>
<tr><td>यथा मृगपतिर्नित्यं प्रकाङ्क्षति वनौकसः। <br>तथैव स महाराज व्याघ्रः समभवत्तदा   ॥12-117-021॥</td></tr>
<tr><td>व्याघ्रस्तूटजमूलस्थस्तृप्तः सुप्तो हतैर्मृगैः। <br>नागश्चागात्तमुद्देशं मत्तो मेघ इवोत्थितः   ॥12-117-022॥</td></tr>
<tr><td>प्रभिन्नकरटः प्रांशुः पद्मी विततमस्तकः। <br>सुविषाणो महाकायो मेघगम्भीरनिस्वनः   ॥12-117-023॥</td></tr>
<tr><td>तं दृष्ट्वा कुञ्जरं मत्तमायान्तं मदगर्वितम्। <br>व्याघ्रो हस्तिभयात्त्रस्तस्तमृषिं शरणं ययौ   ॥12-117-024॥</td></tr>
<tr><td>ततोऽनयत्कुञ्जरतां तं व्याघ्रमृषिसत्तमः। <br>महामेघोपमं दृष्ट्वा तं स भीतोऽभवद्गजः   ॥12-117-025॥</td></tr>
<tr><td>ततः कमलषण्डानि शल्लकीगहनानि च। <br>व्यचरत्स मुदा युक्तः पद्मरेणुविभूषितः   ॥12-117-026॥</td></tr>
<tr><td>कदाचिद्रममाणस्य हस्तिनः सुमुखं तदा। <br>ऋषेस्तस्योटजस्थस्य कालोऽगच्छन्निशानिशम्   ॥12-117-027॥</td></tr>
<tr><td>अथाजगाम तं देशं केसरी केसरारुणः। <br>गिरिकन्दरजो भीमः सिंहो नागकुलान्तकः   ॥12-117-028॥</td></tr>
<tr><td>तं दृष्ट्वा सिंहमायान्तं नागः सिंहभयाकुलः। <br>ऋषिं शरणमापेदे वेपमानो भयातुरः   ॥12-117-029॥</td></tr>
<tr><td>ततः स सिंहतां नीतो नागेन्द्रो मुनिना तदा। <br>वन्यं नागणयत्सिंहं तुल्यजातिसमन्वयात्   ॥12-117-030॥</td></tr>
<tr><td>दृष्ट्वा च सोऽनशत्सिंहो वन्यो भीसन्नवाग्बलः। <br>स चाश्रमेऽवसत्सिंहस्तस्मिन्नेव वने सुखी   ॥12-117-031॥</td></tr>
<tr><td>न त्वन्ये क्षुद्रपशवस्तपोवननिवासिनः। <br>व्यदृश्यन्त भयत्रस्ता जीविताकाङ्क्षिणः सदा   ॥12-117-032॥</td></tr>
<tr><td>कदाचित्कालयोगेन सर्वप्राणिविहिंसकः। <br>बलवान्क्षतजाहारो नानासत्त्वभयंकरः   ॥12-117-033॥</td></tr>
<tr><td>अष्टपादूर्ध्वचरणः शरभो वनगोचरः। <br>तं सिंहं हन्तुमागच्छन्मुनेस्तस्य निवेशनम्   ॥12-117-034॥</td></tr>
<tr><td>तं मुनिः शरभं चक्रे बलोत्कटमरिंदम। <br>ततः स शरभो वन्यो मुनेः शरभमग्रतः। <br>दृष्ट्वा बलिनमत्युग्रं द्रुतं संप्राद्रवद्भयात्   ॥12-117-035॥</td></tr>
<tr><td>स एवं शरभस्थाने न्यस्तो वै मुनिना तदा। <br>मुनेः पार्श्वगतो नित्यं शारभ्यं सुखमाप्तवान्   ॥12-117-036॥</td></tr>
<tr><td>ततः शरभसंत्रस्ताः सर्वे मृगगणा वनात्। <br>दिशः संप्राद्रवन्राजन्भयाज्जीवितकाङ्क्षिणः   ॥12-117-037॥</td></tr>
<tr><td>शरभोऽप्यतिसंदुष्टो नित्यं प्राणिवधे रतः। <br>फलमूलाशनं शान्तं नैच्छत्स पिशिताशनः   ॥12-117-038॥</td></tr>
<tr><td>ततो रुधिरतर्षेण बलिना शरभोऽन्वितः। <br>इयेष तं मुनिं हन्तुमकृतज्ञः श्वयोनिजः   ॥12-117-039॥</td></tr>
<tr><td>ततस्तेन तपःशक्त्या विदितो ज्ञानचक्षुषा। <br>विज्ञाय च महाप्राज्ञो मुनिः श्वानं तमुक्तवान्   ॥12-117-040॥</td></tr>
<tr><td>श्वा त्वं द्वीपित्वमापन्नो द्वीपी व्याघ्रत्वमागतः। <br>व्याघ्रो नागो मदपटुर्नागः सिंहत्वमाप्तवान्   ॥12-117-041॥</td></tr>
<tr><td>सिंहोऽतिबलसंयुक्तो भूयः शरभतां गतः। <br>मया स्नेहपरीतेन न विमृष्टः कुलान्वयः   ॥12-117-042॥</td></tr>
<tr><td>यस्मादेवमपापं मां पाप हिंसितुमिच्छसि। <br>तस्मात्स्वयोनिमापन्नः श्वैव त्वं हि भविष्यसि   ॥12-117-043॥</td></tr>
<tr><td>ततो मुनिजनद्वेषाद्दुष्टात्मा श्वाकृतोऽबुधः। <br>ऋषिणा शरभः शप्तः स्वं रूपं पुनराप्तवान्   ॥12-117-044॥</td></tr>
</table>
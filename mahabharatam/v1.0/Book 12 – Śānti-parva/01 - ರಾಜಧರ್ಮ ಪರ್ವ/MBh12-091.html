<table border = "1"><tr><td>Verse</td></tr>
<tr><td> भीष्म उवाच। <br>यानङ्गिराः क्षत्रधर्मानुतथ्यो ब्रह्मवित्तमः। <br>मान्धात्रे यौवनाश्वाय प्रीतिमानभ्यभाषत   ॥12-091-001॥</td></tr>
<tr><td>स यथानुशशासैनमुतथ्यो ब्रह्मवित्तमः। <br>तत्ते सर्वं प्रवक्ष्यामि निखिलेन युधिष्ठिर   ॥12-091-002॥</td></tr>
<tr><td> उतथ्य उवाच। <br>धर्माय राजा भवति न कामकरणाय तु। <br>मान्धातरेवं जानीहि राजा लोकस्य रक्षिता   ॥12-091-003॥</td></tr>
<tr><td>राजा चरति वै धर्मं देवत्वायैव गच्छति। <br>न चेद्धर्मं स चरति नरकायैव गच्छति   ॥12-091-004॥</td></tr>
<tr><td>धर्मे तिष्ठन्ति भूतानि धर्मो राजनि तिष्ठति। <br>तं राजा साधु यः शास्ति स राजा पृथिवीपतिः   ॥12-091-005॥</td></tr>
<tr><td>राजा परमधर्मात्मा लक्ष्मीवान्पाप उच्यते। <br>देवाश्च गर्हां गच्छन्ति धर्मो नास्तीति चोच्यते   ॥12-091-006॥</td></tr>
<tr><td>अधर्मे वर्तमानानामर्थसिद्धिः प्रदृश्यते। <br>तदेव मङ्गलं सर्वं लोकः समनुवर्तते   ॥12-091-007॥</td></tr>
<tr><td>उच्छिद्यते धर्मवृत्तमधर्मो वर्तते महान्। <br>भयमाहुर्दिवारात्रं यदा पापो न वार्यते   ॥12-091-008॥</td></tr>
<tr><td>न वेदाननुवर्तन्ति व्रतवन्तो द्विजातयः। <br>न यज्ञांस्तन्वते विप्रा यदा पापो न वार्यते   ॥12-091-009॥</td></tr>
<tr><td>वध्यानामिव सर्वेषां मनो भवति विह्वलम्। <br>मनुष्याणां महाराज यदा पापो न वार्यते   ॥12-091-010॥</td></tr>
<tr><td>उभौ लोकावभिप्रेक्ष्य राजानमृषयः स्वयम्। <br>असृजन्सुमहद्भूतमयं धर्मो भविष्यति   ॥12-091-011॥</td></tr>
<tr><td>यस्मिन्धर्मो विराजेत तं राजानं प्रचक्षते। <br>यस्मिन्विलीयते धर्मस्तं देवा वृषलं विदुः   ॥12-091-012॥</td></tr>
<tr><td>वृषो हि भगवान्धर्मो यस्तस्य कुरुते ह्यलम्। <br>वृषलं तं विदुर्देवास्तस्माद्धर्मं न लोपयेत्   ॥12-091-013॥</td></tr>
<tr><td>धर्मे वर्धति वर्धन्ति सर्वभूतानि सर्वदा। <br>तस्मिन्ह्रसति हीयन्ते तस्माद्धर्मं प्रवर्धयेत्   ॥12-091-014॥</td></tr>
<tr><td>धनात्स्रवति धर्मो हि धारणाद्वेति निश्चयः। <br>अकार्याणां मनुष्येन्द्र स सीमान्तकरः स्मृतः   ॥12-091-015॥</td></tr>
<tr><td>प्रभवार्थं हि भूतानां धर्मः सृष्टः स्वयंभुवा। <br>तस्मात्प्रवर्धयेद्धर्मं प्रजानुग्रहकारणात्   ॥12-091-016॥</td></tr>
<tr><td>तस्माद्धि राजशार्दूल धर्मः श्रेष्ठ इति स्मृतः। <br>स राजा यः प्रजाः शास्ति साधुकृत्पुरुषर्षभः   ॥12-091-017॥</td></tr>
<tr><td>कामक्रोधावनादृत्य धर्ममेवानुपालयेत्। <br>धर्मः श्रेयस्करतमो राज्ञां भरतसत्तम   ॥12-091-018॥</td></tr>
<tr><td>धर्मस्य ब्राह्मणा योनिस्तस्मात्तान्पूजयेत्सदा। <br>ब्राह्मणानां च मान्धातः कामान्कुर्यादमत्सरी   ॥12-091-019॥</td></tr>
<tr><td>तेषां ह्यकामकरणाद्राज्ञः संजायते भयम्। <br>मित्राणि च न वर्धन्ते तथामित्रीभवन्त्यपि   ॥12-091-020॥</td></tr>
<tr><td>ब्राह्मणान्वै तदासूयाद्यदा वैरोचनो बलिः। <br>अथास्माच्छ्रीरपाक्रामद्यास्मिन्नासीत्प्रतापिनी   ॥12-091-021॥</td></tr>
<tr><td>ततस्तस्मादपक्रम्य सागच्छत्पाकशासनम्। <br>अथ सोऽन्वतपत्पश्चाच्छ्रियं दृष्ट्वा पुरंदरे   ॥12-091-022॥</td></tr>
<tr><td>एतत्फलमसूयाया अभिमानस्य चाभिभो। <br>तस्माद्बुध्यस्व मान्धातर्मा त्वा जह्यात्प्रतापिनी   ॥12-091-023॥</td></tr>
<tr><td>दर्पो नाम श्रियः पुत्रो जज्ञेऽधर्मादिति श्रुतिः। <br>तेन देवासुरा राजन्नीताः सुबहुशो वशम्   ॥12-091-024॥</td></tr>
<tr><td>राजर्षयश्च बहवस्तस्माद्बुध्यस्व पार्थिव। <br>राजा भवति तं जित्वा दासस्तेन पराजितः   ॥12-091-025॥</td></tr>
<tr><td>स यथा दर्पसहितमधर्मं नानुसेवसे। <br>तथा वर्तस्व मान्धातश्चिरं चेत्स्थातुमिच्छसि   ॥12-091-026॥</td></tr>
<tr><td>मत्तात्प्रमत्तात्पोगण्डादुन्मत्ताच्च विशेषतः। <br>तदभ्यासादुपावर्तादहितानां च सेवनात्   ॥12-091-027॥</td></tr>
<tr><td>निगृहीतादमात्याच्च स्त्रीभ्यश्चैव विशेषतः। <br>पर्वताद्विषमाद्दुर्गाद्धस्तिनोऽश्वात्सरीसृपात्   ॥12-091-028॥</td></tr>
<tr><td>एतेभ्यो नित्ययत्तः स्यान्नक्तंचर्यां च वर्जयेत्। <br>अत्यायं चातिमानं च दम्भं क्रोधं च वर्जयेत्   ॥12-091-029॥</td></tr>
<tr><td>अविज्ञातासु च स्त्रीषु क्लीबासु स्वैरिणीषु च। <br>परभार्यासु कन्यासु नाचरेन्मैथुनं नृपः   ॥12-091-030॥</td></tr>
<tr><td>कुलेषु पापरक्षांसि जायन्ते वर्णसंकरात्। <br>अपुमांसोऽङ्गहीनाश्च स्थूलजिह्वा विचेतसः   ॥12-091-031॥</td></tr>
<tr><td>एते चान्ये च जायन्ते यदा राजा प्रमाद्यति। <br>तस्माद्राज्ञा विशेषेण वर्तितव्यं प्रजाहिते   ॥12-091-032॥</td></tr>
<tr><td>क्षत्रियस्य प्रमत्तस्य दोषः संजायते महान्। <br>अधर्माः संप्रवर्तन्ते प्रजासंकरकारकाः   ॥12-091-033॥</td></tr>
<tr><td>अशीते विद्यते शीतं शीते शीतं न विद्यते। <br>अवृष्टिरतिवृष्टिश्च व्याधिश्चाविशति प्रजाः   ॥12-091-034॥</td></tr>
<tr><td>नक्षत्राण्युपतिष्ठन्ति ग्रहा घोरास्तथापरे। <br>उत्पाताश्चात्र दृश्यन्ते बहवो राजनाशनाः   ॥12-091-035॥</td></tr>
<tr><td>अरक्षितात्मा यो राजा प्रजाश्चापि न रक्षति। <br>प्रजाश्च तस्य क्षीयन्ते ताश्च सोऽनु विनश्यति   ॥12-091-036॥</td></tr>
<tr><td>द्वावाददाते ह्येकस्य द्वयोश्च बहवोऽपरे। <br>कुमार्यः संप्रलुप्यन्ते तदाहुर्नृपदूषणम्   ॥12-091-037॥</td></tr>
<tr><td>ममैतदिति नैकस्य मनुष्येष्ववतिष्ठते। <br>त्यक्त्वा धर्मं यदा राजा प्रमादमनुतिष्ठति   ॥12-091-038॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>यदप्यल्पतरं कर्म तदप्येकेन दुष्करम्। <br>पुरुषेणासहायेन किमु राज्यं पितामह   ॥12-081-001॥</td></tr>
<tr><td>किंशीलः किंसमाचारो राज्ञोऽर्थसचिवो भवेत्। <br>कीदृशे विश्वसेद्राजा कीदृशे नापि विश्वसेत्   ॥12-081-002॥</td></tr>
<tr><td> भीष्म उवाच। <br>चतुर्विधानि मित्राणि राज्ञां राजन्भवन्त्युत। <br>सहार्थो भजमानश्च सहजः कृत्रिमस्तथा   ॥12-081-003॥</td></tr>
<tr><td>धर्मात्मा पञ्चमं मित्रं स तु नैकस्य न द्वयोः। <br>यतो धर्मस्ततो वा स्यान्मध्यस्थो वा ततो भवेत्   ॥12-081-004॥</td></tr>
<tr><td>यस्तस्यार्थो न रोचेत न तं तस्य प्रकाशयेत्। <br>धर्माधर्मेण राजानश्चरन्ति विजिगीषवः   ॥12-081-005॥</td></tr>
<tr><td>चतुर्णां मध्यमौ श्रेष्ठौ नित्यं शङ्क्यौ तथापरौ। <br>सर्वे नित्यं शङ्कितव्याः प्रत्यक्षं कार्यमात्मनः   ॥12-081-006॥</td></tr>
<tr><td>न हि राज्ञा प्रमादो वै कर्तव्यो मित्ररक्षणे। <br>प्रमादिनं हि राजानं लोकाः परिभवन्त्युत   ॥12-081-007॥</td></tr>
<tr><td>असाधुः साधुतामेति साधुर्भवति दारुणः। <br>अरिश्च मित्रं भवति मित्रं चापि प्रदुष्यति   ॥12-081-008॥</td></tr>
<tr><td>अनित्यचित्तः पुरुषस्तस्मिन्को जातु विश्वसेत्। <br>तस्मात्प्रधानं यत्कार्यं प्रत्यक्षं तत्समाचरेत्   ॥12-081-009॥</td></tr>
<tr><td>एकान्तेन हि विश्वासः कृत्स्नो धर्मार्थनाशकः। <br>अविश्वासश्च सर्वत्र मृत्युना न विशिष्यते   ॥12-081-010॥</td></tr>
<tr><td>अकालमृत्युर्विश्वासो विश्वसन्हि विपद्यते। <br>यस्मिन्करोति विश्वासमिच्छतस्तस्य जीवति   ॥12-081-011॥</td></tr>
<tr><td>तस्माद्विश्वसितव्यं च शङ्कितव्यं च केषुचित्। <br>एषा नीतिगतिस्तात लक्ष्मीश्चैव सनातनी   ॥12-081-012॥</td></tr>
<tr><td>यं मन्येत ममाभावादिममर्थागमः स्पृशेत्। <br>नित्यं तस्माच्छङ्कितव्यममित्रं तं विदुर्बुधाः   ॥12-081-013॥</td></tr>
<tr><td>यस्य क्षेत्रादप्युदकं क्षेत्रमन्यस्य गच्छति। <br>न तत्रानिच्छतस्तस्य भिद्येरन्सर्वसेतवः   ॥12-081-014॥</td></tr>
<tr><td>तथैवात्युदकाद्भीतस्तस्य भेदनमिच्छति। <br>यमेवंलक्षणं विद्यात्तममित्रं विनिर्दिशेत्   ॥12-081-015॥</td></tr>
<tr><td>यः समृद्ध्या न तुष्येत क्षये दीनतरो भवेत्। <br>एतदुत्तममित्रस्य निमित्तमभिचक्षते   ॥12-081-016॥</td></tr>
<tr><td>यं मन्येत ममाभावादस्याभावो भवेदिति। <br>तस्मिन्कुर्वीत विश्वासं यथा पितरि वै तथा   ॥12-081-017॥</td></tr>
<tr><td>तं शक्त्या वर्धमानश्च सर्वतः परिबृंहयेत्। <br>नित्यं क्षताद्वारयति यो धर्मेष्वपि कर्मसु   ॥12-081-018॥</td></tr>
<tr><td>क्षताद्भीतं विजानीयादुत्तमं मित्रलक्षणम्। <br>ये तस्य क्षतमिच्छन्ति ते तस्य रिपवः स्मृताः   ॥12-081-019॥</td></tr>
<tr><td>व्यसनान्नित्यभीतोऽसौ समृद्ध्यामेव तृप्यते। <br>यत्स्यादेवंविधं मित्रं तदात्मसममुच्यते   ॥12-081-020॥</td></tr>
<tr><td>रूपवर्णस्वरोपेतस्तितिक्षुरनसूयकः। <br>कुलीनः शीलसंपन्नः स ते स्यात्प्रत्यनन्तरः   ॥12-081-021॥</td></tr>
<tr><td>मेधावी स्मृतिमान्दक्षः प्रकृत्या चानृशंसवान्। <br>यो मानितोऽमानितो वा न संदूष्येत्कदाचन   ॥12-081-022॥</td></tr>
<tr><td>ऋत्विग्वा यदि वाचार्यः सखा वात्यन्तसंस्तुतः। <br>गृहे वसेदमात्यस्ते यः स्यात्परमपूजितः   ॥12-081-023॥</td></tr>
<tr><td>स ते विद्यात्परं मन्त्रं प्रकृतिं चार्थधर्मयोः। <br>विश्वासस्ते भवेत्तत्र यथा पितरि वै तथा   ॥12-081-024॥</td></tr>
<tr><td>नैव द्वौ न त्रयः कार्या न मृष्येरन्परस्परम्। <br>एकार्थादेव भूतानां भेदो भवति सर्वदा   ॥12-081-025॥</td></tr>
<tr><td>कीर्तिप्रधानो यश्च स्याद्यश्च स्यात्समये स्थितः। <br>समर्थान्यश्च न द्वेष्टि समर्थान्कुरुते च यः   ॥12-081-026॥</td></tr>
<tr><td>यो न कामाद्भयाल्लोभात्क्रोधाद्वा धर्ममुत्सृजेत्। <br>दक्षः पर्याप्तवचनः स ते स्यात्प्रत्यनन्तरः   ॥12-081-027॥</td></tr>
<tr><td>शूरश्चार्यश्च विद्वांश्च प्रतिपत्तिविशारदः। <br>कुलीनः शीलसंपन्नस्तितिक्षुरनसूयकः   ॥12-081-028॥</td></tr>
<tr><td>एते ह्यमात्याः कर्तव्याः सर्वकर्मस्ववस्थिताः। <br>पूजिताः संविभक्ताश्च सुसहायाः स्वनुष्ठिताः   ॥12-081-029॥</td></tr>
<tr><td>कृत्स्नमेते विनिक्षिप्ताः प्रतिरूपेषु कर्मसु। <br>युक्ता महत्सु कार्येषु श्रेयांस्युत्पादयन्ति च   ॥12-081-030॥</td></tr>
<tr><td>एते कर्माणि कुर्वन्ति स्पर्धमाना मिथः सदा। <br>अनुतिष्ठन्ति चैवार्थानाचक्षाणाः परस्परम्   ॥12-081-031॥</td></tr>
<tr><td>ज्ञातिभ्यश्चैव बिभ्येथा मृत्योरिव यतः सदा। <br>उपराजेव राजर्धिं ज्ञातिर्न सहते सदा   ॥12-081-032॥</td></tr>
<tr><td>ऋजोर्मृदोर्वदान्यस्य ह्रीमतः सत्यवादिनः। <br>नान्यो ज्ञातेर्महाबाहो विनाशमभिनन्दति   ॥12-081-033॥</td></tr>
<tr><td>अज्ञातिता नातिसुखा नावज्ञेयास्त्वतः परम्। <br>अज्ञातिमन्तं पुरुषं परे परिभवन्त्युत   ॥12-081-034॥</td></tr>
<tr><td>निकृतस्य नरैरन्यैर्ज्ञातिरेव परायणम्। <br>नान्यैर्निकारं सहते ज्ञातेर्ज्ञातिः कदाचन   ॥12-081-035॥</td></tr>
<tr><td>आत्मानमेव जानाति निकृतं बान्धवैरपि। <br>तेषु सन्ति गुणाश्चैव नैर्गुण्यं तेषु लक्ष्यते   ॥12-081-036॥</td></tr>
<tr><td>नाज्ञातिरनुगृह्णाति नाज्ञातिर्दिग्धमस्यति। <br>उभयं ज्ञातिलोकेषु दृश्यते साध्वसाधु च   ॥12-081-037॥</td></tr>
<tr><td>तान्मानयेत्पूजयेच्च नित्यं वाचा च कर्मणा। <br>कुर्याच्च प्रियमेतेभ्यो नाप्रियं किंचिदाचरेत्   ॥12-081-038॥</td></tr>
<tr><td>विश्वस्तवदविश्वस्तस्तेषु वर्तेत सर्वदा। <br>न हि दोषो गुणो वेति निस्पृक्तस्तेषु दृश्यते   ॥12-081-039॥</td></tr>
<tr><td>तस्यैवं वर्तमानस्य पुरुषस्याप्रमादिनः। <br>अमित्राः संप्रसीदन्ति तथा मित्रीभवन्त्यपि   ॥12-081-040॥</td></tr>
<tr><td>य एवं वर्तते नित्यं ज्ञातिसंबन्धिमण्डले। <br>मित्रेष्वमित्रेष्वैश्वर्ये चिरं यशसि तिष्ठति   ॥12-081-041॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>असंतोषः प्रमादश्च मदो रागोऽप्रशान्तता। <br>बलं मोहोऽभिमानश्च उद्वेगश्चापि सर्वशः   ॥12-017-001॥</td></tr>
<tr><td>एभिः पाप्मभिराविष्टो राज्यं त्वमभिकाङ्क्षसि। <br>निरामिषो विनिर्मुक्तः प्रशान्तः सुसुखी भव   ॥12-017-002॥</td></tr>
<tr><td>य इमामखिलां भूमिं शिष्यादेको महीपतिः। <br>तस्याप्युदरमेवैकं किमिदं त्वं प्रशंससि   ॥12-017-003॥</td></tr>
<tr><td>नाह्ना पूरयितुं शक्या न मासेन नरर्षभ। <br>अपूर्यां पूरयन्निच्छामायुषापि न शक्नुयात्   ॥12-017-004॥</td></tr>
<tr><td>यथेद्धः प्रज्वलत्यग्निरसमिद्धः प्रशाम्यति। <br>अल्पाहारतया त्वग्निं शमयौदर्यमुत्थितम्। <br>जयोदरं पृथिव्या ते श्रेयो निर्जितया जितम्   ॥12-017-005॥</td></tr>
<tr><td>मानुषान्कामभोगांस्त्वमैश्वर्यं च प्रशंससि। <br>अभोगिनोऽबलाश्चैव यान्ति स्थानमनुत्तमम्   ॥12-017-006॥</td></tr>
<tr><td>योगक्षेमौ च राष्ट्रस्य धर्माधर्मौ त्वयि स्थितौ। <br>मुच्यस्व महतो भारात्त्यागमेवाभिसंश्रय   ॥12-017-007॥</td></tr>
<tr><td>एकोदरकृते व्याघ्रः करोति विघसं बहु। <br>तमन्येऽप्युपजीवन्ति मन्दवेगंचरा मृगाः   ॥12-017-008॥</td></tr>
<tr><td>विषयान्प्रतिसंहृत्य संन्यासं कुरुते यतिः। <br>न च तुष्यन्ति राजानः पश्य बुद्ध्यन्तरं यथा   ॥12-017-009॥</td></tr>
<tr><td>पत्राहारैरश्मकुट्टैर्दन्तोलूखलिकैस्तथा। <br>अब्भक्षैर्वायुभक्षैश्च तैरयं नरको जितः   ॥12-017-010॥</td></tr>
<tr><td>यश्चेमां वसुधां कृत्स्नां प्रशासेदखिलां नृपः। <br>तुल्याश्मकाञ्चनो यश्च स कृतार्थो न पार्थिवः   ॥12-017-011॥</td></tr>
<tr><td>संकल्पेषु निरारम्भो निराशो निर्ममो भव। <br>विशोकं स्थानमातिष्ठ इह चामुत्र चाव्ययम्   ॥12-017-012॥</td></tr>
<tr><td>निरामिषा न शोचन्ति शोचसि त्वं किमामिषम्। <br>परित्यज्यामिषं सर्वं मृषावादात्प्रमोक्ष्यसे   ॥12-017-013॥</td></tr>
<tr><td>पन्थानौ पितृयानश्च देवयानश्च विश्रुतौ। <br>ईजानाः पितृयानेन देवयानेन मोक्षिणः   ॥12-017-014॥</td></tr>
<tr><td>तपसा ब्रह्मचर्येण स्वाध्यायेन च पाविताः। <br>विमुच्य देहान्वै भान्ति मृत्योरविषयं गताः   ॥12-017-015॥</td></tr>
<tr><td>आमिषं बन्धनं लोके कर्मेहोक्तं तथामिषम्। <br>ताभ्यां विमुक्तः पाशाभ्यां पदमाप्नोति तत्परम्   ॥12-017-016॥</td></tr>
<tr><td>अपि गाथामिमां गीतां जनकेन वदन्त्युत। <br>निर्द्वंद्वेन विमुक्तेन मोक्षं समनुपश्यता   ॥12-017-017॥</td></tr>
<tr><td>अनन्तं बत मे वित्तं यस्य मे नास्ति किंचन। <br>मिथिलायां प्रदीप्तायां न मे दह्यति किंचन   ॥12-017-018॥</td></tr>
<tr><td>प्रज्ञाप्रासादमारुह्य नशोच्याञ्शोचतो जनान्। <br>जगतीस्थानिवाद्रिस्थो मन्दबुद्धीनवेक्षते   ॥12-017-019॥</td></tr>
<tr><td>दृश्यं पश्यति यः पश्यन्स चक्षुष्मान्स बुद्धिमान्। <br>अज्ञातानां च विज्ञानात्संबोधाद्बुद्धिरुच्यते   ॥12-017-020॥</td></tr>
<tr><td>यस्तु वाचं विजानाति बहुमानमियात्स वै। <br>ब्रह्मभावप्रसूतानां वैद्यानां भावितात्मनाम्   ॥12-017-021॥</td></tr>
<tr><td>यदा भूतपृथग्भावमेकस्थमनुपश्यति। <br>तत एव च विस्तारं ब्रह्म संपद्यते तदा   ॥12-017-022॥</td></tr>
<tr><td>ते जनास्तां गतिं यान्ति नाविद्वांसोऽल्पचेतसः। <br>नाबुद्धयो नातपसः सर्वं बुद्धौ प्रतिष्ठितम्   ॥12-017-023॥</td></tr>
</table>
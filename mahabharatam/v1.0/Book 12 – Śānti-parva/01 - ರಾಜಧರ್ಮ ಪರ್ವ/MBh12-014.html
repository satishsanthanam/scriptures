<table border = "1"><tr><td>Verse</td></tr>
<tr><td> वैशंपायन उवाच। <br>अव्याहरति कौन्तेये धर्मराजे युधिष्ठिरे। <br>भ्रातॄणां ब्रुवतां तांस्तान्विविधान्वेदनिश्चयान्   ॥12-014-001॥</td></tr>
<tr><td>महाभिजनसंपन्ना श्रीमत्यायतलोचना। <br>अभ्यभाषत राजेन्द्रं द्रौपदी योषितां वरा   ॥12-014-002॥</td></tr>
<tr><td>आसीनमृषभं राज्ञां भ्रातृभिः परिवारितम्। <br>सिंहशार्दूलसदृशैर्वारणैरिव यूथपम्   ॥12-014-003॥</td></tr>
<tr><td>अभिमानवती नित्यं विशेषेण युधिष्ठिरे। <br>लालिता सततं राज्ञा धर्मज्ञा धर्मदर्शिनी   ॥12-014-004॥</td></tr>
<tr><td>आमन्त्र्य विपुलश्रोणी साम्ना परमवल्गुना। <br>भर्तारमभिसंप्रेक्ष्य ततो वचनमब्रवीत्   ॥12-014-005॥</td></tr>
<tr><td>इमे ते भ्रातरः पार्थ शुष्यन्त स्तोकका इव। <br>वावाश्यमानास्तिष्ठन्ति न चैनानभिनन्दसे   ॥12-014-006॥</td></tr>
<tr><td>नन्दयैतान्महाराज मत्तानिव महाद्विपान्। <br>उपपन्नेन वाक्येन सततं दुःखभागिनः   ॥12-014-007॥</td></tr>
<tr><td>कथं द्वैतवने राजन्पूर्वमुक्त्वा तथा वचः। <br>भ्रातॄनेतान्स्म सहिताञ्शीतवातातपार्दितान्   ॥12-014-008॥</td></tr>
<tr><td>वयं दुर्योधनं हत्वा मृधे भोक्ष्याम मेदिनीम्। <br>संपूर्णां सर्वकामानामाहवे विजयैषिणः   ॥12-014-009॥</td></tr>
<tr><td>विरथांश्च रथान्कृत्वा निहत्य च महागजान्। <br>संस्तीर्य च रथैर्भूमिं ससादिभिररिंदमाः   ॥12-014-010॥</td></tr>
<tr><td>यजतां विविधैर्यज्ञैः समृद्धैराप्तदक्षिणैः। <br>वनवासकृतं दुःखं भविष्यति सुखाय नः   ॥12-014-011॥</td></tr>
<tr><td>इत्येतानेवमुक्त्वा त्वं स्वयं धर्मभृतां वर। <br>कथमद्य पुनर्वीर विनिहंसि मनांस्युत   ॥12-014-012॥</td></tr>
<tr><td>न क्लीबो वसुधां भुङ्क्ते न क्लीबो धनमश्नुते। <br>न क्लीबस्य गृहे पुत्रा मत्स्याः पङ्क इवासते   ॥12-014-013॥</td></tr>
<tr><td>नादण्डः क्षत्रियो भाति नादण्डो भूतिमश्नुते। <br>नादण्डस्य प्रजा राज्ञः सुखमेधन्ति भारत   ॥12-014-014॥</td></tr>
<tr><td>मित्रता सर्वभूतेषु दानमध्ययनं तपः। <br>ब्राह्मणस्यैष धर्मः स्यान्न राज्ञो राजसत्तम   ॥12-014-015॥</td></tr>
<tr><td>असतां प्रतिषेधश्च सतां च परिपालनम्। <br>एष राज्ञां परो धर्मः समरे चापलायनम्   ॥12-014-016॥</td></tr>
<tr><td>यस्मिन्क्षमा च क्रोधश्च दानादाने भयाभये। <br>निग्रहानुग्रहौ चोभौ स वै धर्मविदुच्यते   ॥12-014-017॥</td></tr>
<tr><td>न श्रुतेन न दानेन न सान्त्वेन न चेज्यया। <br>त्वयेयं पृथिवी लब्धा नोत्कोचेन तथाप्युत   ॥12-014-018॥</td></tr>
<tr><td>यत्तद्बलममित्राणां तथा वीरसमुद्यतम्। <br>हस्त्यश्वरथसंपन्नं त्रिभिरङ्गैर्महत्तरम्   ॥12-014-019॥</td></tr>
<tr><td>रक्षितं द्रोणकर्णाभ्यामश्वत्थाम्ना कृपेण च। <br>तत्त्वया निहतं वीर तस्माद्भुङ्क्ष्व वसुंधराम्   ॥12-014-020॥</td></tr>
<tr><td>जम्बूद्वीपो महाराज नानाजनपदायुतः। <br>त्वया पुरुषशार्दूल दण्डेन मृदितः प्रभो   ॥12-014-021॥</td></tr>
<tr><td>जम्बूद्वीपेन सदृशः क्रौञ्चद्वीपो नराधिप। <br>अपरेण महामेरोर्दण्डेन मृदितस्त्वया   ॥12-014-022॥</td></tr>
<tr><td>क्रौञ्चद्वीपेन सदृशः शाकद्वीपो नराधिप। <br>पूर्वेण तु महामेरोर्दण्डेन मृदितस्त्वया   ॥12-014-023॥</td></tr>
<tr><td>उत्तरेण महामेरोः शाकद्वीपेन संमितः। <br>भद्राश्वः पुरुषव्याघ्र दण्डेन मृदितस्त्वया   ॥12-014-024॥</td></tr>
<tr><td>द्वीपाश्च सान्तरद्वीपा नानाजनपदालयाः। <br>विगाह्य सागरं वीर दण्डेन मृदितास्त्वया   ॥12-014-025॥</td></tr>
<tr><td>एतान्यप्रतिमानि त्वं कृत्वा कर्माणि भारत। <br>न प्रीयसे महाराज पूज्यमानो द्विजातिभिः   ॥12-014-026॥</td></tr>
<tr><td>स त्वं भ्रातॄनिमान्दृष्ट्वा प्रतिनन्दस्व भारत। <br>ऋषभानिव संमत्तान्गजेन्द्रानूर्जितानिव   ॥12-014-027॥</td></tr>
<tr><td>अमरप्रतिमाः सर्वे शत्रुसाहाः परंतपाः। <br>एकोऽपि हि सुखायैषां क्षमः स्यादिति मे मतिः   ॥12-014-028॥</td></tr>
<tr><td>किं पुनः पुरुषव्याघ्राः पतयो मे नरर्षभाः। <br>समस्तानीन्द्रियाणीव शरीरस्य विचेष्टने   ॥12-014-029॥</td></tr>
<tr><td>अनृतं माब्रवीच्छ्वश्रूः सर्वज्ञा सर्वदर्शिनी। <br>युधिष्ठिरस्त्वां पाञ्चालि सुखे धास्यत्यनुत्तमे   ॥12-014-030॥</td></tr>
<tr><td>हत्वा राजसहस्राणि बहून्याशुपराक्रमः। <br>तद्व्यर्थं संप्रपश्यामि मोहात्तव जनाधिप   ॥12-014-031॥</td></tr>
<tr><td>येषामुन्मत्तको ज्येष्ठः सर्वे तस्योपचारिणः। <br>तवोन्मादेन राजेन्द्र सोन्मादाः सर्वपाण्डवाः   ॥12-014-032॥</td></tr>
<tr><td>यदि हि स्युरनुन्मत्ता भ्रातरस्ते जनाधिप। <br>बद्ध्वा त्वां नास्तिकैः सार्धं प्रशासेयुर्वसुंधराम्   ॥12-014-033॥</td></tr>
<tr><td>कुरुते मूढमेवं हि यः श्रेयो नाधिगच्छति। <br>धूपैरञ्जनयोगैश्च नस्यकर्मभिरेव च। <br>भेषजैः स चिकित्स्यः स्याद्य उन्मार्गेण गच्छति   ॥12-014-034॥</td></tr>
<tr><td>साहं सर्वाधमा लोके स्त्रीणां भरतसत्तम। <br>तथा विनिकृतामित्रैर्याहमिच्छामि जीवितुम्   ॥12-014-035॥</td></tr>
<tr><td>एतेषां यतमानानामुत्पद्यन्ते तु संपदः। <br>त्वं तु सर्वां महीं लब्ध्वा कुरुषे स्वयमापदम्   ॥12-014-036॥</td></tr>
<tr><td>यथास्तां संमतौ राज्ञां पृथिव्यां राजसत्तमौ। <br>मान्धाता चाम्बरीषश्च तथा राजन्विराजसे   ॥12-014-037॥</td></tr>
<tr><td>प्रशाधि पृथिवीं देवीं प्रजा धर्मेण पालयन्। <br>सपर्वतवनद्वीपां मा राजन्विमना भव   ॥12-014-038॥</td></tr>
<tr><td>यजस्व विविधैर्यज्ञैर्जुह्वन्नग्नीन्प्रयच्छ च। <br>पुराणि भोगान्वासांसि द्विजातिभ्यो नृपोत्तम   ॥12-014-039॥</td></tr>
</table>
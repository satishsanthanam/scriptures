<table border = "1"><tr><td>Verse</td></tr>
<tr><td> भीष्म उवाच। <br>ततस्तेषां समस्तानामृषीणामृषिसत्तमः। <br>ऋषभो नाम विप्रर्षिः स्मयन्निव ततोऽब्रवीत्   ॥12-126-001॥</td></tr>
<tr><td>पुराहं राजशार्दूल तीर्थान्यनुचरन्प्रभो। <br>समासादितवान्दिव्यं नरनारायणाश्रमम्   ॥12-126-002॥</td></tr>
<tr><td>यत्र सा बदरी रम्या ह्रदो वैहायसस्तथा। <br>यत्र चाश्वशिरा राजन्वेदान्पठति शाश्वतान्   ॥12-126-003॥</td></tr>
<tr><td>तस्मिन्सरसि कृत्वाहं विधिवत्तर्पणं पुरा। <br>पितॄणां देवतानां च ततोऽऽश्रममियां तदा   ॥12-126-004॥</td></tr>
<tr><td>रेमाते यत्र तौ नित्यं नरनारायणावृषी। <br>अदूरादाश्रमं कंचिद्वासार्थमगमं ततः   ॥12-126-005॥</td></tr>
<tr><td>ततश्चीराजिनधरं कृशमुच्चमतीव च। <br>अद्राक्षमृषिमायान्तं तनुं नाम तपोनिधिम्   ॥12-126-006॥</td></tr>
<tr><td>अन्यैर्नरैर्महाबाहो वपुषाष्टगुणान्वितम्। <br>कृशता चापि राजर्षे न दृष्टा तादृशी क्वचित्   ॥12-126-007॥</td></tr>
<tr><td>शरीरमपि राजेन्द्र तस्य कानिष्ठिकासमम्। <br>ग्रीवा बाहू तथा पादौ केशाश्चाद्भुतदर्शनाः   ॥12-126-008॥</td></tr>
<tr><td>शिरः कायानुरूपं च कर्णौ नेत्रे तथैव च। <br>तस्य वाक्चैव चेष्टा च सामान्ये राजसत्तम   ॥12-126-009॥</td></tr>
<tr><td>दृष्ट्वाहं तं कृशं विप्रं भीतः परमदुर्मनाः। <br>पादौ तस्याभिवाद्याथ स्थितः प्राञ्जलिरग्रतः   ॥12-126-010॥</td></tr>
<tr><td>निवेद्य नाम गोत्रं च पितरं च नरर्षभ। <br>प्रदिष्टे चासने तेन शनैरहमुपाविशम्   ॥12-126-011॥</td></tr>
<tr><td>ततः स कथयामास कथा धर्मार्थसंहिताः। <br>ऋषिमध्ये महाराज तत्र धर्मभृतां वरः   ॥12-126-012॥</td></tr>
<tr><td>तस्मिंस्तु कथयत्येव राजा राजीवलोचनः। <br>उपायाज्जवनैरश्वैः सबलः सावरोधनः   ॥12-126-013॥</td></tr>
<tr><td>स्मरन्पुत्रमरण्ये वै नष्टं परमदुर्मनाः। <br>भूरिद्युम्नपिता धीमान्रघुश्रेष्ठो महायशाः   ॥12-126-014॥</td></tr>
<tr><td>इह द्रक्ष्यामि तं पुत्रं द्रक्ष्यामीहेति पार्थिवः। <br>एवमाशाकृतो राजंश्चरन्वनमिदं पुरा   ॥12-126-015॥</td></tr>
<tr><td>दुर्लभः स मया द्रष्टुं नूनं परमधार्मिकः। <br>एकः पुत्रो महारण्ये नष्ट इत्यसकृत्तदा   ॥12-126-016॥</td></tr>
<tr><td>दुर्लभः स मया द्रष्टुमाशा च महती मम। <br>तया परीतगात्रोऽहं मुमूर्षुर्नात्र संशयः   ॥12-126-017॥</td></tr>
<tr><td>एतच्छ्रुत्वा स भगवांस्तनुर्मुनिवरोत्तमः। <br>अवाक्शिरा ध्यानपरो मुहूर्तमिव तस्थिवान्   ॥12-126-018॥</td></tr>
<tr><td>तमनुध्यान्तमालक्ष्य राजा परमदुर्मनाः। <br>उवाच वाक्यं दीनात्मा मन्दं मन्दमिवासकृत्   ॥12-126-019॥</td></tr>
<tr><td>दुर्लभं किं नु विप्रर्षे आशायाश्चैव किं भवेत्। <br>ब्रवीतु भगवानेतद्यदि गुह्यं न तन्मयि   ॥12-126-020॥</td></tr>
<tr><td>महर्षिर्भगवांस्तेन पूर्वमासीद्विमानितः। <br>बालिशां बुद्धिमास्थाय मन्दभाग्यतयात्मनः   ॥12-126-021॥</td></tr>
<tr><td>अर्थयन्कलशं राजन्काञ्चनं वल्कलानि च। <br>निर्विण्णः स तु विप्रर्षिर्निराशः समपद्यत   ॥12-126-022॥</td></tr>
<tr><td>एवमुक्त्वाभिवाद्याथ तमृषिं लोकपूजितम्। <br>श्रान्तो न्यषीदद्धर्मात्मा यथा त्वं नरसत्तम   ॥12-126-023॥</td></tr>
<tr><td>अर्घ्यं ततः समानीय पाद्यं चैव महानृषिः। <br>आरण्यकेन विधिना राज्ञे सर्वं न्यवेदयत्   ॥12-126-024॥</td></tr>
<tr><td>ततस्ते मुनयः सर्वे परिवार्य नरर्षभम्। <br>उपाविशन्पुरस्कृत्य सप्तर्षय इव ध्रुवम्   ॥12-126-025॥</td></tr>
<tr><td>अपृच्छंश्चैव ते तत्र राजानमपराजितम्। <br>प्रयोजनमिदं सर्वमाश्रमस्य प्रवेशनम्   ॥12-126-026॥</td></tr>
<tr><td> राजोवाच। <br>वीरद्युम्न इति ख्यातो राजाहं दिक्षु विश्रुतः। <br>भूरिद्युम्नं सुतं नष्टमन्वेष्टुं वनमागतः   ॥12-126-027॥</td></tr>
<tr><td>एकपुत्रः स विप्राग्र्य बाल एव च सोऽनघ। <br>न दृश्यते वने चास्मिंस्तमन्वेष्टुं चराम्यहम्   ॥12-126-028॥</td></tr>
<tr><td> ऋषभ उवाच। <br>एवमुक्ते तु वचने राज्ञा मुनिरधोमुखः। <br>तूष्णीमेवाभवत्तत्र न च प्रत्युक्तवान्नृपम्   ॥12-126-029॥</td></tr>
<tr><td>स हि तेन पुरा विप्रो राज्ञा नात्यर्थमानितः। <br>आशाकृशं च राजेन्द्र तपो दीर्घं समास्थितः   ॥12-126-030॥</td></tr>
<tr><td>प्रतिग्रहमहं राज्ञां न करिष्ये कथंचन। <br>अन्येषां चैव वर्णानामिति कृत्वा धियं तदा   ॥12-126-031॥</td></tr>
<tr><td>आशा हि पुरुषं बालं लालापयति तस्थुषी। <br>तामहं व्यपनेष्यामि इति कृत्वा व्यवस्थितः   ॥12-126-032॥</td></tr>
<tr><td> राजोवाच। <br>आशायाः किं कृशत्वं च किं चेह भुवि दुर्लभम्। <br>ब्रवीतु भगवानेतत्त्वं हि धर्मार्थदर्शिवान्   ॥12-126-033॥</td></tr>
<tr><td> ऋषभ उवाच। <br>ततः संस्मृत्य तत्सर्वं स्मारयिष्यन्निवाब्रवीत्। <br>राजानं भगवान्विप्रस्ततः कृशतनुस्तनुः   ॥12-126-034॥</td></tr>
<tr><td>कृशत्वे न समं राजन्नाशाया विद्यते नृप। <br>तस्या वै दुर्लभत्वात्तु प्रार्थिताः पार्थिवा मया   ॥12-126-035॥</td></tr>
<tr><td> राजोवाच। <br>कृशाकृशे मया ब्रह्मन्गृहीते वचनात्तव। <br>दुर्लभत्वं च तस्यैव वेदवाक्यमिव द्विज   ॥12-126-036॥</td></tr>
<tr><td>संशयस्तु महाप्राज्ञ संजातो हृदये मम। <br>तन्मे सत्तम तत्त्वेन वक्तुमर्हसि पृच्छतः   ॥12-126-037॥</td></tr>
<tr><td>त्वत्तः कृशतरं किं नु ब्रवीतु भगवानिदम्। <br>यदि गुह्यं न ते विप्र लोकेऽस्मिन्किं नु दुर्लभम्   ॥12-126-038॥</td></tr>
<tr><td> कृशतनुरुवाच। <br>दुर्लभोऽप्यथ वा नास्ति योऽर्थी धृतिमिवाप्नुयात्। <br>सुदुर्लभतरस्तात योऽर्थिनं नावमन्यते   ॥12-126-039॥</td></tr>
<tr><td>संश्रुत्य नोपक्रियते परं शक्त्या यथार्हतः। <br>सक्ता या सर्वभूतेषु साशा कृशतरी मया   ॥12-126-040॥</td></tr>
<tr><td>एकपुत्रः पिता पुत्रे नष्टे वा प्रोषिते तथा। <br>प्रवृत्तिं यो न जानाति साशा कृशतरी मया   ॥12-126-041॥</td></tr>
<tr><td>प्रसवे चैव नारीणां वृद्धानां पुत्रकारिता। <br>तथा नरेन्द्र धनिनामाशा कृशतरी मया   ॥12-126-042॥</td></tr>
<tr><td> ऋषभ उवाच। <br>एतच्छ्रुत्वा ततो राजन्स राजा सावरोधनः। <br>संस्पृश्य पादौ शिरसा निपपात द्विजर्षभे   ॥12-126-043॥</td></tr>
<tr><td> राजोवाच। <br>प्रसादये त्वा भगवन्पुत्रेणेच्छामि संगतिम्। <br>वृणीष्व च वरं विप्र यमिच्छसि यथाविधि   ॥12-126-044॥</td></tr>
<tr><td> ऋषभ उवाच। <br>अब्रवीच्च हि तं वाक्यं राजा राजीवलोचनः। <br>सत्यमेतद्यथा विप्र त्वयोक्तं नास्त्यतो मृषा   ॥12-126-045॥</td></tr>
<tr><td>ततः प्रहस्य भगवांस्तनुर्धर्मभृतां वरः। <br>पुत्रमस्यानयत्क्षिप्रं तपसा च श्रुतेन च   ॥12-126-046॥</td></tr>
<tr><td>तं समानाय्य पुत्रं तु तदोपालभ्य पार्थिवम्। <br>आत्मानं दर्शयामास धर्मं धर्मभृतां वरः   ॥12-126-047॥</td></tr>
<tr><td>संदर्शयित्वा चात्मानं दिव्यमद्भुतदर्शनम्। <br>विपाप्मा विगतक्रोधश्चचार वनमन्तिकात्   ॥12-126-048॥</td></tr>
<tr><td>एतद्दृष्टं मया राजंस्ततश्च वचनं श्रुतम्। <br>आशामपनयस्वाशु ततः कृशतरीमिमाम्   ॥12-126-049॥</td></tr>
<tr><td> भीष्म उवाच। <br>स तत्रोक्तो महाराज ऋषभेण महात्मना। <br>सुमित्रोऽपनयत्क्षिप्रमाशां कृशतरीं तदा   ॥12-126-050॥</td></tr>
<tr><td>एवं त्वमपि कौन्तेय श्रुत्वा वाणीमिमां मम। <br>स्थिरो भव यथा राजन्हिमवानचलोत्तमः   ॥12-126-051॥</td></tr>
<tr><td>त्वं हि द्रष्टा च श्रोता च कृच्छ्रेष्वर्थकृतेष्विह। <br>श्रुत्वा मम महाराज न संतप्तुमिहार्हसि   ॥12-126-052॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>ततः कुन्तीसुतो राजा गतमन्युर्गतज्वरः। <br>काञ्चने प्राङ्मुखो हृष्टो न्यषीदत्परमासने   ॥12-040-001॥</td></tr>
<tr><td>तमेवाभिमुखौ पीठे सेव्यास्तरणसंवृते। <br>सात्यकिर्वासुदेवश्च निषीदतुररिंदमौ   ॥12-040-002॥</td></tr>
<tr><td>मध्ये कृत्वा तु राजानं भीमसेनार्जुनावुभौ। <br>निषीदतुर्महात्मानौ श्लक्ष्णयोर्मणिपीठयोः   ॥12-040-003॥</td></tr>
<tr><td>दान्ते शय्यासने शुभ्रे जाम्बूनदविभूषिते। <br>पृथापि सहदेवेन सहास्ते नकुलेन च   ॥12-040-004॥</td></tr>
<tr><td>सुधर्मा विदुरो धौम्यो धृतराष्ट्रश्च कौरवः। <br>निषेदुर्ज्वलनाकारेष्वासनेषु पृथक्पृथक्   ॥12-040-005॥</td></tr>
<tr><td>युयुत्सुः संजयश्चैव गान्धारी च यशस्विनी। <br>धृतराष्ट्रो यतो राजा ततः सर्व उपाविशन्   ॥12-040-006॥</td></tr>
<tr><td>तत्रोपविष्टो धर्मात्मा श्वेताः सुमनसोऽस्पृशत्। <br>स्वस्तिकानक्षतान्भूमिं सुवर्णं रजतं मणीन्   ॥12-040-007॥</td></tr>
<tr><td>ततः प्रकृतयः सर्वाः पुरस्कृत्य पुरोहितम्। <br>ददृशुर्धर्मराजानमादाय बहु मङ्गलम्   ॥12-040-008॥</td></tr>
<tr><td>पृथिवीं च सुवर्णं च रत्नानि विविधानि च। <br>आभिषेचनिकं भाण्डं सर्वसंभारसंभृतम्   ॥12-040-009॥</td></tr>
<tr><td>काञ्चनौदुम्बरास्तत्र राजताः पृथिवीमयाः। <br>पूर्णकुम्भाः सुमनसो लाजा बर्हींषि गोरसाः   ॥12-040-010॥</td></tr>
<tr><td>शमीपलाशपुंनागाः समिधो मधुसर्पिषी। <br>स्रुव औदुम्बरः शङ्खास्तथा हेमविभूषिताः   ॥12-040-011॥</td></tr>
<tr><td>दाशार्हेणाभ्यनुज्ञातस्तत्र धौम्यः पुरोहितः। <br>प्रागुदक्प्रवणां वेदीं लक्षणेनोपलिप्य ह   ॥12-040-012॥</td></tr>
<tr><td>व्याघ्रचर्मोत्तरे श्लक्ष्णे सर्वतोभद्र आसने। <br>दृढपादप्रतिष्ठाने हुताशनसमत्विषि   ॥12-040-013॥</td></tr>
<tr><td>उपवेश्य महात्मानं कृष्णां च द्रुपदात्मजाम्। <br>जुहाव पावकं धीमान्विधिमन्त्रपुरस्कृतम्   ॥12-040-014॥</td></tr>
<tr><td>अभ्यषिञ्चत्पतिं पृथ्व्याः कुन्तीपुत्रं युधिष्ठिरम्। <br>धृतराष्ट्रश्च राजर्षिः सर्वाः प्रकृतयस्तथा   ॥12-040-015॥</td></tr>
<tr><td>ततोऽनुवादयामासुः पणवानकदुन्दुभीः। <br>धर्मराजोऽपि तत्सर्वं प्रतिजग्राह धर्मतः   ॥12-040-016॥</td></tr>
<tr><td>पूजयामास तांश्चापि विधिवद्भूरिदक्षिणः। <br>ततो निष्कसहस्रेण ब्राह्मणान्स्वस्ति वाचयत्। <br>वेदाध्ययनसंपन्नाञ्शीलवृत्तसमन्वितान्   ॥12-040-017॥</td></tr>
<tr><td>ते प्रीता ब्राह्मणा राजन्स्वस्त्यूचुर्जयमेव च। <br>हंसा इव च नर्दन्तः प्रशशंसुर्युधिष्ठिरम्   ॥12-040-018॥</td></tr>
<tr><td>युधिष्ठिर महाबाहो दिष्ट्या जयसि पाण्डव। <br>दिष्ट्या स्वधर्मं प्राप्तोऽसि विक्रमेण महाद्युते   ॥12-040-019॥</td></tr>
<tr><td>दिष्ट्या गाण्डीवधन्वा च भीमसेनश्च पाण्डवः। <br>त्वं चापि कुशली राजन्माद्रीपुत्रौ च पाण्डवौ   ॥12-040-020॥</td></tr>
<tr><td>मुक्ता वीरक्षयादस्मात्संग्रामान्निहतद्विषः। <br>क्षिप्रमुत्तरकालानि कुरु कार्याणि पाण्डव   ॥12-040-021॥</td></tr>
<tr><td>ततः प्रत्यर्चितः सद्भिर्धर्मराजो युधिष्ठिरः। <br>प्रतिपेदे महद्राज्यं सुहृद्भिः सह भारत   ॥12-040-022॥</td></tr>
</table>
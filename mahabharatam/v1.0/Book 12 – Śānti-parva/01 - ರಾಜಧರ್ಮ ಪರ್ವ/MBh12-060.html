<table border = "1"><tr><td>Verse</td></tr>
<tr><td> वैशंपायन उवाच। <br>ततः पुनः स गाङ्गेयमभिवाद्य पितामहम्। <br>प्राञ्जलिर्नियतो भूत्वा पर्यपृच्छद्युधिष्ठिरः   ॥12-060-001॥</td></tr>
<tr><td>के धर्माः सर्ववर्णानां चातुर्वर्ण्यस्य के पृथक्। <br>चतुर्णामाश्रमाणां च राजधर्माश्च के मताः   ॥12-060-002॥</td></tr>
<tr><td>केन स्विद्वर्धते राष्ट्रं राजा केन विवर्धते। <br>केन पौराश्च भृत्याश्च वर्धन्ते भरतर्षभ   ॥12-060-003॥</td></tr>
<tr><td>कोशं दण्डं च दुर्गं च सहायान्मन्त्रिणस्तथा। <br>ऋत्विक्पुरोहिताचार्यान्कीदृशान्वर्जयेन्नृपः   ॥12-060-004॥</td></tr>
<tr><td>केषु विश्वसितव्यं स्याद्राज्ञां कस्यांचिदापदि। <br>कुतो वात्मा दृढो रक्ष्यस्तन्मे ब्रूहि पितामह   ॥12-060-005॥</td></tr>
<tr><td> भीष्म उवाच। <br>नमो धर्माय महते नमः कृष्णाय वेधसे। <br>ब्राह्मणेभ्यो नमस्कृत्वा धर्मान्वक्ष्यामि शाश्वतान्   ॥12-060-006॥</td></tr>
<tr><td>अक्रोधः सत्यवचनं संविभागः क्षमा तथा। <br>प्रजनः स्वेषु दारेषु शौचमद्रोह एव च   ॥12-060-007॥</td></tr>
<tr><td>आर्जवं भृत्यभरणं नवैते सार्ववर्णिकाः। <br>ब्राह्मणस्य तु यो धर्मस्तं ते वक्ष्यामि केवलम्   ॥12-060-008॥</td></tr>
<tr><td>दममेव महाराज धर्ममाहुः पुरातनम्। <br>स्वाध्यायोऽध्यापनं चैव तत्र कर्म समाप्यते   ॥12-060-009॥</td></tr>
<tr><td>तं चेद्वित्तमुपागच्छेद्वर्तमानं स्वकर्मणि। <br>अकुर्वाणं विकर्माणि शान्तं प्रज्ञानतर्पितम्   ॥12-060-010॥</td></tr>
<tr><td>कुर्वीतापत्यसंतानमथो दद्याद्यजेत च। <br>संविभज्य हि भोक्तव्यं धनं सद्भिरितीष्यते   ॥12-060-011॥</td></tr>
<tr><td>परिनिष्ठितकार्यस्तु स्वाध्यायेनैव ब्राह्मणः। <br>कुर्यादन्यन्न वा कुर्यान्मैत्रो ब्राह्मण उच्यते   ॥12-060-012॥</td></tr>
<tr><td>क्षत्रियस्यापि यो धर्मस्तं ते वक्ष्यामि भारत। <br>दद्याद्राजा न याचेत यजेत न तु याजयेत्   ॥12-060-013॥</td></tr>
<tr><td>नाध्यापयेदधीयीत प्रजाश्च परिपालयेत्। <br>नित्योद्युक्तो दस्युवधे रणे कुर्यात्पराक्रमम्   ॥12-060-014॥</td></tr>
<tr><td>ये च क्रतुभिरीजानाः श्रुतवन्तश्च भूमिपाः। <br>य एवाहवजेतारस्त एषां लोकजित्तमाः   ॥12-060-015॥</td></tr>
<tr><td>अविक्षतेन देहेन समराद्यो निवर्तते। <br>क्षत्रियो नास्य तत्कर्म प्रशंसन्ति पुराविदः   ॥12-060-016॥</td></tr>
<tr><td>वधं हि क्षत्रबन्धूनां धर्ममाहुः प्रधानतः। <br>नास्य कृत्यतमं किंचिदन्यद्दस्युनिबर्हणात्   ॥12-060-017॥</td></tr>
<tr><td>दानमध्ययनं यज्ञो योगः क्षेमो विधीयते। <br>तस्माद्राज्ञा विशेषेण योद्धव्यं धर्ममीप्सता   ॥12-060-018॥</td></tr>
<tr><td>स्वेषु धर्मेष्ववस्थाप्य प्रजाः सर्वा महीपतिः। <br>धर्मेण सर्वकृत्यानि समनिष्ठानि कारयेत्   ॥12-060-019॥</td></tr>
<tr><td>परिनिष्ठितकार्यः स्यान्नृपतिः परिपालनात्। <br>कुर्यादन्यन्न वा कुर्यादैन्द्रो राजन्य उच्यते   ॥12-060-020॥</td></tr>
<tr><td>वैश्यस्यापीह यो धर्मस्तं ते वक्ष्यामि भारत। <br>दानमध्ययनं यज्ञः शौचेन धनसंचयः   ॥12-060-021॥</td></tr>
<tr><td>पितृवत्पालयेद्वैश्यो युक्तः सर्वपशूनिह। <br>विकर्म तद्भवेदन्यत्कर्म यद्यत्समाचरेत्। <br>रक्षया स हि तेषां वै महत्सुखमवाप्नुयात्   ॥12-060-022॥</td></tr>
<tr><td>प्रजापतिर्हि वैश्याय सृष्ट्वा परिददे पशून्। <br>ब्राह्मणाय च राज्ञे च सर्वाः परिददे प्रजाः   ॥12-060-023॥</td></tr>
<tr><td>तस्य वृत्तिं प्रवक्ष्यामि यच्च तस्योपजीवनम्। <br>षण्णामेकां पिबेद्धेनुं शताच्च मिथुनं हरेत्   ॥12-060-024॥</td></tr>
<tr><td>लये च सप्तमो भागस्तथा शृङ्गे कला खुरे। <br>सस्यस्य सर्वबीजानामेषा सांवत्सरी भृतिः   ॥12-060-025॥</td></tr>
<tr><td>न च वैश्यस्य कामः स्यान्न रक्षेयं पशूनिति। <br>वैश्ये चेच्छति नान्येन रक्षितव्याः कथंचन   ॥12-060-026॥</td></tr>
<tr><td>शूद्रस्यापि हि यो धर्मस्तं ते वक्ष्यामि भारत। <br>प्रजापतिर्हि वर्णानां दासं शूद्रमकल्पयत्   ॥12-060-027॥</td></tr>
<tr><td>तस्माच्छूद्रस्य वर्णानां परिचर्या विधीयते। <br>तेषां शुश्रूषणाच्चैव महत्सुखमवाप्नुयात्   ॥12-060-028॥</td></tr>
<tr><td>शूद्र एतान्परिचरेत्त्रीन्वर्णाननसूयकः। <br>संचयांश्च न कुर्वीत जातु शूद्रः कथंचन   ॥12-060-029॥</td></tr>
<tr><td>पापीयान्हि धनं लब्ध्वा वशे कुर्याद्गरीयसः। <br>राज्ञा वा समनुज्ञातः कामं कुर्वीत धार्मिकः   ॥12-060-030॥</td></tr>
<tr><td>तस्य वृत्तिं प्रवक्ष्यामि यच्च तस्योपजीवनम्। <br>अवश्यभरणीयो हि वर्णानां शूद्र उच्यते   ॥12-060-031॥</td></tr>
<tr><td>छत्रं वेष्टनमौशीरमुपानद्व्यजनानि च। <br>यातयामानि देयानि शूद्राय परिचारिणे   ॥12-060-032॥</td></tr>
<tr><td>अधार्याणि विशीर्णानि वसनानि द्विजातिभिः। <br>शूद्रायैव विधेयानि तस्य धर्मधनं हि तत्   ॥12-060-033॥</td></tr>
<tr><td>यश्च कश्चिद्द्विजातीनां शूद्रः शुश्रूषुराव्रजेत्। <br>कल्प्यां तस्य तु तेनाहुर्वृत्तिं धर्मविदो जनाः। <br>देयः पिण्डोऽनपेताय भर्तव्यौ वृद्धदुर्बलौ   ॥12-060-034॥</td></tr>
<tr><td>शूद्रेण च न हातव्यो भर्ता कस्यांचिदापदि। <br>अतिरेकेण भर्तव्यो भर्ता द्रव्यपरिक्षये। <br>न हि स्वमस्ति शूद्रस्य भर्तृहार्यधनो ह्यसौ   ॥12-060-035॥</td></tr>
<tr><td>उक्तस्त्रयाणां वर्णानां यज्ञस्त्रय्यैव भारत। <br>स्वाहाकारनमस्कारौ मन्त्रः शूद्रे विधीयते   ॥12-060-036॥</td></tr>
<tr><td>ताभ्यां शूद्रः पाकयज्ञैर्यजेत व्रतवान्स्वयम्। <br>पूर्णपात्रमयीमाहुः पाकयज्ञस्य दक्षिणाम्   ॥12-060-037॥</td></tr>
<tr><td>शूद्रः पैजवनो नाम सहस्राणां शतं ददौ। <br>ऐन्द्राग्नेन विधानेन दक्षिणामिति नः श्रुतम्   ॥12-060-038॥</td></tr>
<tr><td>अतो हि सर्ववर्णानां श्रद्धायज्ञो विधीयते। <br>दैवतं हि महच्छ्रद्धा पवित्रं यजतां च यत्   ॥12-060-039॥</td></tr>
<tr><td>दैवतं परमं विप्राः स्वेन स्वेन परस्परम्। <br>अयजन्निह सत्रैस्ते तैस्तैः कामैः सनातनैः   ॥12-060-040॥</td></tr>
<tr><td>संसृष्टा ब्राह्मणैरेव त्रिषु वर्णेषु सृष्टयः। <br>देवानामपि ये देवा यद्ब्रूयुस्ते परं हि तत्। <br>तस्माद्वर्णैः सर्वयज्ञाः संसृज्यन्ते न काम्यया   ॥12-060-041॥</td></tr>
<tr><td>ऋग्यजुःसामवित्पूज्यो नित्यं स्याद्देववद्द्विजः। <br>अनृग्यजुरसामा तु प्राजापत्य उपद्रवः   ॥12-060-042॥</td></tr>
<tr><td>यज्ञो मनीषया तात सर्ववर्णेषु भारत। <br>नास्य यज्ञहनो देवा ईहन्ते नेतरे जनाः। <br>तस्मात्सर्वेषु वर्णेषु श्रद्धायज्ञो विधीयते   ॥12-060-043॥</td></tr>
<tr><td>स्वं दैवतं ब्राह्मणाः स्वेन नित्यं; परान्वर्णानयजन्नेवमासीत्। <br>आरोचिता नः सुमहान्स धर्मः; सृष्टो ब्रह्मणा त्रिषु वर्णेषु दृष्टः   ॥12-060-044॥</td></tr>
<tr><td>तस्माद्वर्णा ऋजवो जातिधर्माः; संसृज्यन्ते तस्य विपाक एषः। <br>एकं साम यजुरेकमृगेका; विप्रश्चैकोऽनिश्चयस्तेषु दृष्टः   ॥12-060-045॥</td></tr>
<tr><td>अत्र गाथा यज्ञगीताः कीर्तयन्ति पुराविदः। <br>वैखानसानां राजेन्द्र मुनीनां यष्टुमिच्छताम्   ॥12-060-046॥</td></tr>
<tr><td>उदितेऽनुदिते वापि श्रद्दधानो जितेन्द्रियः। <br>वह्निं जुहोति धर्मेण श्रद्धा वै कारणं महत्   ॥12-060-047॥</td></tr>
<tr><td>यत्स्कन्नमस्य तत्पूर्वं यदस्कन्नं तदुत्तरम्। <br>बहूनि यज्ञरूपाणि नानाकर्मफलानि च   ॥12-060-048॥</td></tr>
<tr><td>तानि यः संविजानाति ज्ञाननिश्चयनिश्चितः। <br>द्विजातिः श्रद्धयोपेतः स यष्टुं पुरुषोऽर्हति   ॥12-060-049॥</td></tr>
<tr><td>स्तेनो वा यदि वा पापो यदि वा पापकृत्तमः। <br>यष्टुमिच्छति यज्ञं यः साधुमेव वदन्ति तम्   ॥12-060-050॥</td></tr>
<tr><td>ऋषयस्तं प्रशंसन्ति साधु चैतदसंशयम्। <br>सर्वथा सर्ववर्णैर्हि यष्टव्यमिति निश्चयः। <br>न हि यज्ञसमं किंचित्त्रिषु लोकेषु विद्यते   ॥12-060-051॥</td></tr>
<tr><td>तस्माद्यष्टव्यमित्याहुः पुरुषेणानसूयता। <br>श्रद्धापवित्रमाश्रित्य यथाशक्ति प्रयच्छता   ॥12-060-052॥</td></tr>
</table>
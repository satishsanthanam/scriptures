<table border = "1"><tr><td>Verse</td></tr>
<tr><td> युधिष्ठिर उवाच। <br>व्याख्याता क्षत्रधर्मेण वृत्तिरापत्सु भारत। <br>कथंचिद्वैश्यधर्मेण जीवेद्वा ब्राह्मणो न वा   ॥12-079-001॥</td></tr>
<tr><td> भीष्म उवाच। <br>अशक्तः क्षत्रधर्मेण वैश्यधर्मेण वर्तयेत्। <br>कृषिगोरक्षमास्थाय व्यसने वृत्तिसंक्षये   ॥12-079-002॥</td></tr>
<tr><td> युधिष्ठिर उवाच। <br>कानि पण्यानि विक्रीणन्स्वर्गलोकान्न हीयते। <br>ब्राह्मणो वैश्यधर्मेण वर्तयन्भरतर्षभ   ॥12-079-003॥</td></tr>
<tr><td> भीष्म उवाच। <br>सुरा लवणमित्येव तिलान्केसरिणः पशून्। <br>ऋषभान्मधु मांसं च कृतान्नं च युधिष्ठिर   ॥12-079-004॥</td></tr>
<tr><td>सर्वास्ववस्थास्वेतानि ब्राह्मणः परिवर्जयेत्। <br>एतेषां विक्रयात्तात ब्राह्मणो नरकं व्रजेत्   ॥12-079-005॥</td></tr>
<tr><td>अजोऽग्निर्वरुणो मेषः सूर्योऽश्वः पृथिवी विराट्। <br>धेनुर्यज्ञश्च सोमश्च न विक्रेयाः कथंचन   ॥12-079-006॥</td></tr>
<tr><td>पक्वेनामस्य निमयं न प्रशंसन्ति साधवः। <br>निमयेत्पक्वमामेन भोजनार्थाय भारत   ॥12-079-007॥</td></tr>
<tr><td>वयं सिद्धमशिष्यामो भवान्साधयतामिदम्। <br>एवं समीक्ष्य निमयन्नाधर्मोऽस्ति कदाचन   ॥12-079-008॥</td></tr>
<tr><td>अत्र ते वर्तयिष्यामि यथा धर्मः पुरातनः। <br>व्यवहारप्रवृत्तानां तन्निबोध युधिष्ठिर   ॥12-079-009॥</td></tr>
<tr><td>भवतेऽहं ददानीदं भवानेतत्प्रयच्छतु। <br>रुचिते वर्तते धर्मो न बलात्संप्रवर्तते   ॥12-079-010॥</td></tr>
<tr><td>इत्येवं संप्रवर्तन्त व्यवहाराः पुरातनाः। <br>ऋषीणामितरेषां च साधु चेदमसंशयम्   ॥12-079-011॥</td></tr>
<tr><td> युधिष्ठिर उवाच। <br>अथ तात यदा सर्वाः शस्त्रमाददते प्रजाः। <br>व्युत्क्रामन्ति स्वधर्मेभ्यः क्षत्रस्य क्षीयते बलम्   ॥12-079-012॥</td></tr>
<tr><td>राजा त्राता न लोके स्यात्किं तदा स्यात्परायणम्। <br>एतन्मे संशयं ब्रूहि विस्तरेण पितामह   ॥12-079-013॥</td></tr>
<tr><td> भीष्म उवाच। <br>दानेन तपसा यज्ञैरद्रोहेण दमेन च। <br>ब्राह्मणप्रमुखा वर्णाः क्षेममिच्छेयुरात्मनः   ॥12-079-014॥</td></tr>
<tr><td>तेषां ये वेदबलिनस्त उत्थाय समन्ततः। <br>राज्ञो बलं वर्धयेयुर्महेन्द्रस्येव देवताः   ॥12-079-015॥</td></tr>
<tr><td>राज्ञो हि क्षीयमाणस्य ब्रह्मैवाहुः परायणम्। <br>तस्माद्ब्रह्मबलेनैव समुत्थेयं विजानता   ॥12-079-016॥</td></tr>
<tr><td>यदा तु विजयी राजा क्षेमं राष्ट्रेऽभिसंदधेत्। <br>तदा वर्णा यथाधर्ममाविशेयुः स्वकर्मसु   ॥12-079-017॥</td></tr>
<tr><td>उन्मर्यादे प्रवृत्ते तु दस्युभिः संकरे कृते। <br>सर्वे वर्णा न दुष्येयुः शस्त्रवन्तो युधिष्ठिर   ॥12-079-018॥</td></tr>
<tr><td> युधिष्ठिर उवाच। <br>अथ चेत्सर्वतः क्षत्रं प्रदुष्येद्ब्राह्मणान्प्रति। <br>कस्तस्य ब्राह्मणस्त्राता को धर्मः किं परायणम्   ॥12-079-019॥</td></tr>
<tr><td> भीष्म उवाच। <br>तपसा ब्रह्मचर्येण शस्त्रेण च बलेन च। <br>अमायया मायया च नियन्तव्यं तदा भवेत्   ॥12-079-020॥</td></tr>
<tr><td>क्षत्रस्याभिप्रवृद्धस्य ब्राह्मणेषु विशेषतः। <br>ब्रह्मैव संनियन्तृ स्यात्क्षत्रं हि ब्रह्मसंभवम्   ॥12-079-021॥</td></tr>
<tr><td>अद्भ्योऽग्निर्ब्रह्मतः क्षत्रमश्मनो लोहमुत्थितम्। <br>तेषां सर्वत्रगं तेजः स्वासु योनिषु शाम्यति   ॥12-079-022॥</td></tr>
<tr><td>यदा छिनत्त्ययोऽश्मानमग्निश्चापोऽभिपद्यते। <br>क्षत्रं च ब्राह्मणं द्वेष्टि तदा शाम्यन्ति ते त्रयः   ॥12-079-023॥</td></tr>
<tr><td>तस्माद्ब्रह्मणि शाम्यन्ति क्षत्रियाणां युधिष्ठिर। <br>समुदीर्णान्यजेयानि तेजांसि च बलानि च   ॥12-079-024॥</td></tr>
<tr><td>ब्रह्मवीर्ये मृदूभूते क्षत्रवीर्ये च दुर्बले। <br>दुष्टेषु सर्ववर्णेषु ब्राह्मणान्प्रति सर्वशः   ॥12-079-025॥</td></tr>
<tr><td>ये तत्र युद्धं कुर्वन्ति त्यक्त्वा जीवितमात्मनः। <br>ब्राह्मणान्परिरक्षन्तो धर्ममात्मानमेव च   ॥12-079-026॥</td></tr>
<tr><td>मनस्विनो मन्युमन्तः पुण्यलोका भवन्ति ते। <br>ब्राह्मणार्थं हि सर्वेषां शस्त्रग्रहणमिष्यते   ॥12-079-027॥</td></tr>
<tr><td>अति स्विष्टस्वधीतानां लोकानति तपस्विनाम्। <br>अनाशकाग्न्योर्विशतां शूरा यान्ति परां गतिम्। <br>एवमेवात्मनस्त्यागान्नान्यं धर्मं विदुर्जनाः   ॥12-079-028॥</td></tr>
<tr><td>तेभ्यो नमश्च भद्रं च ये शरीराणि जुह्वति। <br>ब्रह्मद्विषो नियच्छन्तस्तेषां नोऽस्तु सलोकता। <br>ब्रह्मलोकजितः स्वर्ग्यान्वीरांस्तान्मनुरब्रवीत्   ॥12-079-029॥</td></tr>
<tr><td>यथाश्वमेधावभृथे स्नाताः पूता भवन्त्युत। <br>दुष्कृतः सुकृतश्चैव तथा शस्त्रहता रणे   ॥12-079-030॥</td></tr>
<tr><td>भवत्यधर्मो धर्मो हि धर्माधर्मावुभावपि। <br>कारणाद्देशकालस्य देशकालः स तादृशः   ॥12-079-031॥</td></tr>
<tr><td>मैत्राः क्रूराणि कुर्वन्तो जयन्ति स्वर्गमुत्तमम्। <br>धर्म्याः पापानि कुर्वन्तो गच्छन्ति परमां गतिम्   ॥12-079-032॥</td></tr>
<tr><td>ब्राह्मणस्त्रिषु कालेषु शस्त्रं गृह्णन्न दुष्यति। <br>आत्मत्राणे वर्णदोषे दुर्गस्य नियमेषु च   ॥12-079-033॥</td></tr>
<tr><td> युधिष्ठिर उवाच। <br>अभ्युत्थिते दस्युबले क्षत्रार्थे वर्णसंकरे। <br>संप्रमूढेषु वर्णेषु यद्यन्योऽभिभवेद्बली   ॥12-079-034॥</td></tr>
<tr><td>ब्राह्मणो यदि वा वैश्यः शूद्रो वा राजसत्तम। <br>दस्युभ्योऽथ प्रजा रक्षेद्दण्डं धर्मेण धारयन्   ॥12-079-035॥</td></tr>
<tr><td>कार्यं कुर्यान्न वा कुर्यात्संवार्यो वा भवेन्न वा। <br>न स्म शस्त्रं ग्रहीतव्यमन्यत्र क्षत्रबन्धुतः   ॥12-079-036॥</td></tr>
<tr><td> भीष्म उवाच। <br>अपारे यो भवेत्पारमप्लवे यः प्लवो भवेत्। <br>शूद्रो वा यदि वाप्यन्यः सर्वथा मानमर्हति   ॥12-079-037॥</td></tr>
<tr><td>यमाश्रित्य नरा राजन्वर्तयेयुर्यथासुखम्। <br>अनाथाः पाल्यमाना वै दस्युभिः परिपीडिताः   ॥12-079-038॥</td></tr>
<tr><td>तमेव पूजयेरंस्ते प्रीत्या स्वमिव बान्धवम्। <br>महद्ध्यभीक्ष्णं कौरव्य कर्ता सन्मानमर्हति   ॥12-079-039॥</td></tr>
<tr><td>किमुक्ष्णावहता कृत्यं किं धेन्वा चाप्यदुग्धया। <br>वन्ध्यया भार्यया कोऽर्थः कोऽर्थो राज्ञाप्यरक्षता   ॥12-079-040॥</td></tr>
<tr><td>यथा दारुमयो हस्ती यथा चर्ममयो मृगः। <br>यथा ह्यनेत्रः शकटः पथि क्षेत्रं यथोषरम्   ॥12-079-041॥</td></tr>
<tr><td>एवं ब्रह्मानधीयानं राजा यश्च न रक्षिता। <br>न वर्षति च यो मेघः सर्व एते निरर्थकाः   ॥12-079-042॥</td></tr>
<tr><td>नित्यं यस्तु सतो रक्षेदसतश्च निबर्हयेत्। <br>स एव राजा कर्तव्यस्तेन सर्वमिदं धृतम्   ॥12-079-043॥</td></tr>
</table>
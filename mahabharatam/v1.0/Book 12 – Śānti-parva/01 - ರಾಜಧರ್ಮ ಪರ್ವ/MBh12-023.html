<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तस्तु कौन्तेयो गुडाकेशेन भारत। <br>नोवाच किंचित्कौरव्यस्ततो द्वैपायनोऽब्रवीत्   ॥12-023-001॥</td></tr>
<tr><td>बीभत्सोर्वचनं सम्यक्सत्यमेतद्युधिष्ठिर। <br>शास्त्रदृष्टः परो धर्मः स्मृतो गार्हस्थ्य आश्रमः   ॥12-023-002॥</td></tr>
<tr><td>स्वधर्मं चर धर्मज्ञ यथाशास्त्रं यथाविधि। <br>न हि गार्हस्थ्यमुत्सृज्य तवारण्यं विधीयते   ॥12-023-003॥</td></tr>
<tr><td>गृहस्थं हि सदा देवाः पितर ऋषयस्तथा। <br>भृत्याश्चैवोपजीवन्ति तान्भजस्व महीपते   ॥12-023-004॥</td></tr>
<tr><td>वयांसि पशवश्चैव भूतानि च महीपते। <br>गृहस्थैरेव धार्यन्ते तस्माज्ज्येष्ठाश्रमो गृही   ॥12-023-005॥</td></tr>
<tr><td>सोऽयं चतुर्णामेतेषामाश्रमाणां दुराचरः। <br>तं चराविमनाः पार्थ दुश्चरं दुर्बलेन्द्रियैः   ॥12-023-006॥</td></tr>
<tr><td>वेदज्ञानं च ते कृत्स्नं तपश्च चरितं महत्। <br>पितृपैतामहे राज्ये धुरमुद्वोढुमर्हसि   ॥12-023-007॥</td></tr>
<tr><td>तपो यज्ञस्तथा विद्या भैक्षमिन्द्रियनिग्रहः। <br>ध्यानमेकान्तशीलत्वं तुष्टिर्दानं च शक्तितः   ॥12-023-008॥</td></tr>
<tr><td>ब्राह्मणानां महाराज चेष्टाः संसिद्धिकारिकाः। <br>क्षत्रियाणां च वक्ष्यामि तवापि विदितं पुनः   ॥12-023-009॥</td></tr>
<tr><td>यज्ञो विद्या समुत्थानमसंतोषः श्रियं प्रति। <br>दण्डधारणमत्युग्रं प्रजानां परिपालनम्   ॥12-023-010॥</td></tr>
<tr><td>वेदज्ञानं तथा कृत्स्नं तपः सुचरितं तथा। <br>द्रविणोपार्जनं भूरि पात्रेषु प्रतिपादनम्   ॥12-023-011॥</td></tr>
<tr><td>एतानि राज्ञां कर्माणि सुकृतानि विशां पते। <br>इमं लोकममुं लोकं साधयन्तीति नः श्रुतम्   ॥12-023-012॥</td></tr>
<tr><td>तेषां ज्यायस्तु कौन्तेय दण्डधारणमुच्यते। <br>बलं हि क्षत्रिये नित्यं बले दण्डः समाहितः   ॥12-023-013॥</td></tr>
<tr><td>एताश्चेष्टाः क्षत्रियाणां राजन्संसिद्धिकारिकाः। <br>अपि गाथामिमां चापि बृहस्पतिरभाषत   ॥12-023-014॥</td></tr>
<tr><td>भूमिरेतौ निगिरति सर्पो बिलशयानिव। <br>राजानं चाविरोद्धारं ब्राह्मणं चाप्रवासिनम्   ॥12-023-015॥</td></tr>
<tr><td>सुद्युम्नश्चापि राजर्षिः श्रूयते दण्डधारणात्। <br>प्राप्तवान्परमां सिद्धिं दक्षः प्राचेतसो यथा   ॥12-023-016॥</td></tr>
</table>
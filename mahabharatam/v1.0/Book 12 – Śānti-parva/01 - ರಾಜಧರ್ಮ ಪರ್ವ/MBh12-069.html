<table border = "1"><tr><td>Verse</td></tr>
<tr><td> युधिष्ठिर उवाच। <br>पार्थिवेन विशेषेण किं कार्यमवशिष्यते। <br>कथं रक्ष्यो जनपदः कथं रक्ष्याश्च शत्रवः   ॥12-069-001॥</td></tr>
<tr><td>कथं चारं प्रयुञ्जीत वर्णान्विश्वासयेत्कथम्। <br>कथं भृत्यान्कथं दारान्कथं पुत्रांश्च भारत   ॥12-069-002॥</td></tr>
<tr><td> भीष्म उवाच। <br>राजवृत्तं महाराज शृणुष्वावहितोऽखिलम्। <br>यत्कार्यं पार्थिवेनादौ पार्थिवप्रकृतेन वा   ॥12-069-003॥</td></tr>
<tr><td>आत्मा जेयः सदा राज्ञा ततो जेयाश्च शत्रवः। <br>अजितात्मा नरपतिर्विजयेत कथं रिपून्   ॥12-069-004॥</td></tr>
<tr><td>एतावानात्मविजयः पञ्चवर्गविनिग्रहः। <br>जितेन्द्रियो नरपतिर्बाधितुं शक्नुयादरीन्   ॥12-069-005॥</td></tr>
<tr><td>न्यसेत गुल्मान्दुर्गेषु संधौ च कुरुनन्दन। <br>नगरोपवने चैव पुरोद्यानेषु चैव ह   ॥12-069-006॥</td></tr>
<tr><td>संस्थानेषु च सर्वेषु पुरेषु नगरस्य च। <br>मध्ये च नरशार्दूल तथा राजनिवेशने   ॥12-069-007॥</td></tr>
<tr><td>प्रणिधींश्च ततः कुर्याज्जडान्धबधिराकृतीन्। <br>पुंसः परीक्षितान्प्राज्ञान्क्षुत्पिपासातपक्षमान्   ॥12-069-008॥</td></tr>
<tr><td>अमात्येषु च सर्वेषु मित्रेषु त्रिविधेषु च। <br>पुत्रेषु च महाराज प्रणिदध्यात्समाहितः   ॥12-069-009॥</td></tr>
<tr><td>पुरे जनपदे चैव तथा सामन्तराजसु। <br>यथा न विद्युरन्योन्यं प्रणिधेयास्तथा हि ते   ॥12-069-010॥</td></tr>
<tr><td>चारांश्च विद्यात्प्रहितान्परेण भरतर्षभ। <br>आपणेषु विहारेषु समवायेषु भिक्षुषु   ॥12-069-011॥</td></tr>
<tr><td>आरामेषु तथोद्याने पण्डितानां समागमे। <br>वेशेषु चत्वरे चैव सभास्वावसथेषु च   ॥12-069-012॥</td></tr>
<tr><td>एवं विहन्याच्चारेण परचारं विचक्षणः। <br>चारेण विहतं सर्वं हतं भवति पाण्डव   ॥12-069-013॥</td></tr>
<tr><td>यदा तु हीनं नृपतिर्विद्यादात्मानमात्मना। <br>अमात्यैः सह संमन्त्र्य कुर्यात्संधिं बलीयसा   ॥12-069-014॥</td></tr>
<tr><td>अज्ञायमानो हीनत्वे कुर्यात्संधिं परेण वै। <br>लिप्सुर्वा कंचिदेवार्थं त्वरमाणो विचक्षणः   ॥12-069-015॥</td></tr>
<tr><td>गुणवन्तो महोत्साहा धर्मज्ञाः साधवश्च ये। <br>संदधीत नृपस्तैश्च राष्ट्रं धर्मेण पालयन्   ॥12-069-016॥</td></tr>
<tr><td>उच्छिद्यमानमात्मानं ज्ञात्वा राजा महामतिः। <br>पूर्वापकारिणो हन्याल्लोकद्विष्टांश्च सर्वशः   ॥12-069-017॥</td></tr>
<tr><td>यो नोपकर्तुं शक्नोति नापकर्तुं महीपतिः। <br>अशक्यरूपश्चोद्धर्तुमुपेक्ष्यस्तादृशो भवेत्   ॥12-069-018॥</td></tr>
<tr><td>यात्रां यायादविज्ञातमनाक्रन्दमनन्तरम्। <br>व्यासक्तं च प्रमत्तं च दुर्बलं च विचक्षणः   ॥12-069-019॥</td></tr>
<tr><td>यात्रामाज्ञापयेद्वीरः कल्यपुष्टबलः सुखी। <br>पूर्वं कृत्वा विधानं च यात्रायां नगरे तथा   ॥12-069-020॥</td></tr>
<tr><td>न च वश्यो भवेदस्य नृपो यद्यपि वीर्यवान्। <br>हीनश्च बलवीर्याभ्यां कर्शयंस्तं परावसेत्   ॥12-069-021॥</td></tr>
<tr><td>राष्ट्रं च पीडयेत्तस्य शस्त्राग्निविषमूर्छनैः। <br>अमात्यवल्लभानां च विवादांस्तस्य कारयेत्। <br>वर्जनीयं सदा युद्धं राज्यकामेन धीमता   ॥12-069-022॥</td></tr>
<tr><td>उपायैस्त्रिभिरादानमर्थस्याह बृहस्पतिः। <br>सान्त्वेनानुप्रदानेन भेदेन च नराधिप। <br>यमर्थं शक्नुयात्प्राप्तुं तेन तुष्येद्धि पण्डितः   ॥12-069-023॥</td></tr>
<tr><td>आददीत बलिं चैव प्रजाभ्यः कुरुनन्दन। <br>षड्भागममितप्रज्ञस्तासामेवाभिगुप्तये   ॥12-069-024॥</td></tr>
<tr><td>दशधर्मगतेभ्यो यद्वसु बह्वल्पमेव च। <br>तन्नाददीत सहसा पौराणां रक्षणाय वै   ॥12-069-025॥</td></tr>
<tr><td>यथा पुत्रास्तथा पौरा द्रष्टव्यास्ते न संशयः। <br>भक्तिश्चैषां प्रकर्तव्या व्यवहारे प्रदर्शिते   ॥12-069-026॥</td></tr>
<tr><td>सुतं च स्थापयेद्राजा प्राज्ञं सर्वार्थदर्शिनम्। <br>व्यवहारेषु सततं तत्र राज्यं व्यवस्थितम्   ॥12-069-027॥</td></tr>
<tr><td>आकरे लवणे शुल्के तरे नागवने तथा। <br>न्यसेदमात्यान्नृपतिः स्वाप्तान्वा पुरुषान्हितान्   ॥12-069-028॥</td></tr>
<tr><td>सम्यग्दण्डधरो नित्यं राजा धर्ममवाप्नुयात्। <br>नृपस्य सततं दण्डः सम्यग्धर्मे प्रशस्यते   ॥12-069-029॥</td></tr>
<tr><td>वेदवेदाङ्गवित्प्राज्ञः सुतपस्वी नृपो भवेत्। <br>दानशीलश्च सततं यज्ञशीलश्च भारत   ॥12-069-030॥</td></tr>
<tr><td>एते गुणाः समस्ताः स्युर्नृपस्य सततं स्थिराः। <br>क्रियालोपे तु नृपतेः कुतः स्वर्गः कुतो यशः   ॥12-069-031॥</td></tr>
<tr><td>यदा तु पीडितो राजा भवेद्राज्ञा बलीयसा। <br>त्रिधा त्वाक्रन्द्य मित्राणि विधानमुपकल्पयेत्   ॥12-069-032॥</td></tr>
<tr><td>घोषान्न्यसेत मार्गेषु ग्रामानुत्थापयेदपि। <br>प्रवेशयेच्च तान्सर्वाञ्शाखानगरकेष्वपि   ॥12-069-033॥</td></tr>
<tr><td>ये गुप्ताश्चैव दुर्गाश्च देशास्तेषु प्रवेशयेत्। <br>धनिनो बलमुख्यांश्च सान्त्वयित्वा पुनः पुनः   ॥12-069-034॥</td></tr>
<tr><td>सस्याभिहारं कुर्याच्च स्वयमेव नराधिपः। <br>असंभवे प्रवेशस्य दाहयेदग्निना भृशम्   ॥12-069-035॥</td></tr>
<tr><td>क्षेत्रस्थेषु च सस्येषु शत्रोरुपजपेन्नरान्। <br>विनाशयेद्वा सर्वस्वं बलेनाथ स्वकेन वै   ॥12-069-036॥</td></tr>
<tr><td>नदीषु मार्गेषु सदा संक्रमानवसादयेत्। <br>जलं निस्रावयेत्सर्वमनिस्राव्यं च दूषयेत्   ॥12-069-037॥</td></tr>
<tr><td>तदात्वेनायतीभिश्च विवदन्भूम्यनन्तरम्। <br>प्रतीघातः परस्याजौ मित्रकालेऽप्युपस्थिते   ॥12-069-038॥</td></tr>
<tr><td>दुर्गाणां चाभितो राजा मूलच्छेदं प्रकारयेत्। <br>सर्वेषां क्षुद्रवृक्षाणां चैत्यवृक्षान्विवर्जयेत्   ॥12-069-039॥</td></tr>
<tr><td>प्रवृद्धानां च वृक्षाणां शाखाः प्रच्छेदयेत्तथा। <br>चैत्यानां सर्वथा वर्ज्यमपि पत्रस्य पातनम्   ॥12-069-040॥</td></tr>
<tr><td>प्रकण्ठीः कारयेत्सम्यगाकाशजननीस्तथा। <br>आपूरयेच्च परिखाः स्थाणुनक्रझषाकुलाः   ॥12-069-041॥</td></tr>
<tr><td>कडङ्गद्वारकाणि स्युरुच्छ्वासार्थे पुरस्य ह। <br>तेषां च द्वारवद्गुप्तिः कार्या सर्वात्मना भवेत्   ॥12-069-042॥</td></tr>
<tr><td>द्वारेषु च गुरूण्येव यन्त्राणि स्थापयेत्सदा। <br>आरोपयेच्छतघ्नीश्च स्वाधीनानि च कारयेत्   ॥12-069-043॥</td></tr>
<tr><td>काष्ठानि चाभिहार्याणि तथा कूपांश्च खानयेत्। <br>संशोधयेत्तथा कूपान्कृतान्पूर्वं पयोर्थिभिः   ॥12-069-044॥</td></tr>
<tr><td>तृणच्छन्नानि वेश्मानि पङ्केनापि प्रलेपयेत्। <br>निर्हरेच्च तृणं मासे चैत्रे वह्निभयात्पुरः   ॥12-069-045॥</td></tr>
<tr><td>नक्तमेव च भक्तानि पाचयेत नराधिपः। <br>न दिवाग्निर्ज्वलेद्गेहे वर्जयित्वाग्निहोत्रिकम्   ॥12-069-046॥</td></tr>
<tr><td>कर्मारारिष्टशालासु ज्वलेदग्निः समाहितः। <br>गृहाणि च प्रविश्याथ विधेयः स्याद्धुताशनः   ॥12-069-047॥</td></tr>
<tr><td>महादण्डश्च तस्य स्याद्यस्याग्निर्वै दिवा भवेत्। <br>प्रघोषयेदथैवं च रक्षणार्थं पुरस्य वै   ॥12-069-048॥</td></tr>
<tr><td>भिक्षुकांश्चाक्रिकांश्चैव क्षीबोन्मत्तान्कुशीलवान्। <br>बाह्यान्कुर्यान्नरश्रेष्ठ दोषाय स्युर्हि तेऽन्यथा   ॥12-069-049॥</td></tr>
<tr><td>चत्वरेषु च तीर्थेषु सभास्वावसथेषु च। <br>यथार्हवर्णं प्रणिधिं कुर्यात्सर्वत्र पार्थिवः   ॥12-069-050॥</td></tr>
<tr><td>विशालान्राजमार्गांश्च कारयेत नराधिपः। <br>प्रपाश्च विपणीश्चैव यथोद्देशं समादिशेत्   ॥12-069-051॥</td></tr>
<tr><td>भाण्डागारायुधागारान्धान्यागारांश्च सर्वशः। <br>अश्वागारान्गजागारान्बलाधिकरणानि च   ॥12-069-052॥</td></tr>
<tr><td>परिखाश्चैव कौरव्य प्रतोलीः संकटानि च। <br>न जातु कश्चित्पश्येत्तु गुह्यमेतद्युधिष्ठिर   ॥12-069-053॥</td></tr>
<tr><td>अथ संनिचयं कुर्याद्राजा परबलार्दितः। <br>तैलं मधु घृतं सस्यमौषधानि च सर्वशः   ॥12-069-054॥</td></tr>
<tr><td>अङ्गारकुशमुञ्जानां पलाशशरपर्णिनाम्। <br>यवसेन्धनदिग्धानां कारयेत च संचयान्   ॥12-069-055॥</td></tr>
<tr><td>आयुधानां च सर्वेषां शक्त्यृष्टिप्रासवर्मणाम्। <br>संचयानेवमादीनां कारयेत नराधिपः   ॥12-069-056॥</td></tr>
<tr><td>औषधानि च सर्वाणि मूलानि च फलानि च। <br>चतुर्विधांश्च वैद्यान्वै संगृह्णीयाद्विशेषतः   ॥12-069-057॥</td></tr>
<tr><td>नटाश्च नर्तकाश्चैव मल्ला मायाविनस्तथा। <br>शोभयेयुः पुरवरं मोदयेयुश्च सर्वशः   ॥12-069-058॥</td></tr>
<tr><td>यतः शङ्का भवेच्चापि भृत्यतो वापि मन्त्रितः। <br>पौरेभ्यो नृपतेर्वापि स्वाधीनान्कारयेत तान्   ॥12-069-059॥</td></tr>
<tr><td>कृते कर्मणि राजेन्द्र पूजयेद्धनसंचयैः। <br>मानेन च यथार्हेण सान्त्वेन विविधेन च   ॥12-069-060॥</td></tr>
<tr><td>निर्वेदयित्वा तु परं हत्वा वा कुरुनन्दन। <br>गतानृण्यो भवेद्राजा यथा शास्त्रेषु दर्शितम्   ॥12-069-061॥</td></tr>
<tr><td>राज्ञा सप्तैव रक्ष्याणि तानि चापि निबोध मे। <br>आत्मामात्यश्च कोशश्च दण्डो मित्राणि चैव हि   ॥12-069-062॥</td></tr>
<tr><td>तथा जनपदश्चैव पुरं च कुरुनन्दन। <br>एतत्सप्तात्मकं राज्यं परिपाल्यं प्रयत्नतः   ॥12-069-063॥</td></tr>
<tr><td>षाड्गुण्यं च त्रिवर्गं च त्रिवर्गमपरं तथा। <br>यो वेत्ति पुरुषव्याघ्र स भुनक्ति महीमिमाम्   ॥12-069-064॥</td></tr>
<tr><td>षाड्गुण्यमिति यत्प्रोक्तं तन्निबोध युधिष्ठिर। <br>संधायासनमित्येव यात्रासंधानमेव च   ॥12-069-065॥</td></tr>
<tr><td>विगृह्यासनमित्येव यात्रां संपरिगृह्य च। <br>द्वैधीभावस्तथान्येषां संश्रयोऽथ परस्य च   ॥12-069-066॥</td></tr>
<tr><td>त्रिवर्गश्चापि यः प्रोक्तस्तमिहैकमनाः शृणु। <br>क्षयः स्थानं च वृद्धिश्च त्रिवर्गमपरं तथा   ॥12-069-067॥</td></tr>
<tr><td>धर्मश्चार्थश्च कामश्च सेवितव्योऽथ कालतः। <br>धर्मेण हि महीपालश्चिरं पालयते महीम्   ॥12-069-068॥</td></tr>
<tr><td>अस्मिन्नर्थे च यौ श्लोकौ गीतावङ्गिरसा स्वयम्। <br>यादवीपुत्र भद्रं ते श्रोतुमर्हसि तावपि   ॥12-069-069॥</td></tr>
<tr><td>कृत्वा सर्वाणि कार्याणि सम्यक्संपाल्य मेदिनीम्। <br>पालयित्वा तथा पौरान्परत्र सुखमेधते   ॥12-069-070॥</td></tr>
<tr><td>किं तस्य तपसा राज्ञः किं च तस्याध्वरैरपि। <br>अपालिताः प्रजा यस्य सर्वा धर्मविनाकृताः   ॥12-069-071॥</td></tr>
</table>
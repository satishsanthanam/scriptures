<table border = "1"><tr><td>Verse</td></tr>
<tr><td> भीष्म उवाच। <br>आश्रमाणां महाबाहो शृणु सत्यपराक्रम। <br>चतुर्णामिह वर्णानां कर्माणि च युधिष्ठिर   ॥12-061-001॥</td></tr>
<tr><td>वानप्रस्थं भैक्षचर्यां गार्हस्थ्यं च महाश्रमम्। <br>ब्रह्मचर्याश्रमं प्राहुश्चतुर्थं ब्राह्मणैर्वृतम्   ॥12-061-002॥</td></tr>
<tr><td>जटाकरणसंस्कारं द्विजातित्वमवाप्य च। <br>आधानादीनि कर्माणि प्राप्य वेदमधीत्य च   ॥12-061-003॥</td></tr>
<tr><td>सदारो वाप्यदारो वा आत्मवान्संयतेन्द्रियः। <br>वानप्रस्थाश्रमं गच्छेत्कृतकृत्यो गृहाश्रमात्   ॥12-061-004॥</td></tr>
<tr><td>तत्रारण्यकशास्त्राणि समधीत्य स धर्मवित्। <br>ऊर्ध्वरेताः प्रजायित्वा गच्छत्यक्षरसात्मताम्   ॥12-061-005॥</td></tr>
<tr><td>एतान्येव निमित्तानि मुनीनामूर्ध्वरेतसाम्। <br>कर्तव्यानीह विप्रेण राजन्नादौ विपश्चिता   ॥12-061-006॥</td></tr>
<tr><td>चरितब्रह्मचर्यस्य ब्राह्मणस्य विशां पते। <br>भैक्षचर्यास्वधीकारः प्रशस्त इह मोक्षिणः   ॥12-061-007॥</td></tr>
<tr><td>यत्रास्तमितशायी स्यान्निरग्निरनिकेतनः। <br>यथोपलब्धजीवी स्यान्मुनिर्दान्तो जितेन्द्रियः   ॥12-061-008॥</td></tr>
<tr><td>निराशीः स्यात्सर्वसमो निर्भोगो निर्विकारवान्। <br>विप्रः क्षेमाश्रमं प्राप्तो गच्छत्यक्षरसात्मताम्   ॥12-061-009॥</td></tr>
<tr><td>अधीत्य वेदान्कृतसर्वकृत्यः; संतानमुत्पाद्य सुखानि भुक्त्वा। <br>समाहितः प्रचरेद्दुश्चरं तं; गार्हस्थ्यधर्मं मुनिधर्मदृष्टम्   ॥12-061-010॥</td></tr>
<tr><td>स्वदारतुष्ट ऋतुकालगामी; नियोगसेवी नशठो नजिह्मः। <br>मिताशनो देवपरः कृतज्ञः; सत्यो मृदुश्चानृशंसः क्षमावान्   ॥12-061-011॥</td></tr>
<tr><td>दान्तो विधेयो हव्यकव्येऽप्रमत्तो; अन्नस्य दाता सततं द्विजेभ्यः। <br>अमत्सरी सर्वलिङ्गिप्रदाता; वैताननित्यश्च गृहाश्रमी स्यात्   ॥12-061-012॥</td></tr>
<tr><td>अथात्र नारायणगीतमाहु;र्महर्षयस्तात महानुभावाः। <br>महार्थमत्यर्थतपःप्रयुक्तं; तदुच्यमानं हि मया निबोध   ॥12-061-013॥</td></tr>
<tr><td>सत्यार्जवं चातिथिपूजनं च; धर्मस्तथार्थश्च रतिश्च दारे। <br>निषेवितव्यानि सुखानि लोके; ह्यस्मिन्परे चैव मतं ममैतत्   ॥12-061-014॥</td></tr>
<tr><td>भरणं पुत्रदाराणां वेदानां पारणं तथा। <br>सतां तमाश्रमं श्रेष्ठं वदन्ति परमर्षयः   ॥12-061-015॥</td></tr>
<tr><td>एवं हि यो ब्राह्मणो यज्ञशीलो; गार्हस्थ्यमध्यावसते यथावत्। <br>गृहस्थवृत्तिं प्रविशोध्य सम्य;क्स्वर्गे विशुद्धं फलमाप्नुते सः   ॥12-061-016॥</td></tr>
<tr><td>तस्य देहपरित्यागादिष्टाः कामाक्षया मताः। <br>आनन्त्यायोपतिष्ठन्ति सर्वतोक्षिशिरोमुखाः   ॥12-061-017॥</td></tr>
<tr><td>खादन्नेको जपन्नेकः सर्पन्नेको युधिष्ठिर। <br>एकस्मिन्नेव आचार्ये शुश्रूषुर्मलपङ्कवान्   ॥12-061-018॥</td></tr>
<tr><td>ब्रह्मचारी व्रती नित्यं नित्यं दीक्षापरो वशी। <br>अविचार्य तथा वेदं कृत्यं कुर्वन्वसेत्सदा   ॥12-061-019॥</td></tr>
<tr><td>शुश्रूषां सततं कुर्वन्गुरोः संप्रणमेत च। <br>षट्कर्मस्वनिवृत्तश्च नप्रवृत्तश्च सर्वशः   ॥12-061-020॥</td></tr>
<tr><td>न चरत्यधिकारेण सेवितं द्विषतो न च। <br>एषोऽऽश्रमपदस्तात ब्रह्मचारिण इष्यते   ॥12-061-021॥</td></tr>
</table>
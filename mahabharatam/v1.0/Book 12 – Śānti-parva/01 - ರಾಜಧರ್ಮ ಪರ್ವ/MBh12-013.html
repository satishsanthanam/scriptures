<table border = "1"><tr><td>Verse</td></tr>
<tr><td> सहदेव उवाच। <br>न बाह्यं द्रव्यमुत्सृज्य सिद्धिर्भवति भारत। <br>शारीरं द्रव्यमुत्सृज्य सिद्धिर्भवति वा न वा   ॥12-013-001॥</td></tr>
<tr><td>बाह्यद्रव्यविमुक्तस्य शारीरेषु च गृध्यतः। <br>यो धर्मो यत्सुखं वा स्याद्द्विषतां तत्तथास्तु नः   ॥12-013-002॥</td></tr>
<tr><td>शारीरं द्रव्यमुत्सृज्य पृथिवीमनुशासतः। <br>यो धर्मो यत्सुखं वा स्यात्सुहृदां तत्तथास्तु नः   ॥12-013-003॥</td></tr>
<tr><td>द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्। <br>ममेति च भवेन्मृत्युर्न ममेति च शाश्वतम्   ॥12-013-004॥</td></tr>
<tr><td>ब्रह्ममृत्यू च तौ राजन्नात्मन्येव समाश्रितौ। <br>अदृश्यमानौ भूतानि योधयेतामसंशयम्   ॥12-013-005॥</td></tr>
<tr><td>अविनाशोऽस्य सत्त्वस्य नियतो यदि भारत। <br>भित्त्वा शरीरं भूतानां न हिंसा प्रतिपत्स्यते   ॥12-013-006॥</td></tr>
<tr><td>अथापि च सहोत्पत्तिः सत्त्वस्य प्रलयस्तथा। <br>नष्टे शरीरे नष्टं स्याद्वृथा च स्यात्क्रियापथः   ॥12-013-007॥</td></tr>
<tr><td>तस्मादेकान्तमुत्सृज्य पूर्वैः पूर्वतरैश्च यः। <br>पन्था निषेवितः सद्भिः स निषेव्यो विजानता   ॥12-013-008॥</td></tr>
<tr><td>लब्ध्वापि पृथिवीं कृत्स्नां सहस्थावरजङ्गमाम्। <br>न भुङ्क्ते यो नृपः सम्यङ्निष्फलं तस्य जीवितम्   ॥12-013-009॥</td></tr>
<tr><td>अथ वा वसतो राजन्वने वन्येन जीवतः। <br>द्रव्येषु यस्य ममता मृत्योरास्ये स वर्तते   ॥12-013-010॥</td></tr>
<tr><td>बाह्याभ्यन्तरभूतानां स्वभावं पश्य भारत। <br>ये तु पश्यन्ति तद्भावं मुच्यन्ते महतो भयात्   ॥12-013-011॥</td></tr>
<tr><td>भवान्पिता भवान्माता भवान्भ्राता भवान्गुरुः। <br>दुःखप्रलापानार्तस्य तस्मान्मे क्षन्तुमर्हसि   ॥12-013-012॥</td></tr>
<tr><td>तथ्यं वा यदि वातथ्यं यन्मयैतत्प्रभाषितम्। <br>तद्विद्धि पृथिवीपाल भक्त्या भरतसत्तम   ॥12-013-013॥</td></tr>
</table>
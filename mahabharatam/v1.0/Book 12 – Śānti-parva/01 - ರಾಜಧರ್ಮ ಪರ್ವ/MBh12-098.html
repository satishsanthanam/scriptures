<table border = "1"><tr><td>Verse</td></tr>
<tr><td> युधिष्ठिर उवाच। <br>क्षत्रधर्मान्न पापीयान्धर्मोऽस्ति भरतर्षभ। <br>अभियाने च युद्धे च राजा हन्ति महाजनम्   ॥12-098-001॥</td></tr>
<tr><td>अथ स्म कर्मणा येन लोकाञ्जयति पार्थिवः। <br>विद्वञ्जिज्ञासमानाय प्रब्रूहि भरतर्षभ   ॥12-098-002॥</td></tr>
<tr><td> भीष्म उवाच। <br>निग्रहेण च पापानां साधूनां प्रग्रहेण च। <br>यज्ञैर्दानैश्च राजानो भवन्ति शुचयोऽमलाः   ॥12-098-003॥</td></tr>
<tr><td>उपरुन्धन्ति राजानो भूतानि विजयार्थिनः। <br>त एव विजयं प्राप्य वर्धयन्ति पुनः प्रजाः   ॥12-098-004॥</td></tr>
<tr><td>अपविध्यन्ति पापानि दानयज्ञतपोबलैः। <br>अनुग्रहेण भूतानां पुण्यमेषां प्रवर्धते   ॥12-098-005॥</td></tr>
<tr><td>यथैव क्षेत्रनिर्दाता निर्दन्वै क्षेत्रमेकदा। <br>हिनस्ति कक्षं धान्यं च न च धान्यं विनश्यति   ॥12-098-006॥</td></tr>
<tr><td>एवं शस्त्राणि मुञ्चन्तो घ्नन्ति वध्यानथैकदा। <br>तस्यैषा निष्कृतिः कृत्स्ना भूतानां भावनं पुनः   ॥12-098-007॥</td></tr>
<tr><td>यो भूतानि धनज्यानाद्वधात्क्लेशाच्च रक्षति। <br>दस्युभ्यः प्राणदानात्स धनदः सुखदो विराट्   ॥12-098-008॥</td></tr>
<tr><td>स सर्वयज्ञैरीजानो राजाथाभयदक्षिणैः। <br>अनुभूयेह भद्राणि प्राप्नोतीन्द्रसलोकताम्   ॥12-098-009॥</td></tr>
<tr><td>ब्राह्मणार्थे समुत्पन्ने योऽभिनिःसृत्य युध्यते। <br>आत्मानं यूपमुच्छ्रित्य स यज्ञोऽनन्तदक्षिणः   ॥12-098-010॥</td></tr>
<tr><td>अभीतो विकिरञ्शत्रून्प्रतिगृह्णञ्शरांस्तथा। <br>न तस्मात्त्रिदशाः श्रेयो भुवि पश्यन्ति किंचन   ॥12-098-011॥</td></tr>
<tr><td>तस्य यावन्ति शस्त्राणि त्वचं भिन्दन्ति संयुगे। <br>तावतः सोऽश्नुते लोकान्सर्वकामदुहोऽक्षयान्   ॥12-098-012॥</td></tr>
<tr><td>न तस्य रुधिरं गात्रादावेधेभ्यः प्रवर्तते। <br>स ह तेनैव रक्तेन सर्वपापैः प्रमुच्यते   ॥12-098-013॥</td></tr>
<tr><td>यानि दुःखानि सहते व्रणानामभितापने। <br>न ततोऽस्ति तपो भूय इति धर्मविदो विदुः   ॥12-098-014॥</td></tr>
<tr><td>पृष्ठतो भीरवः संख्ये वर्तन्तेऽधमपूरुषाः। <br>शूराच्छरणमिच्छन्तः पर्जन्यादिव जीवनम्   ॥12-098-015॥</td></tr>
<tr><td>यदि शूरस्तथा क्षेमे प्रतिरक्षेत्तथा भये। <br>प्रतिरूपं जनाः कुर्युर्न च तद्वर्तते तथा   ॥12-098-016॥</td></tr>
<tr><td>यदि ते कृतमाज्ञाय नमस्कुर्युः सदैव तम्। <br>युक्तं न्याय्यं च कुर्युस्ते न च तद्वर्तते तथा   ॥12-098-017॥</td></tr>
<tr><td>पुरुषाणां समानानां दृश्यते महदन्तरम्। <br>संग्रामेऽनीकवेलायामुत्क्रुष्टेऽभिपतत्सु च   ॥12-098-018॥</td></tr>
<tr><td>पतत्यभिमुखः शूरः परान्भीरुः पलायते। <br>आस्थायास्वर्ग्यमध्वानं सहायान्विषमे त्यजन्   ॥12-098-019॥</td></tr>
<tr><td>मा स्म तांस्तादृशांस्तात जनिष्ठाः पुरुषाधमान्। <br>ये सहायान्रणे हित्वा स्वस्तिमन्तो गृहान्ययुः   ॥12-098-020॥</td></tr>
<tr><td>अस्वस्ति तेभ्यः कुर्वन्ति देवा इन्द्रपुरोगमाः। <br>त्यागेन यः सहायानां स्वान्प्राणांस्त्रातुमिच्छति   ॥12-098-021॥</td></tr>
<tr><td>तं हन्युः काष्ठलोष्टैर्वा दहेयुर्वा कटाग्निना। <br>पशुवन्मारयेयुर्वा क्षत्रिया ये स्युरीदृशाः   ॥12-098-022॥</td></tr>
<tr><td>अधर्मः क्षत्रियस्यैष यच्छय्यामरणं भवेत्। <br>विसृजञ्श्लेष्मपित्तानि कृपणं परिदेवयन्   ॥12-098-023॥</td></tr>
<tr><td>अविक्षतेन देहेन प्रलयं योऽधिगच्छति। <br>क्षत्रियो नास्य तत्कर्म प्रशंसन्ति पुराविदः   ॥12-098-024॥</td></tr>
<tr><td>न गृहे मरणं तात क्षत्रियाणां प्रशस्यते। <br>शौटीराणामशौटीरमधर्म्यं कृपणं च तत्   ॥12-098-025॥</td></tr>
<tr><td>इदं दुःखमहो कष्टं पापीय इति निष्टनन्। <br>प्रतिध्वस्तमुखः पूतिरमात्यान्बहु शोचयन्   ॥12-098-026॥</td></tr>
<tr><td>अरोगाणां स्पृहयते मुहुर्मृत्युमपीच्छति। <br>वीरो दृप्तोऽभिमानी च नेदृशं मृत्युमर्हति   ॥12-098-027॥</td></tr>
<tr><td>रणेषु कदनं कृत्वा ज्ञातिभिः परिवारितः। <br>तीक्ष्णैः शस्त्रैः सुविक्लिष्टः क्षत्रियो मृत्युमर्हति   ॥12-098-028॥</td></tr>
<tr><td>शूरो हि सत्यमन्युभ्यामाविष्टो युध्यते भृशम्। <br>कृत्यमानानि गात्राणि परैर्नैवावबुध्यते   ॥12-098-029॥</td></tr>
<tr><td>स संख्ये निधनं प्राप्य प्रशस्तं लोकपूजितम्। <br>स्वधर्मं विपुलं प्राप्य शक्रस्यैति सलोकताम्   ॥12-098-030॥</td></tr>
<tr><td>सर्वो योधः परं त्यक्तुमाविष्टस्त्यक्तजीवितः। <br>प्राप्नोतीन्द्रस्य सालोक्यं शूरः पृष्ठमदर्शयन्   ॥12-098-031॥</td></tr>
</table>
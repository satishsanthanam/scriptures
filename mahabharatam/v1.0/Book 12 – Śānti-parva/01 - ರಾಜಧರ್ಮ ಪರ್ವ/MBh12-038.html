<table border = "1"><tr><td>Verse</td></tr>
<tr><td> युधिष्ठिर उवाच। <br>श्रोतुमिच्छामि भगवन्विस्तरेण महामुने। <br>राजधर्मान्द्विजश्रेष्ठ चातुर्वर्ण्यस्य चाखिलान्   ॥12-038-001॥</td></tr>
<tr><td>आपत्सु च यथा नीतिर्विधातव्या महीक्षिता। <br>धर्म्यमालम्ब्य पन्थानं विजयेयं कथं महीम्   ॥12-038-002॥</td></tr>
<tr><td>प्रायश्चित्तकथा ह्येषा भक्ष्याभक्ष्यविवर्धिता। <br>कौतूहलानुप्रवणा हर्षं जनयतीव मे   ॥12-038-003॥</td></tr>
<tr><td>धर्मचर्या च राज्यं च नित्यमेव विरुध्यते। <br>येन मुह्यति मे चेतश्चिन्तयानस्य नित्यशः   ॥12-038-004॥</td></tr>
<tr><td> वैशंपायन उवाच। <br>तमुवाच महातेजा व्यासो वेदविदां वरः। <br>नारदं समभिप्रेक्ष्य सर्वं जानन्पुरातनम्   ॥12-038-005॥</td></tr>
<tr><td>श्रोतुमिच्छसि चेद्धर्मानखिलेन युधिष्ठिर। <br>प्रैहि भीष्मं महाबाहो वृद्धं कुरुपितामहम्   ॥12-038-006॥</td></tr>
<tr><td>स ते सर्वरहस्येषु संशयान्मनसि स्थितान्। <br>छेत्ता भागीरथीपुत्रः सर्वज्ञः सर्वधर्मवित्   ॥12-038-007॥</td></tr>
<tr><td>जनयामास यं देवी दिव्या त्रिपथगा नदी। <br>साक्षाद्ददर्श यो देवान्सर्वाञ्शक्रपुरोगमान्   ॥12-038-008॥</td></tr>
<tr><td>बृहस्पतिपुरोगांश्च देवर्षीनसकृत्प्रभुः। <br>तोषयित्वोपचारेण राजनीतिमधीतवान्   ॥12-038-009॥</td></tr>
<tr><td>उशना वेद यच्छास्त्रं देवासुरगुरुर्द्विजः। <br>तच्च सर्वं सवैयाख्यं प्राप्तवान्कुरुसत्तमः   ॥12-038-010॥</td></tr>
<tr><td>भार्गवाच्च्यवनाच्चापि वेदानङ्गोपबृंहितान्। <br>प्रतिपेदे महाबुद्धिर्वसिष्ठाच्च यतव्रतात्   ॥12-038-011॥</td></tr>
<tr><td>पितामहसुतं ज्येष्ठं कुमारं दीप्ततेजसम्। <br>अध्यात्मगतितत्त्वज्ञमुपाशिक्षत यः पुरा   ॥12-038-012॥</td></tr>
<tr><td>मार्कण्डेयमुखात्कृत्स्नं यतिधर्ममवाप्तवान्। <br>रामादस्त्राणि शक्राच्च प्राप्तवान्भरतर्षभ   ॥12-038-013॥</td></tr>
<tr><td>मृत्युरात्मेच्छया यस्य जातस्य मनुजेष्वपि। <br>तथानपत्यस्य सतः पुण्यलोका दिवि श्रुताः   ॥12-038-014॥</td></tr>
<tr><td>यस्य ब्रह्मर्षयः पुण्या नित्यमासन्सभासदः। <br>यस्य नाविदितं किंचिज्ज्ञानज्ञेयेषु विद्यते   ॥12-038-015॥</td></tr>
<tr><td>स ते वक्ष्यति धर्मज्ञः सूक्ष्मधर्मार्थतत्त्ववित्। <br>तमभ्येहि पुरा प्राणान्स विमुञ्चति धर्मवित्   ॥12-038-016॥</td></tr>
<tr><td>एवमुक्तस्तु कौन्तेयो दीर्घप्रज्ञो महाद्युतिः। <br>उवाच वदतां श्रेष्ठं व्यासं सत्यवतीसुतम्   ॥12-038-017॥</td></tr>
<tr><td>वैशसं सुमहत्कृत्वा ज्ञातीनां लोमहर्षणम्। <br>आगस्कृत्सर्वलोकस्य पृथिवीनाशकारकः   ॥12-038-018॥</td></tr>
<tr><td>घातयित्वा तमेवाजौ छलेनाजिह्मयोधिनम्। <br>उपसंप्रष्टुमर्हामि तमहं केन हेतुना   ॥12-038-019॥</td></tr>
<tr><td>ततस्तं नृपतिश्रेष्ठं चातुर्वर्ण्यहितेप्सया। <br>पुनराह महाबाहुर्यदुश्रेष्ठो महाद्युतिः   ॥12-038-020॥</td></tr>
<tr><td>नेदानीमतिनिर्बन्धं शोके कर्तुमिहार्हसि। <br>यदाह भगवान्व्यासस्तत्कुरुष्व नृपोत्तम   ॥12-038-021॥</td></tr>
<tr><td>ब्राह्मणास्त्वां महाबाहो भ्रातरश्च महौजसः। <br>पर्जन्यमिव घर्मार्ता आशंसाना उपासते   ॥12-038-022॥</td></tr>
<tr><td>हतशिष्टाश्च राजानः कृत्स्नं चैव समागतम्। <br>चातुर्वर्ण्यं महाराज राष्ट्रं ते कुरुजाङ्गलम्   ॥12-038-023॥</td></tr>
<tr><td>प्रियार्थमपि चैतेषां ब्राह्मणानां महात्मनाम्। <br>नियोगादस्य च गुरोर्व्यासस्यामिततेजसः   ॥12-038-024॥</td></tr>
<tr><td>सुहृदां चास्मदादीनां द्रौपद्याश्च परंतप। <br>कुरु प्रियममित्रघ्न लोकस्य च हितं कुरु   ॥12-038-025॥</td></tr>
<tr><td>एवमुक्तस्तु कृष्णेन राजा राजीवलोचनः। <br>हितार्थं सर्वलोकस्य समुत्तस्थौ महातपाः   ॥12-038-026॥</td></tr>
<tr><td>सोऽनुनीतो नरव्याघ्रो विष्टरश्रवसा स्वयम्। <br>द्वैपायनेन च तथा देवस्थानेन जिष्णुना   ॥12-038-027॥</td></tr>
<tr><td>एतैश्चान्यैश्च बहुभिरनुनीतो युधिष्ठिरः। <br>व्यजहान्मानसं दुःखं संतापं च महामनाः   ॥12-038-028॥</td></tr>
<tr><td>श्रुतवाक्यः श्रुतनिधिः श्रुतश्रव्यविशारदः। <br>व्यवस्य मनसः शान्तिमगच्छत्पाण्डुनन्दनः   ॥12-038-029॥</td></tr>
<tr><td>स तैः परिवृतो राजा नक्षत्रैरिव चन्द्रमाः। <br>धृतराष्ट्रं पुरस्कृत्य स्वपुरं प्रविवेश ह   ॥12-038-030॥</td></tr>
<tr><td>प्रविविक्षुः स धर्मज्ञः कुन्तीपुत्रो युधिष्ठिरः। <br>अर्चयामास देवांश्च ब्राह्मणांश्च सहस्रशः   ॥12-038-031॥</td></tr>
<tr><td>ततो रथं नवं शुभ्रं कम्बलाजिनसंवृतम्। <br>युक्तं षोडशभिर्गोभिः पाण्डुरैः शुभलक्षणैः   ॥12-038-032॥</td></tr>
<tr><td>मन्त्रैरभ्यर्चितः पुण्यैः स्तूयमानो महर्षिभिः। <br>आरुरोह यथा देवः सोमोऽमृतमयं रथम्   ॥12-038-033॥</td></tr>
<tr><td>जग्राह रश्मीन्कौन्तेयो भीमो भीमपराक्रमः। <br>अर्जुनः पाण्डुरं छत्रं धारयामास भानुमत्   ॥12-038-034॥</td></tr>
<tr><td>ध्रियमाणं तु तच्छत्रं पाण्डुरं तस्य मूर्धनि। <br>शुशुभे तारकाराजसितमभ्रमिवाम्बरे   ॥12-038-035॥</td></tr>
<tr><td>चामरव्यजने चास्य वीरौ जगृहतुस्तदा। <br>चन्द्ररश्मिप्रभे शुभ्रे माद्रीपुत्रावलंकृते   ॥12-038-036॥</td></tr>
<tr><td>ते पञ्च रथमास्थाय भ्रातरः समलंकृताः। <br>भूतानीव समस्तानि राजन्ददृशिरे तदा   ॥12-038-037॥</td></tr>
<tr><td>आस्थाय तु रथं शुभ्रं युक्तमश्वैर्महाजवैः। <br>अन्वयात्पृष्ठतो राजन्युयुत्सुः पाण्डवाग्रजम्   ॥12-038-038॥</td></tr>
<tr><td>रथं हेममयं शुभ्रं सैन्यसुग्रीवयोजितम्। <br>सह सात्यकिना कृष्णः समास्थायान्वयात्कुरून्   ॥12-038-039॥</td></tr>
<tr><td>नरयानेन तु ज्येष्ठः पिता पार्थस्य भारत। <br>अग्रतो धर्मराजस्य गान्धारीसहितो ययौ   ॥12-038-040॥</td></tr>
<tr><td>कुरुस्त्रियश्च ताः सर्वाः कुन्ती कृष्णा च द्रौपदी। <br>यानैरुच्चावचैर्जग्मुर्विदुरेण पुरस्कृताः   ॥12-038-041॥</td></tr>
<tr><td>ततो रथाश्च बहुला नागाश्च समलंकृताः। <br>पादाताश्च हयाश्चैव पृष्ठतः समनुव्रजन्   ॥12-038-042॥</td></tr>
<tr><td>ततो वैतालिकैः सूतैर्मागधैश्च सुभाषितैः। <br>स्तूयमानो ययौ राजा नगरं नागसाह्वयम्   ॥12-038-043॥</td></tr>
<tr><td>तत्प्रयाणं महाबाहोर्बभूवाप्रतिमं भुवि। <br>आकुलाकुलमुत्सृष्टं हृष्टपुष्टजनान्वितम्   ॥12-038-044॥</td></tr>
<tr><td>अभियाने तु पार्थस्य नरैर्नगरवासिभिः। <br>नगरं राजमार्गश्च यथावत्समलंकृतम्   ॥12-038-045॥</td></tr>
<tr><td>पाण्डुरेण च माल्येन पताकाभिश्च वेदिभिः। <br>संवृतो राजमार्गश्च धूपनैश्च सुधूपितः   ॥12-038-046॥</td></tr>
<tr><td>अथ चूर्णैश्च गन्धानां नानापुष्पैः प्रियङ्गुभिः। <br>माल्यदामभिरासक्तै राजवेश्माभिसंवृतम्   ॥12-038-047॥</td></tr>
<tr><td>कुम्भाश्च नगरद्वारि वारिपूर्णा दृढा नवाः। <br>कन्याः सुमनसश्छागाः स्थापितास्तत्र तत्र ह   ॥12-038-048॥</td></tr>
<tr><td>तथा स्वलंकृतद्वारं नगरं पाण्डुनन्दनः। <br>स्तूयमानः शुभैर्वाक्यैः प्रविवेश सुहृद्वृतः   ॥12-038-049॥</td></tr>
</table>
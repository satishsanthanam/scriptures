<table border = "1"><tr><td>Verse</td></tr>
<tr><td> भीष्म उवाच। <br>चातुराश्रम्यधर्माश्च जातिधर्माश्च पाण्डव। <br>लोकपालोत्तराश्चैव क्षात्रे धर्मे व्यवस्थिताः   ॥12-064-001॥</td></tr>
<tr><td>सर्वाण्येतानि धर्माणि क्षात्रे भरतसत्तम। <br>निराशिषो जीवलोके क्षात्रे धर्मे व्यवस्थिताः   ॥12-064-002॥</td></tr>
<tr><td>अप्रत्यक्षं बहुद्वारं धर्ममाश्रमवासिनाम्। <br>प्ररूपयन्ति तद्भावमागमैरेव शाश्वतम्   ॥12-064-003॥</td></tr>
<tr><td>अपरे वचनैः पुण्यैर्वादिनो लोकनिश्चयम्। <br>अनिश्चयज्ञा धर्माणामदृष्टान्ते परे रताः   ॥12-064-004॥</td></tr>
<tr><td>प्रत्यक्षसुखभूयिष्ठमात्मसाक्षिकमच्छलम्। <br>सर्वलोकहितं धर्मं क्षत्रियेषु प्रतिष्ठितम्   ॥12-064-005॥</td></tr>
<tr><td>धर्माश्रमव्यवसिनां ब्राह्मणानां युधिष्ठिर। <br>यथा त्रयाणां वर्णानां संख्यातोपश्रुतिः पुरा। <br>राजधर्मेष्वनुपमा लोक्या सुचरितैरिह   ॥12-064-006॥</td></tr>
<tr><td>उदाहृतं ते राजेन्द्र यथा विष्णुं महौजसम्। <br>सर्वभूतेश्वरं देवं प्रभुं नारायणं पुरा। <br>जग्मुः सुबहवः शूरा राजानो दण्डनीतये   ॥12-064-007॥</td></tr>
<tr><td>एकैकमात्मनः कर्म तुलयित्वाश्रमे पुरा। <br>राजानः पर्युपातिष्ठन्दृष्टान्तवचने स्थिताः   ॥12-064-008॥</td></tr>
<tr><td>साध्या देवा वसवश्चाश्विनौ च; रुद्राश्च विश्वे मरुतां गणाश्च। <br>सृष्टाः पुरा आदिदेवेन देवा; क्षात्रे धर्मे वर्तयन्ते च सिद्धाः   ॥12-064-009॥</td></tr>
<tr><td>अत्र ते वर्तयिष्यामि धर्ममर्थविनिश्चयम्। <br>निर्मर्यादे वर्तमाने दानवैकायने कृते। <br>बभूव राजा राजेन्द्र मान्धाता नाम वीर्यवान्   ॥12-064-010॥</td></tr>
<tr><td>पुरा वसुमतीपालो यज्ञं चक्रे दिदृक्षया। <br>अनादिमध्यनिधनं देवं नारायणं प्रति   ॥12-064-011॥</td></tr>
<tr><td>स राजा राजशार्दूल मान्धाता परमेष्ठिनः। <br>जग्राह शिरसा पादौ यज्ञे विष्णोर्महात्मनः   ॥12-064-012॥</td></tr>
<tr><td>दर्शयामास तं विष्णू रूपमास्थाय वासवम्। <br>स पार्थिवैर्वृतः सद्भिरर्चयामास तं प्रभुम्   ॥12-064-013॥</td></tr>
<tr><td>तस्य पार्थिवसंघस्य तस्य चैव महात्मनः। <br>संवादोऽयं महानासीद्विष्णुं प्रति महाद्युते   ॥12-064-014॥</td></tr>
<tr><td> इन्द्र उवाच। <br>किमिष्यते धर्मभृतां वरिष्ठ; यद्द्रष्टुकामोऽसि तमप्रमेयम्। <br>अनन्तमायामितसत्त्ववीर्यं; नारायणं ह्यादिदेवं पुराणम्   ॥12-064-015॥</td></tr>
<tr><td>नासौ देवो विश्वरूपो मयापि; शक्यो द्रष्टुं ब्रह्मणा वापि साक्षात्। <br>येऽन्ये कामास्तव राजन्हृदिस्था; दास्यामि तांस्त्वं हि मर्त्येषु राजा   ॥12-064-016॥</td></tr>
<tr><td>सत्ये स्थितो धर्मपरो जितेन्द्रियः; शूरो दृढं प्रीतिरतः सुराणाम्। <br>बुद्ध्या भक्त्या चोत्तमश्रद्धया च; ततस्तेऽहं दद्मि वरं यथेष्टम्   ॥12-064-017॥</td></tr>
<tr><td> मान्धातोवाच। <br>असंशयं भगवन्नादिदेवं; द्रक्ष्याम्यहं शिरसाहं प्रसाद्य। <br>त्यक्त्वा भोगान्धर्मकामो ह्यरण्य;मिच्छे गन्तुं सत्पथं लोकजुष्टम्   ॥12-064-018॥</td></tr>
<tr><td>क्षात्राद्धर्माद्विपुलादप्रमेया;ल्लोकाः प्राप्ताः स्थापितं स्वं यशश्च। <br>धर्मो योऽसावादिदेवात्प्रवृत्तो; लोकज्येष्ठस्तं न जानामि कर्तुम्   ॥12-064-019॥</td></tr>
<tr><td> इन्द्र उवाच। <br>असैनिकोऽधर्मपरश्चरेथाः; परां गतिं लप्स्यसे चाप्रमत्तः। <br>क्षात्रो धर्मो ह्यादिदेवात्प्रवृत्तः; पश्चादन्ये शेषभूताश्च धर्माः   ॥12-064-020॥</td></tr>
<tr><td>शेषाः सृष्टा ह्यन्तवन्तो ह्यनन्ताः; सुप्रस्थानाः क्षत्रधर्माविशिष्टाः। <br>अस्मिन्धर्मे सर्वधर्माः प्रविष्टा;स्तस्माद्धर्मं श्रेष्ठमिमं वदन्ति   ॥12-064-021॥</td></tr>
<tr><td>कर्मणा वै पुरा देवा ऋषयश्चामितौजसः। <br>त्राताः सर्वे प्रमथ्यारीन्क्षत्रधर्मेण विष्णुना   ॥12-064-022॥</td></tr>
<tr><td>यदि ह्यसौ भगवान्नाहनिष्य;द्रिपून्सर्वान्वसुमानप्रमेयः। <br>न ब्राह्मणा न च लोकादिकर्ता; न सद्धर्मा नादिधर्मा भवेयुः   ॥12-064-023॥</td></tr>
<tr><td>इमामुर्वीं न जयेद्विक्रमेण; देवश्रेष्ठोऽसौ पुरा चेदमेयः। <br>चातुर्वर्ण्यं चातुराश्रम्यधर्माः; सर्वे न स्युर्ब्रह्मणो वै विनाशात्   ॥12-064-024॥</td></tr>
<tr><td>दृष्टा धर्माः शतधा शाश्वतेन; क्षात्रेण धर्मेण पुनः प्रवृत्ताः। <br>युगे युगे ह्यादिधर्माः प्रवृत्ता; लोकज्येष्ठं क्षत्रधर्मं वदन्ति   ॥12-064-025॥</td></tr>
<tr><td>आत्मत्यागः सर्वभूतानुकम्पा; लोकज्ञानं मोक्षणं पालनं च। <br>विषण्णानां मोक्षणं पीडितानां; क्षात्रे धर्मे विद्यते पार्थिवानाम्   ॥12-064-026॥</td></tr>
<tr><td>निर्मर्यादाः काममन्युप्रवृत्ता; भीता राज्ञो नाधिगच्छन्ति पापम्। <br>शिष्टाश्चान्ये सर्वधर्मोपपन्नाः; साध्वाचाराः साधु धर्मं चरन्ति   ॥12-064-027॥</td></tr>
<tr><td>पुत्रवत्परिपाल्यानि लिङ्गधर्मेण पार्थिवैः। <br>लोके भूतानि सर्वाणि विचरन्ति न संशयः   ॥12-064-028॥</td></tr>
<tr><td>सर्वधर्मपरं क्षत्रं लोकज्येष्ठं सनातनम्। <br>शश्वदक्षरपर्यन्तमक्षरं सर्वतोमुखम्   ॥12-064-029॥</td></tr>
</table>
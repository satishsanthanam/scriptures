<table border = "1"><tr><td>Verse</td></tr>
<tr><td> भीष्म उवाच। <br>योगक्षेमो हि राष्ट्रस्य राजन्यायत्त उच्यते। <br>योगक्षेमश्च राज्ञोऽपि समायत्तः पुरोहिते   ॥12-075-001॥</td></tr>
<tr><td>यतादृष्टं भयं ब्रह्म प्रजानां शमयत्युत। <br>दृष्टं च राजा बाहुभ्यां तद्राष्ट्रं सुखमेधते   ॥12-075-002॥</td></tr>
<tr><td>अत्राप्युदाहरन्तीममितिहासं पुरातनम्। <br>मुचुकुन्दस्य संवादं राज्ञो वैश्रवणस्य च   ॥12-075-003॥</td></tr>
<tr><td>मुचुकुन्दो विजित्येमां पृथिवीं पृथिवीपतिः। <br>जिज्ञासमानः स्वबलमभ्ययादलकाधिपम्   ॥12-075-004॥</td></tr>
<tr><td>ततो वैश्रवणो राजा रक्षांसि समवासृजत्। <br>ते बलान्यवमृद्नन्तः प्राचरंस्तस्य नैरृताः   ॥12-075-005॥</td></tr>
<tr><td>स हन्यमाने सैन्ये स्वे मुचुकुन्दो नराधिपः। <br>गर्हयामास विद्वांसं पुरोहितमरिंदमः   ॥12-075-006॥</td></tr>
<tr><td>तत उग्रं तपस्तप्त्वा वसिष्ठो ब्रह्मवित्तमः। <br>रक्षांस्यपावधीत्तत्र पन्थानं चाप्यविन्दत   ॥12-075-007॥</td></tr>
<tr><td>ततो वैश्रवणो राजा मुचुकुन्दमदर्शयत्। <br>वध्यमानेषु सैन्येषु वचनं चेदमब्रवीत्   ॥12-075-008॥</td></tr>
<tr><td>त्वत्तो हि बलिनः पूर्वे राजानः सपुरोहिताः। <br>न चैवं समवर्तंस्ते यथा त्वमिह वर्तसे   ॥12-075-009॥</td></tr>
<tr><td>ते खल्वपि कृतास्त्राश्च बलवन्तश्च भूमिपाः। <br>आगम्य पर्युपासन्ते मामीशं सुखदुःखयोः   ॥12-075-010॥</td></tr>
<tr><td>यद्यस्ति बाहुवीर्यं ते तद्दर्शयितुमर्हसि। <br>किं ब्राह्मणबलेन त्वमतिमात्रं प्रवर्तसे   ॥12-075-011॥</td></tr>
<tr><td>मुचुकुन्दस्ततः क्रुद्धः प्रत्युवाच धनेश्वरम्। <br>न्यायपूर्वमसंरब्धमसंभ्रान्तमिदं वचः   ॥12-075-012॥</td></tr>
<tr><td>ब्रह्मक्षत्रमिदं सृष्टमेकयोनि स्वयंभुवा। <br>पृथग्बलविधानं च तल्लोकं परिरक्षति   ॥12-075-013॥</td></tr>
<tr><td>तपोमन्त्रबलं नित्यं ब्राह्मणेषु प्रतिष्ठितम्। <br>अस्त्रबाहुबलं नित्यं क्षत्रियेषु प्रतिष्ठितम्   ॥12-075-014॥</td></tr>
<tr><td>ताभ्यां संभूय कर्तव्यं प्रजानां परिपालनम्। <br>तथा च मां प्रवर्तन्तं गर्हयस्यलकाधिप   ॥12-075-015॥</td></tr>
<tr><td>ततोऽब्रवीद्वैश्रवणो राजानं सपुरोहितम्। <br>नाहं राज्यमनिर्दिष्टं कस्मैचिद्विदधाम्युत   ॥12-075-016॥</td></tr>
<tr><td>नाच्छिन्दे चापि निर्दिष्टमिति जानीहि पार्थिव। <br>प्रशाधि पृथिवीं वीर मद्दत्तामखिलामिमाम्   ॥12-075-017॥</td></tr>
<tr><td> मुचुकुन्द उवाच। <br>नाहं राज्यं भवद्दत्तं भोक्तुमिच्छामि पार्थिव। <br>बाहुवीर्यार्जितं राज्यमश्नीयामिति कामये   ॥12-075-018॥</td></tr>
<tr><td> भीष्म उवाच। <br>ततो वैश्रवणो राजा विस्मयं परमं ययौ। <br>क्षत्रधर्मे स्थितं दृष्ट्वा मुचुकुन्दमसंभ्रमम्   ॥12-075-019॥</td></tr>
<tr><td>ततो राजा मुचुकुन्दः सोऽन्वशासद्वसुंधराम्। <br>बाहुवीर्यार्जितां सम्यक्क्षत्रधर्ममनुव्रतः   ॥12-075-020॥</td></tr>
<tr><td>एवं यो ब्रह्मविद्राजा ब्रह्मपूर्वं प्रवर्तते। <br>जयत्यविजितामुर्वीं यशश्च महदश्नुते   ॥12-075-021॥</td></tr>
<tr><td>नित्योदको ब्राह्मणः स्यान्नित्यशस्त्रश्च क्षत्रियः। <br>तयोर्हि सर्वमायत्तं यत्किंचिज्जगतीगतम्   ॥12-075-022॥</td></tr>
</table>
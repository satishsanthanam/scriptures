<table border = "1"><tr><td>Verse</td></tr>
<tr><td> नारद उवाच। <br>आविष्कृतबलं कर्णं ज्ञात्वा राजा तु मागधः। <br>आह्वयद्द्वैरथेनाजौ जरासंधो महीपतिः   ॥12-005-001॥</td></tr>
<tr><td>तयोः समभवद्युद्धं दिव्यास्त्रविदुषोर्द्वयोः। <br>युधि नानाप्रहरणैरन्योन्यमभिवर्षतोः   ॥12-005-002॥</td></tr>
<tr><td>क्षीणबाणौ विधनुषौ भग्नखड्गौ महीं गतौ। <br>बाहुभिः समसज्जेतामुभावपि बलान्वितौ   ॥12-005-003॥</td></tr>
<tr><td>बाहुकण्टकयुद्धेन तस्य कर्णोऽथ युध्यतः। <br>बिभेद संधिं देहस्य जरया श्लेषितस्य ह   ॥12-005-004॥</td></tr>
<tr><td>स विकारं शरीरस्य दृष्ट्वा नृपतिरात्मनः। <br>प्रीतोऽस्मीत्यब्रवीत्कर्णं वैरमुत्सृज्य भारत   ॥12-005-005॥</td></tr>
<tr><td>प्रीत्या ददौ स कर्णाय मालिनीं नगरीमथ। <br>अङ्गेषु नरशार्दूल स राजासीत्सपत्नजित्   ॥12-005-006॥</td></tr>
<tr><td>पालयामास चम्पां तु कर्णः परबलार्दनः। <br>दुर्योधनस्यानुमते तवापि विदितं तथा   ॥12-005-007॥</td></tr>
<tr><td>एवं शस्त्रप्रतापेन प्रथितः सोऽभवत्क्षितौ। <br>त्वद्धितार्थं सुरेन्द्रेण भिक्षितो वर्मकुण्डले   ॥12-005-008॥</td></tr>
<tr><td>स दिव्ये सहजे प्रादात्कुण्डले परमार्चिते। <br>सहजं कवचं चैव मोहितो देवमायया   ॥12-005-009॥</td></tr>
<tr><td>विमुक्तः कुण्डलाभ्यां च सहजेन च वर्मणा। <br>निहतो विजयेनाजौ वासुदेवस्य पश्यतः   ॥12-005-010॥</td></tr>
<tr><td>ब्राह्मणस्याभिशापेन रामस्य च महात्मनः। <br>कुन्त्याश्च वरदानेन मायया च शतक्रतोः   ॥12-005-011॥</td></tr>
<tr><td>भीष्मावमानात्संख्यायां रथानामर्धकीर्तनात्। <br>शल्यात्तेजोवधाच्चापि वासुदेवनयेन च   ॥12-005-012॥</td></tr>
<tr><td>रुद्रस्य देवराजस्य यमस्य वरुणस्य च। <br>कुबेरद्रोणयोश्चैव कृपस्य च महात्मनः   ॥12-005-013॥</td></tr>
<tr><td>अस्त्राणि दिव्यान्यादाय युधि गाण्डीवधन्वना। <br>हतो वैकर्तनः कर्णो दिवाकरसमद्युतिः   ॥12-005-014॥</td></tr>
<tr><td>एवं शप्तस्तव भ्राता बहुभिश्चापि वञ्चितः। <br>न शोच्यः स नरव्याघ्रो युद्धे हि निधनं गतः   ॥12-005-015॥</td></tr>
</table>
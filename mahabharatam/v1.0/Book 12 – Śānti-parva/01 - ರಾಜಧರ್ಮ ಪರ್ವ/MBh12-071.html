<table border = "1"><tr><td>Verse</td></tr>
<tr><td> युधिष्ठिर उवाच। <br>केन वृत्तेन वृत्तज्ञ वर्तमानो महीपतिः। <br>सुखेनार्थान्सुखोदर्कानिह च प्रेत्य चाप्नुयात्   ॥12-071-001॥</td></tr>
<tr><td> भीष्म उवाच। <br>इयं गुणानां षट्त्रिंशत्षट्त्रिंशद्गुणसंयुता। <br>यान्गुणांस्तु गुणोपेतः कुर्वन्गुणमवाप्नुयात्   ॥12-071-002॥</td></tr>
<tr><td>चरेद्धर्मानकटुको मुञ्चेत्स्नेहं न नास्तिकः। <br>अनृशंसश्चरेदर्थं चरेत्काममनुद्धतः   ॥12-071-003॥</td></tr>
<tr><td>प्रियं ब्रूयादकृपणः शूरः स्यादविकत्थनः। <br>दाता नापात्रवर्षी स्यात्प्रगल्भः स्यादनिष्ठुरः   ॥12-071-004॥</td></tr>
<tr><td>संदधीत न चानार्यैर्विगृह्णीयान्न बन्धुभिः। <br>नानाप्तैः कारयेच्चारं कुर्यात्कार्यमपीडया   ॥12-071-005॥</td></tr>
<tr><td>अर्थान्ब्रूयान्न चासत्सु गुणान्ब्रूयान्न चात्मनः। <br>आदद्यान्न च साधुभ्यो नासत्पुरुषमाश्रयेत्   ॥12-071-006॥</td></tr>
<tr><td>नापरीक्ष्य नयेद्दण्डं न च मन्त्रं प्रकाशयेत्। <br>विसृजेन्न च लुब्धेभ्यो विश्वसेन्नापकारिषु   ॥12-071-007॥</td></tr>
<tr><td>अनीर्षुर्गुप्तदारः स्याच्चोक्षः स्यादघृणी नृपः। <br>स्त्रियं सेवेत नात्यर्थं मृष्टं भुञ्जीत नाहितम्   ॥12-071-008॥</td></tr>
<tr><td>अस्तब्धः पूजयेन्मान्यान्गुरून्सेवेदमायया। <br>अर्चेद्देवान्न दम्भेन श्रियमिच्छेदकुत्सिताम्   ॥12-071-009॥</td></tr>
<tr><td>सेवेत प्रणयं हित्वा दक्षः स्यान्न त्वकालवित्। <br>सान्त्वयेन्न च भोगार्थमनुगृह्णन्न चाक्षिपेत्   ॥12-071-010॥</td></tr>
<tr><td>प्रहरेन्न त्वविज्ञाय हत्वा शत्रून्न शेषयेत्। <br>क्रोधं कुर्यान्न चाकस्मान्मृदुः स्यान्नापकारिषु   ॥12-071-011॥</td></tr>
<tr><td>एवं चरस्व राज्यस्थो यदि श्रेय इहेच्छसि। <br>अतोऽन्यथा नरपतिर्भयमृच्छत्यनुत्तमम्   ॥12-071-012॥</td></tr>
<tr><td>इति सर्वान्गुणानेतान्यथोक्तान्योऽनुवर्तते। <br>अनुभूयेह भद्राणि प्रेत्य स्वर्गे महीयते   ॥12-071-013॥</td></tr>
<tr><td> वैशंपायन उवाच। <br>इदं वचः शांतनवस्य शुश्रुवा;न्युधिष्ठिरः पाण्डवमुख्यसंवृतः। <br>तदा ववन्दे च पितामहं नृपो; यथोक्तमेतच्च चकार बुद्धिमान्   ॥12-071-014॥</td></tr>
</table>
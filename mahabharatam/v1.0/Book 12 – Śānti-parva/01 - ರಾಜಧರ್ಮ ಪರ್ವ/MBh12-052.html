<table border = "1"><tr><td>Verse</td></tr>
<tr><td> वैशंपायन उवाच। <br>ततः कृष्णस्य तद्वाक्यं धर्मार्थसहितं हितम्। <br>श्रुत्वा शांतनवो भीष्मः प्रत्युवाच कृताञ्जलिः   ॥12-052-001॥</td></tr>
<tr><td>लोकनाथ महाबाहो शिव नारायणाच्युत। <br>तव वाक्यमभिश्रुत्य हर्षेणास्मि परिप्लुतः   ॥12-052-002॥</td></tr>
<tr><td>किं चाहमभिधास्यामि वाक्पते तव संनिधौ। <br>यदा वाचोगतं सर्वं तव वाचि समाहितम्   ॥12-052-003॥</td></tr>
<tr><td>यद्धि किंचित्कृतं लोके कर्तव्यं क्रियते च यत्। <br>त्वत्तस्तन्निःसृतं देव लोका बुद्धिमया हि ते   ॥12-052-004॥</td></tr>
<tr><td>कथयेद्देवलोकं यो देवराजसमीपतः। <br>धर्मकामार्थशास्त्राणां सोऽर्थान्ब्रूयात्तवाग्रतः   ॥12-052-005॥</td></tr>
<tr><td>शराभिघाताद्व्यथितं मनो मे मधुसूदन। <br>गात्राणि चावसीदन्ति न च बुद्धिः प्रसीदति   ॥12-052-006॥</td></tr>
<tr><td>न च मे प्रतिभा काचिदस्ति किंचित्प्रभाषितुम्। <br>पीड्यमानस्य गोविन्द विषानलसमैः शरैः   ॥12-052-007॥</td></tr>
<tr><td>बलं मेधाः प्रजरति प्राणाः संत्वरयन्ति च। <br>मर्माणि परितप्यन्ते भ्रान्तं चेतस्तथैव च   ॥12-052-008॥</td></tr>
<tr><td>दौर्बल्यात्सज्जते वाङ्मे स कथं वक्तुमुत्सहे। <br>साधु मे त्वं प्रसीदस्व दाशार्हकुलनन्दन   ॥12-052-009॥</td></tr>
<tr><td>तत्क्षमस्व महाबाहो न ब्रूयां किंचिदच्युत। <br>त्वत्संनिधौ च सीदेत वाचस्पतिरपि ब्रुवन्   ॥12-052-010॥</td></tr>
<tr><td>न दिशः संप्रजानामि नाकाशं न च मेदिनीम्। <br>केवलं तव वीर्येण तिष्ठामि मधुसूदन   ॥12-052-011॥</td></tr>
<tr><td>स्वयमेव प्रभो तस्माद्धर्मराजस्य यद्धितम्। <br>तद्ब्रवीह्याशु सर्वेषामागमानां त्वमागमः   ॥12-052-012॥</td></tr>
<tr><td>कथं त्वयि स्थिते लोके शाश्वते लोककर्तरि। <br>प्रब्रूयान्मद्विधः कश्चिद्गुरौ शिष्य इव स्थिते   ॥12-052-013॥</td></tr>
<tr><td> वासुदेव उवाच। <br>उपपन्नमिदं वाक्यं कौरवाणां धुरंधरे। <br>महावीर्ये महासत्त्वे स्थिते सर्वार्थदर्शिनि   ॥12-052-014॥</td></tr>
<tr><td>यच्च मामात्थ गाङ्गेय बाणघातरुजं प्रति। <br>गृहाणात्र वरं भीष्म मत्प्रसादकृतं विभो   ॥12-052-015॥</td></tr>
<tr><td>न ते ग्लानिर्न ते मूर्छा न दाहो न च ते रुजा। <br>प्रभविष्यन्ति गाङ्गेय क्षुत्पिपासे न चाप्युत   ॥12-052-016॥</td></tr>
<tr><td>ज्ञानानि च समग्राणि प्रतिभास्यन्ति तेऽनघ। <br>न च ते क्वचिदासक्तिर्बुद्धेः प्रादुर्भविष्यति   ॥12-052-017॥</td></tr>
<tr><td>सत्त्वस्थं च मनो नित्यं तव भीष्म भविष्यति। <br>रजस्तमोभ्यां रहितं घनैर्मुक्त इवोडुराट्   ॥12-052-018॥</td></tr>
<tr><td>यद्यच्च धर्मसंयुक्तमर्थयुक्तमथापि वा। <br>चिन्तयिष्यसि तत्राग्र्या बुद्धिस्तव भविष्यति   ॥12-052-019॥</td></tr>
<tr><td>इमं च राजशार्दूल भूतग्रामं चतुर्विधम्। <br>चक्षुर्दिव्यं समाश्रित्य द्रक्ष्यस्यमितविक्रम   ॥12-052-020॥</td></tr>
<tr><td>चतुर्विधं प्रजाजालं संयुक्तो ज्ञानचक्षुषा। <br>भीष्म द्रक्ष्यसि तत्त्वेन जले मीन इवामले   ॥12-052-021॥</td></tr>
<tr><td> वैशंपायन उवाच। <br>ततस्ते व्याससहिताः सर्व एव महर्षयः। <br>ऋग्यजुःसामसंयुक्तैर्वचोभिः कृष्णमर्चयन्   ॥12-052-022॥</td></tr>
<tr><td>ततः सर्वार्तवं दिव्यं पुष्पवर्षं नभस्तलात्। <br>पपात यत्र वार्ष्णेयः सगाङ्गेयः सपाण्डवः   ॥12-052-023॥</td></tr>
<tr><td>वादित्राणि च दिव्यानि जगुश्चाप्सरसां गणाः। <br>न चाहितमनिष्टं वा किंचित्तत्र व्यदृश्यत   ॥12-052-024॥</td></tr>
<tr><td>ववौ शिवः सुखो वायुः सर्वगन्धवहः शुचिः। <br>शान्तायां दिशि शान्ताश्च प्रावदन्मृगपक्षिणः   ॥12-052-025॥</td></tr>
<tr><td>ततो मुहूर्ताद्भगवान्सहस्रांशुर्दिवाकरः। <br>दहन्वनमिवैकान्ते प्रतीच्यां प्रत्यदृश्यत   ॥12-052-026॥</td></tr>
<tr><td>ततो महर्षयः सर्वे समुत्थाय जनार्दनम्। <br>भीष्ममामन्त्रयां चक्रू राजानं च युधिष्ठिरम्   ॥12-052-027॥</td></tr>
<tr><td>ततः प्रणाममकरोत्केशवः पाण्डवस्तथा। <br>सात्यकिः संजयश्चैव स च शारद्वतः कृपः   ॥12-052-028॥</td></tr>
<tr><td>ततस्ते धर्मनिरताः सम्यक्तैरभिपूजिताः। <br>श्वः समेष्याम इत्युक्त्वा यथेष्टं त्वरिता ययुः   ॥12-052-029॥</td></tr>
<tr><td>तथैवामन्त्र्य गाङ्गेयं केशवस्ते च पाण्डवाः। <br>प्रदक्षिणमुपावृत्य रथानारुरुहुः शुभान्   ॥12-052-030॥</td></tr>
<tr><td>ततो रथैः काञ्चनदन्तकूबरै;र्महीधराभैः समदैश्च दन्तिभिः। <br>हयैः सुपर्णैरिव चाशुगामिभिः; पदातिभिश्चात्तशरासनादिभिः   ॥12-052-031॥</td></tr>
<tr><td>ययौ रथानां पुरतो हि सा चमू;स्तथैव पश्चादतिमात्रसारिणी। <br>पुरश्च पश्चाच्च यथा महानदी; पुरर्क्षवन्तं गिरिमेत्य नर्मदा   ॥12-052-032॥</td></tr>
<tr><td>ततः पुरस्ताद्भगवान्निशाकरः; समुत्थितस्तामभिहर्षयंश्चमूम्। <br>दिवाकरापीतरसास्तथौषधीः; पुनः स्वकेनैव गुणेन योजयन्   ॥12-052-033॥</td></tr>
<tr><td>ततः पुरं सुरपुरसंनिभद्युति; प्रविश्य ते यदुवृषपाण्डवास्तदा। <br>यथोचितान्भवनवरान्समाविश;ञ्श्रमान्विता मृगपतयो गुहा इव   ॥12-052-034॥</td></tr>
</table>
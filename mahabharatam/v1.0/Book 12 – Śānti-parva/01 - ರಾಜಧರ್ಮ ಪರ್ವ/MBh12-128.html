<table border = "1"><tr><td>Verse</td></tr>
<tr><td> युधिष्ठिर उवाच। <br>मित्रैः प्रहीयमाणस्य बह्वमित्रस्य का गतिः। <br>राज्ञः संक्षीणकोशस्य बलहीनस्य भारत   ॥12-128-001॥</td></tr>
<tr><td>दुष्टामात्यसहायस्य स्रुतमन्त्रस्य सर्वतः। <br>राज्यात्प्रच्यवमानस्य गतिमन्यामपश्यतः   ॥12-128-002॥</td></tr>
<tr><td>परचक्राभियातस्य दुर्बलस्य बलीयसा। <br>असंविहितराष्ट्रस्य देशकालावजानतः   ॥12-128-003॥</td></tr>
<tr><td>अप्राप्यं च भवेत्सान्त्वं भेदो वाप्यतिपीडनात्। <br>जीवितं चार्थहेतोर्वा तत्र किं सुकृतं भवेत्   ॥12-128-004॥</td></tr>
<tr><td> भीष्म उवाच। <br>गुह्यं मा धर्ममप्राक्षीरतीव भरतर्षभ। <br>अपृष्टो नोत्सहे वक्तुं धर्ममेनं युधिष्ठिर   ॥12-128-005॥</td></tr>
<tr><td>धर्मो ह्यणीयान्वचनाद्बुद्धेश्च भरतर्षभ। <br>श्रुत्वोपास्य सदाचारैः साधुर्भवति स क्वचित्   ॥12-128-006॥</td></tr>
<tr><td>कर्मणा बुद्धिपूर्वेण भवत्याढ्यो न वा पुनः। <br>तादृशोऽयमनुप्रश्नः स व्यवस्यस्त्वया धिया   ॥12-128-007॥</td></tr>
<tr><td>उपायं धर्मबहुलं यात्रार्थं शृणु भारत। <br>नाहमेतादृशं धर्मं बुभूषे धर्मकारणात्। <br>दुःखादान इहाढ्येषु स्यात्तु पश्चात्क्षमो मतः   ॥12-128-008॥</td></tr>
<tr><td>अनुगम्य गतीनां च सर्वासामेव निश्चयम्। <br>यथा यथा हि पुरुषो नित्यं शास्त्रमवेक्षते। <br>तथा तथा विजानाति विज्ञानं चास्य रोचते   ॥12-128-009॥</td></tr>
<tr><td>अविज्ञानादयोगश्च पुरुषस्योपजायते। <br>अविज्ञानादयोगो हि योगो भूतिकरः पुनः   ॥12-128-010॥</td></tr>
<tr><td>अशङ्कमानो वचनमनसूयुरिदं शृणु। <br>राज्ञः कोशक्षयादेव जायते बलसंक्षयः   ॥12-128-011॥</td></tr>
<tr><td>कोशं संजनयेद्राजा निर्जलेभ्यो यथा जलम्। <br>कालं प्राप्यानुगृह्णीयादेष धर्मोऽत्र सांप्रतम्   ॥12-128-012॥</td></tr>
<tr><td>उपायधर्मं प्राप्यैनं पूर्वैराचरितं जनैः। <br>अन्यो धर्मः समर्थानामापत्स्वन्यश्च भारत   ॥12-128-013॥</td></tr>
<tr><td>प्राक्कोशः प्रोच्यते धर्मो बुद्धिर्धर्माद्गरीयसी। <br>धर्मं प्राप्य न्यायवृत्तिमबलीयान्न विन्दति   ॥12-128-014॥</td></tr>
<tr><td>यस्माद्धनस्योपपत्तिरेकान्तेन न विद्यते। <br>तस्मादापद्यधर्मोऽपि श्रूयते धर्मलक्षणः   ॥12-128-015॥</td></tr>
<tr><td>अधर्मो जायते यस्मिन्निति वै कवयो विदुः। <br>अनन्तरः क्षत्रियस्य इति वै विचिकित्ससे   ॥12-128-016॥</td></tr>
<tr><td>यथास्य धर्मो न ग्लायेन्नेयाच्छत्रुवशं यथा। <br>तत्कर्तव्यमिहेत्याहुर्नात्मानमवसादयेत्   ॥12-128-017॥</td></tr>
<tr><td>सन्नात्मा नैव धर्मस्य न परस्य न चात्मनः। <br>सर्वोपायैरुज्जिहीर्षेदात्मानमिति निश्चयः   ॥12-128-018॥</td></tr>
<tr><td>तत्र धर्मविदां तात निश्चयो धर्मनैपुणे। <br>उद्यमो जीवनं क्षत्रे बाहुवीर्यादिति श्रुतिः   ॥12-128-019॥</td></tr>
<tr><td>क्षत्रियो वृत्तिसंरोधे कस्य नादातुमर्हति। <br>अन्यत्र तापसस्वाच्च ब्राह्मणस्वाच्च भारत   ॥12-128-020॥</td></tr>
<tr><td>यथा वै ब्राह्मणः सीदन्नयाज्यमपि याजयेत्। <br>अभोज्यान्नानि चाश्नीयात्तथेदं नात्र संशयः   ॥12-128-021॥</td></tr>
<tr><td>पीडितस्य किमद्वारमुत्पथो निधृतस्य वा। <br>अद्वारतः प्रद्रवति यदा भवति पीडितः   ॥12-128-022॥</td></tr>
<tr><td>तस्य कोशबलज्यान्या सर्वलोकपराभवः। <br>भैक्षचर्या न विहिता न च विट्शूद्रजीविका   ॥12-128-023॥</td></tr>
<tr><td>स्वधर्मानन्तरा वृत्तिर्यान्याननुपजीवतः। <br>वहतः प्रथमं कल्पमनुकल्पेन जीवनम्   ॥12-128-024॥</td></tr>
<tr><td>आपद्गतेन धर्माणामन्यायेनोपजीवनम्। <br>अपि ह्येतद्ब्राह्मणेषु दृष्टं वृत्तिपरिक्षये   ॥12-128-025॥</td></tr>
<tr><td>क्षत्रिये संशयः कः स्यादित्येतन्निश्चितं सदा। <br>आददीत विशिष्टेभ्यो नावसीदेत्कथंचन   ॥12-128-026॥</td></tr>
<tr><td>हन्तारं रक्षितारं च प्रजानां क्षत्रियं विदुः। <br>तस्मात्संरक्षता कार्यमादानं क्षत्रबन्धुना   ॥12-128-027॥</td></tr>
<tr><td>अन्यत्र राजन्हिंसाया वृत्तिर्नेहास्ति कस्यचित्। <br>अप्यरण्यसमुत्थस्य एकस्य चरतो मुनेः   ॥12-128-028॥</td></tr>
<tr><td>न शङ्खलिखितां वृत्तिं शक्यमास्थाय जीवितुम्। <br>विशेषतः कुरुश्रेष्ठ प्रजापालनमीप्सता   ॥12-128-029॥</td></tr>
<tr><td>परस्पराभिसंरक्षा राज्ञा राष्ट्रेण चापदि। <br>नित्यमेवेह कर्तव्या एष धर्मः सनातनः   ॥12-128-030॥</td></tr>
<tr><td>राजा राष्ट्रं यथापत्सु द्रव्यौघैः परिरक्षति। <br>राष्ट्रेण राजा व्यसने परिरक्ष्यस्तथा भवेत्   ॥12-128-031॥</td></tr>
<tr><td>कोशं दण्डं बलं मित्रं यदन्यदपि संचितम्। <br>न कुर्वीतान्तरं राष्ट्रे राजा परिगते क्षुधा   ॥12-128-032॥</td></tr>
<tr><td>बीजं भक्तेन संपाद्यमिति धर्मविदो विदुः। <br>अत्रैतच्छम्बरस्याहुर्महामायस्य दर्शनम्   ॥12-128-033॥</td></tr>
<tr><td>धिक्तस्य जीवितं राज्ञो राष्ट्रे यस्यावसीदति। <br>अवृत्त्यान्त्यमनुष्योऽपि यो वै वेद शिबेर्वचः   ॥12-128-034॥</td></tr>
<tr><td>राज्ञः कोशबलं मूलं कोशमूलं पुनर्बलम्। <br>तन्मूलं सर्वधर्माणां धर्ममूलाः पुनः प्रजाः   ॥12-128-035॥</td></tr>
<tr><td>नान्यानपीडयित्वेह कोशः शक्यः कुतो बलम्। <br>तदर्थं पीडयित्वा च दोषं न प्राप्तुमर्हति   ॥12-128-036॥</td></tr>
<tr><td>अकार्यमपि यज्ञार्थं क्रियते यज्ञकर्मसु। <br>एतस्मात्कारणाद्राजा न दोषं प्राप्तुमर्हति   ॥12-128-037॥</td></tr>
<tr><td>अर्थार्थमन्यद्भवति विपरीतमथापरम्। <br>अनर्थार्थमथाप्यन्यत्तत्सर्वं ह्यर्थलक्षणम्। <br>एवं बुद्ध्या संप्रपश्येन्मेधावी कार्यनिश्चयम्   ॥12-128-038॥</td></tr>
<tr><td>यज्ञार्थमन्यद्भवति यज्ञे नार्थस्तथापरः। <br>यज्ञस्यार्थार्थमेवान्यत्तत्सर्वं यज्ञसाधनम्   ॥12-128-039॥</td></tr>
<tr><td>उपमामत्र वक्ष्यामि धर्मतत्त्वप्रकाशिनीम्। <br>यूपं छिन्दन्ति यज्ञार्थं तत्र ये परिपन्थिनः   ॥12-128-040॥</td></tr>
<tr><td>द्रुमाः केचन सामन्ता ध्रुवं छिन्दन्ति तानपि। <br>ते चापि निपतन्तोऽन्यान्निघ्नन्ति च वनस्पतीन्   ॥12-128-041॥</td></tr>
<tr><td>एवं कोशस्य महतो ये नराः परिपन्थिनः। <br>तानहत्वा न पश्यामि सिद्धिमत्र परंतप   ॥12-128-042॥</td></tr>
<tr><td>धनेन जयते लोकावुभौ परमिमं तथा। <br>सत्यं च धर्मवचनं यथा नास्त्यधनस्तथा   ॥12-128-043॥</td></tr>
<tr><td>सर्वोपायैराददीत धनं यज्ञप्रयोजनम्। <br>न तुल्यदोषः स्यादेवं कार्याकार्येषु भारत   ॥12-128-044॥</td></tr>
<tr><td>नैतौ संभवतो राजन्कथंचिदपि भारत। <br>न ह्यरण्येषु पश्यामि धनवृद्धानहं क्वचित्   ॥12-128-045॥</td></tr>
<tr><td>यदिदं दृश्यते वित्तं पृथिव्यामिह किंचन। <br>ममेदं स्यान्ममेदं स्यादित्ययं काङ्क्षते जनः   ॥12-128-046॥</td></tr>
<tr><td>न च राज्यसमो धर्मः कश्चिदस्ति परंतप। <br>धर्मं शंसन्ति ते राज्ञामापदर्थमितोऽन्यथा   ॥12-128-047॥</td></tr>
<tr><td>दानेन कर्मणा चान्ये तपसान्ये तपस्विनः। <br>बुद्ध्या दाक्ष्येण चाप्यन्ये चिन्वन्ति धनसंचयान्   ॥12-128-048॥</td></tr>
<tr><td>अधनं दुर्बलं प्राहुर्धनेन बलवान्भवेत्। <br>सर्वं धनवतः प्राप्यं सर्वं तरति कोशवान्। <br>कोशाद्धर्मश्च कामश्च परो लोकस्तथाप्ययम्   ॥12-128-049॥</td></tr>
</table>
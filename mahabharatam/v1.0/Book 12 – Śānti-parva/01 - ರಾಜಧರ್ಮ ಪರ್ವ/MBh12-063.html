<table border = "1"><tr><td>Verse</td></tr>
<tr><td> भीष्म उवाच। <br>ज्याकर्षणं शत्रुनिबर्हणं च; कृषिर्वणिज्या पशुपालनं च। <br>शुश्रूषणं चापि तथार्थहेतो;रकार्यमेतत्परमं द्विजस्य   ॥12-063-001॥</td></tr>
<tr><td>सेव्यं तु ब्रह्मषट्कर्म गृहस्थेन मनीषिणा। <br>कृतकृत्यस्य चारण्ये वासो विप्रस्य शस्यते   ॥12-063-002॥</td></tr>
<tr><td>राजप्रैष्यं कृषिधनं जीवनं च वणिज्यया। <br>कौटिल्यं कौलटेयं च कुसीदं च विवर्जयेत्   ॥12-063-003॥</td></tr>
<tr><td>शूद्रो राजन्भवति ब्रह्मबन्धु;र्दुश्चारित्र्यो यश्च धर्मादपेतः। <br>वृषलीपतिः पिशुनो नर्तकश्च; ग्रामप्रैष्यो यश्च भवेद्विकर्मा   ॥12-063-004॥</td></tr>
<tr><td>जपन्वेदानजपंश्चापि राज;न्समः शूद्रैर्दासवच्चापि भोज्यः। <br>एते सर्वे शूद्रसमा भवन्ति; राजन्नेतान्वर्जयेद्देवकृत्ये   ॥12-063-005॥</td></tr>
<tr><td>निर्मर्यादे चाशने क्रूरवृत्तौ; हिंसात्मके त्यक्तधर्मस्ववृत्ते। <br>हव्यं कव्यं यानि चान्यानि राज;न्देयान्यदेयानि भवन्ति तस्मिन्   ॥12-063-006॥</td></tr>
<tr><td>तस्माद्धर्मो विहितो ब्राह्मणस्य; दमः शौचं चार्जवं चापि राजन्। <br>तथा विप्रस्याश्रमाः सर्व एव; पुरा राजन्ब्रह्मणा वै निसृष्टाः   ॥12-063-007॥</td></tr>
<tr><td>यः स्याद्दान्तः सोमप आर्यशीलः; सानुक्रोशः सर्वसहो निराशीः। <br>ऋजुर्मृदुरनृशंसः क्षमावा;न्स वै विप्रो नेतरः पापकर्मा   ॥12-063-008॥</td></tr>
<tr><td>शूद्रं वैश्यं राजपुत्रं च राजँ;ल्लोकाः सर्वे संश्रिता धर्मकामाः। <br>तस्माद्वर्णाञ्जातिधर्मेषु सक्ता;न्मत्वा विष्णुर्नेच्छति पाण्डुपुत्र   ॥12-063-009॥</td></tr>
<tr><td>लोके चेदं सर्वलोकस्य न स्या;च्चातुर्वर्ण्यं वेदवादाश्च न स्युः। <br>सर्वाश्चेज्याः सर्वलोकक्रियाश्च; सद्यः सर्वे चाश्रमस्था न वै स्युः   ॥12-063-010॥</td></tr>
<tr><td>यश्च त्रयाणां वर्णानामिच्छेदाश्रमसेवनम्। <br>कर्तुमाश्रमदृष्टांश्च धर्मांस्ताञ्शृणु पाण्डव   ॥12-063-011॥</td></tr>
<tr><td>शुश्रूषाकृतकृत्यस्य कृतसंतानकर्मणः। <br>अभ्यनुज्ञाप्य राजानं शूद्रस्य जगतीपते   ॥12-063-012॥</td></tr>
<tr><td>अल्पान्तरगतस्यापि दशधर्मगतस्य वा। <br>आश्रमा विहिताः सर्वे वर्जयित्वा निराशिषम्   ॥12-063-013॥</td></tr>
<tr><td>भैक्षचर्यां न तु प्राहुस्तस्य तद्धर्मचारिणः। <br>तथा वैश्यस्य राजेन्द्र राजपुत्रस्य चैव हि   ॥12-063-014॥</td></tr>
<tr><td>कृतकृत्यो वयोतीतो राज्ञः कृतपरिश्रमः। <br>वैश्यो गच्छेदनुज्ञातो नृपेणाश्रममण्डलम्   ॥12-063-015॥</td></tr>
<tr><td>वेदानधीत्य धर्मेण राजशास्त्राणि चानघ। <br>संतानादीनि कर्माणि कृत्वा सोमं निषेव्य च   ॥12-063-016॥</td></tr>
<tr><td>पालयित्वा प्रजाः सर्वा धर्मेण वदतां वर। <br>राजसूयाश्वमेधादीन्मखानन्यांस्तथैव च   ॥12-063-017॥</td></tr>
<tr><td>समानीय यथापाठं विप्रेभ्यो दत्तदक्षिणः। <br>संग्रामे विजयं प्राप्य तथाल्पं यदि वा बहु   ॥12-063-018॥</td></tr>
<tr><td>स्थापयित्वा प्रजापालं पुत्रं राज्ये च पाण्डव। <br>अन्यगोत्रं प्रशस्तं वा क्षत्रियं क्षत्रियर्षभ   ॥12-063-019॥</td></tr>
<tr><td>अर्चयित्वा पितॄन्सम्यक्पितृयज्ञैर्यथाविधि। <br>देवान्यज्ञैरृषीन्वेदैरर्चित्वा चैव यत्नतः   ॥12-063-020॥</td></tr>
<tr><td>अन्तकाले च संप्राप्ते य इच्छेदाश्रमान्तरम्। <br>आनुपूर्व्याश्रमान्राजन्गत्वा सिद्धिमवाप्नुयात्   ॥12-063-021॥</td></tr>
<tr><td>राजर्षित्वेन राजेन्द्र भैक्षचर्याध्वसेवया। <br>अपेतगृहधर्मोऽपि चरेज्जीवितकाम्यया   ॥12-063-022॥</td></tr>
<tr><td>न चैतन्नैष्ठिकं कर्म त्रयाणां भरतर्षभ। <br>चतुर्णां राजशार्दूल प्राहुराश्रमवासिनाम्   ॥12-063-023॥</td></tr>
<tr><td>बह्वायत्तं क्षत्रियैर्मानवानां; लोकश्रेष्ठं धर्ममासेवमानैः। <br>सर्वे धर्माः सोपधर्मास्त्रयाणां; राज्ञो धर्मादिति वेदाच्छृणोमि   ॥12-063-024॥</td></tr>
<tr><td>यथा राजन्हस्तिपदे पदानि; संलीयन्ते सर्वसत्त्वोद्भवानि। <br>एवं धर्मान्राजधर्मेषु सर्वा;न्सर्वावस्थं संप्रलीनान्निबोध   ॥12-063-025॥</td></tr>
<tr><td>अल्पाश्रयानल्पफलान्वदन्ति; धर्मानन्यान्धर्मविदो मनुष्याः। <br>महाश्रयं बहुकल्याणरूपं; क्षात्रं धर्मं नेतरं प्राहुरार्याः   ॥12-063-026॥</td></tr>
<tr><td>सर्वे धर्मा राजधर्मप्रधानाः; सर्वे धर्माः पाल्यमाना भवन्ति। <br>सर्वत्यागो राजधर्मेषु राजं;स्त्यागे चाहुर्धर्ममग्र्यं पुराणम्   ॥12-063-027॥</td></tr>
<tr><td>मज्जेत्त्रयी दण्डनीतौ हतायां; सर्वे धर्मा न भवेयुर्विरुद्धाः। <br>सर्वे धर्माश्चाश्रमाणां गताः स्युः; क्षात्रे त्यक्ते राजधर्मे पुराणे   ॥12-063-028॥</td></tr>
<tr><td>सर्वे त्यागा राजधर्मेषु दृष्टाः; सर्वा दीक्षा राजधर्मेषु चोक्ताः। <br>सर्वे योगा राजधर्मेषु चोक्ताः; सर्वे लोका राजधर्मान्प्रविष्टाः   ॥12-063-029॥</td></tr>
<tr><td>यथा जीवाः प्रकृतौ वध्यमाना; धर्माश्रितानामुपपीडनाय। <br>एवं धर्मा राजधर्मैर्वियुक्ताः; सर्वावस्थं नाद्रियन्ते स्वधर्मम्   ॥12-063-030॥</td></tr>
</table>
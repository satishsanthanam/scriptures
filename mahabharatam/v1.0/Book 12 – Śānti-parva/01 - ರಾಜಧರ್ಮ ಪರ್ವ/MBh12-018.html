<table border = "1"><tr><td>Verse</td></tr>
<tr><td> वैशंपायन उवाच। <br>तूष्णींभूतं तु राजानं पुनरेवार्जुनोऽब्रवीत्। <br>संतप्तः शोकदुःखाभ्यां राज्ञो वाक्शल्यपीडितः   ॥12-018-001॥</td></tr>
<tr><td>कथयन्ति पुरावृत्तमितिहासमिमं जनाः। <br>विदेहराज्ञः संवादं भार्यया सह भारत   ॥12-018-002॥</td></tr>
<tr><td>उत्सृज्य राज्यं भैक्षार्थं कृतबुद्धिं जनेश्वरम्। <br>विदेहराजं महिषी दुःखिता प्रत्यभाषत   ॥12-018-003॥</td></tr>
<tr><td>धनान्यपत्यं मित्राणि रत्नानि विविधानि च। <br>पन्थानं पावनं हित्वा जनको मौण्ड्यमास्थितः   ॥12-018-004॥</td></tr>
<tr><td>तं ददर्श प्रिया भार्या भैक्ष्यवृत्तिमकिंचनम्। <br>धानामुष्टिमुपासीनं निरीहं गतमत्सरम्   ॥12-018-005॥</td></tr>
<tr><td>तमुवाच समागम्य भर्तारमकुतोभयम्। <br>क्रुद्धा मनस्विनी भार्या विविक्ते हेतुमद्वचः   ॥12-018-006॥</td></tr>
<tr><td>कथमुत्सृज्य राज्यं स्वं धनधान्यसमाचितम्। <br>कापालीं वृत्तिमास्थाय धानामुष्टिर्वनेऽचरः   ॥12-018-007॥</td></tr>
<tr><td>प्रतिज्ञा तेऽन्यथा राजन्विचेष्टा चान्यथा तव। <br>यद्राज्यं महदुत्सृज्य स्वल्पे तुष्यसि पार्थिव   ॥12-018-008॥</td></tr>
<tr><td>नैतेनातिथयो राजन्देवर्षिपितरस्तथा। <br>शक्यमद्य त्वया भर्तुं मोघस्तेऽयं परिश्रमः   ॥12-018-009॥</td></tr>
<tr><td>देवतातिथिभिश्चैव पितृभिश्चैव पार्थिव। <br>सर्वैरेतैः परित्यक्तः परिव्रजसि निष्क्रियः   ॥12-018-010॥</td></tr>
<tr><td>यस्त्वं त्रैविद्यवृद्धानां ब्राह्मणानां सहस्रशः। <br>भर्ता भूत्वा च लोकस्य सोऽद्यान्यैर्भृतिमिच्छसि   ॥12-018-011॥</td></tr>
<tr><td>श्रियं हित्वा प्रदीप्तां त्वं श्ववत्संप्रति वीक्ष्यसे। <br>अपुत्रा जननी तेऽद्य कौसल्या चापतिस्त्वया   ॥12-018-012॥</td></tr>
<tr><td>अशीतिर्धर्मकामास्त्वां क्षत्रियाः पर्युपासते। <br>त्वदाशामभिकाङ्क्षन्त्यः कृपणाः फलहेतुकाः   ॥12-018-013॥</td></tr>
<tr><td>ताश्च त्वं विफलाः कुर्वन्काँल्लोकान्नु गमिष्यसि। <br>राजन्संशयिते मोक्षे परतन्त्रेषु देहिषु   ॥12-018-014॥</td></tr>
<tr><td>नैव तेऽस्ति परो लोको नापरः पापकर्मणः। <br>धर्म्यान्दारान्परित्यज्य यस्त्वमिच्छसि जीवितुम्   ॥12-018-015॥</td></tr>
<tr><td>स्रजो गन्धानलंकारान्वासांसि विविधानि च। <br>किमर्थमभिसंत्यज्य परिव्रजसि निष्क्रियः   ॥12-018-016॥</td></tr>
<tr><td>निपानं सर्वभूतानां भूत्वा त्वं पावनं महत्। <br>आढ्यो वनस्पतिर्भूत्वा सोऽद्यान्यान्पर्युपाससे   ॥12-018-017॥</td></tr>
<tr><td>खादन्ति हस्तिनं न्यासे क्रव्यादा बहवोऽप्युत। <br>बहवः कृमयश्चैव किं पुनस्त्वामनर्थकम्   ॥12-018-018॥</td></tr>
<tr><td>य इमां कुण्डिकां भिन्द्यात्त्रिविष्टब्धं च ते हरेत्। <br>वासश्चापहरेत्तस्मिन्कथं ते मानसं भवेत्   ॥12-018-019॥</td></tr>
<tr><td>यस्त्वयं सर्वमुत्सृज्य धानामुष्टिपरिग्रहः। <br>यदानेन समं सर्वं किमिदं मम दीयते। <br>धानामुष्टिरिहार्थश्चेत्प्रतिज्ञा ते विनश्यति   ॥12-018-020॥</td></tr>
<tr><td>का वाहं तव को मे त्वं कोऽद्य ते मय्यनुग्रहः। <br>प्रशाधि पृथिवीं राजन्यत्र तेऽनुग्रहो भवेत्। <br>प्रासादं शयनं यानं वासांस्याभरणानि च   ॥12-018-021॥</td></tr>
<tr><td>श्रिया निराशैरधनैस्त्यक्तमित्रैरकिंचनैः। <br>सौखिकैः संभृतानर्थान्यः संत्यजसि किं नु तत्   ॥12-018-022॥</td></tr>
<tr><td>योऽत्यन्तं प्रतिगृह्णीयाद्यश्च दद्यात्सदैव हि। <br>तयोस्त्वमन्तरं विद्धि श्रेयांस्ताभ्यां क उच्यते   ॥12-018-023॥</td></tr>
<tr><td>सदैव याचमानेषु सत्सु दम्भविवर्जिषु। <br>एतेषु दक्षिणा दत्ता दावाग्नाविव दुर्हुतम्   ॥12-018-024॥</td></tr>
<tr><td>जातवेदा यथा राजन्नादग्ध्वैवोपशाम्यति। <br>सदैव याचमानो वै तथा शाम्यति न द्विजः   ॥12-018-025॥</td></tr>
<tr><td>सतां च वेदा अन्नं च लोकेऽस्मिन्प्रकृतिर्ध्रुवा। <br>न चेद्दाता भवेद्दाता कुतः स्युर्मोक्षकाङ्क्षिणः   ॥12-018-026॥</td></tr>
<tr><td>अन्नाद्गृहस्था लोकेऽस्मिन्भिक्षवस्तत एव च। <br>अन्नात्प्राणः प्रभवति अन्नदः प्राणदो भवेत्   ॥12-018-027॥</td></tr>
<tr><td>गृहस्थेभ्योऽभिनिर्वृत्ता गृहस्थानेव संश्रिताः। <br>प्रभवं च प्रतिष्ठां च दान्ता निन्दन्त आसते   ॥12-018-028॥</td></tr>
<tr><td>त्यागान्न भिक्षुकं विद्यान्न मौण्ड्यान्न च याचनात्। <br>ऋजुस्तु योऽर्थं त्यजति तं सुखं विद्धि भिक्षुकम्   ॥12-018-029॥</td></tr>
<tr><td>असक्तः सक्तवद्गच्छन्निःसङ्गो मुक्तबन्धनः। <br>समः शत्रौ च मित्रे च स वै मुक्तो महीपते   ॥12-018-030॥</td></tr>
<tr><td>परिव्रजन्ति दानार्थं मुण्डाः काषायवाससः। <br>सिता बहुविधैः पाशैः संचिन्वन्तो वृथामिषम्   ॥12-018-031॥</td></tr>
<tr><td>त्रयीं च नाम वार्तां च त्यक्त्वा पुत्रांस्त्यजन्ति ये। <br>त्रिविष्टब्धं च वासश्च प्रतिगृह्णन्त्यबुद्धयः   ॥12-018-032॥</td></tr>
<tr><td>अनिष्कषाये काषायमीहार्थमिति विद्धि तत्। <br>धर्मध्वजानां मुण्डानां वृत्त्यर्थमिति मे मतिः   ॥12-018-033॥</td></tr>
<tr><td>काषायैरजिनैश्चीरैर्नग्नान्मुण्डाञ्जटाधरान्। <br>बिभ्रत्साधून्महाराज जय लोकाञ्जितेन्द्रियः   ॥12-018-034॥</td></tr>
<tr><td>अग्न्याधेयानि गुर्वर्थान्क्रतून्सपशुदक्षिणान्। <br>ददात्यहरहः पूर्वं को नु धर्मतरस्ततः   ॥12-018-035॥</td></tr>
<tr><td>तत्त्वज्ञो जनको राजा लोकेऽस्मिन्निति गीयते। <br>सोऽप्यासीन्मोहसंपन्नो मा मोहवशमन्वगाः   ॥12-018-036॥</td></tr>
<tr><td>एवं धर्ममनुक्रान्तं सदा दानपरैर्नरैः। <br>आनृशंस्यगुणोपेतैः कामक्रोधविवर्जिताः   ॥12-018-037॥</td></tr>
<tr><td>पालयन्तः प्रजाश्चैव दानमुत्तममास्थिताः। <br>इष्टाँल्लोकानवाप्स्यामो ब्रह्मण्याः सत्यवादिनः   ॥12-018-038॥</td></tr>
</table>
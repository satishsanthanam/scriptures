<table border = "1"><tr><td>Verse</td></tr>
<tr><td> युधिष्ठिर उवाच। <br>किं पार्थिवेन कर्तव्यं किं च कृत्वा सुखी भवेत्। <br>तन्ममाचक्ष्व तत्त्वेन सर्वं धर्मभृतां वर   ॥12-113-001॥</td></tr>
<tr><td> भीष्म उवाच। <br>हन्त तेऽहं प्रवक्ष्यामि शृणु कार्यैकनिश्चयम्। <br>यथा राज्ञेह कर्तव्यं यच्च कृत्वा सुखी भवेत्   ॥12-113-002॥</td></tr>
<tr><td>न त्वेवं वर्तितव्यं स्म यथेदमनुशुश्रुमः। <br>उष्ट्रस्य सुमहद्वृत्तं तन्निबोध युधिष्ठिर   ॥12-113-003॥</td></tr>
<tr><td>जातिस्मरो महानुष्ट्रः प्राजापत्ययुगोद्भवः। <br>तपः सुमहदातिष्ठदरण्ये संशितव्रतः   ॥12-113-004॥</td></tr>
<tr><td>तपसस्तस्य चान्ते वै प्रीतिमानभवत्प्रभुः। <br>वरेण छन्दयामास ततश्चैनं पितामहः   ॥12-113-005॥</td></tr>
<tr><td> उष्ट्र उवाच। <br>भगवंस्त्वत्प्रसादान्मे दीर्घा ग्रीवा भवेदियम्। <br>योजनानां शतं साग्रं या गच्छेच्चरितुं विभो   ॥12-113-006॥</td></tr>
<tr><td> भीष्म उवाच। <br>एवमस्त्विति चोक्तः स वरदेन महात्मना। <br>प्रतिलभ्य वरं श्रेष्ठं ययावुष्ट्रः स्वकं वनम्   ॥12-113-007॥</td></tr>
<tr><td>स चकार तदालस्यं वरदानात्स दुर्मतिः। <br>न चैच्छच्चरितुं गन्तुं दुरात्मा कालमोहितः   ॥12-113-008॥</td></tr>
<tr><td>स कदाचित्प्रसार्यैवं तां ग्रीवां शतयोजनाम्। <br>चचाराश्रान्तहृदयो वातश्चागात्ततो महान्   ॥12-113-009॥</td></tr>
<tr><td>स गुहायां शिरोग्रीवं निधाय पशुरात्मनः। <br>आस्ताथ वर्षमभ्यागात्सुमहत्प्लावयज्जगत्   ॥12-113-010॥</td></tr>
<tr><td>अथ शीतपरीताङ्गो जम्बुकः क्षुच्छ्रमान्वितः। <br>सदारस्तां गुहामाशु प्रविवेश जलार्दितः   ॥12-113-011॥</td></tr>
<tr><td>स दृष्ट्वा मांसजीवी तु सुभृशं क्षुच्छ्रमान्वितः। <br>अभक्षयत्ततो ग्रीवामुष्ट्रस्य भरतर्षभ   ॥12-113-012॥</td></tr>
<tr><td>यदा त्वबुध्यतात्मानं भक्ष्यमाणं स वै पशुः। <br>तदा संकोचने यत्नमकरोद्भृशदुःखितः   ॥12-113-013॥</td></tr>
<tr><td>यावदूर्ध्वमधश्चैव ग्रीवां संक्षिपते पशुः। <br>तावत्तेन सदारेण जम्बुकेन स भक्षितः   ॥12-113-014॥</td></tr>
<tr><td>स हत्वा भक्षयित्वा च जम्बुकोष्ट्रं ततस्तदा। <br>विगते वातवर्षे च निश्चक्राम गुहामुखात्   ॥12-113-015॥</td></tr>
<tr><td>एवं दुर्बुद्धिना प्राप्तमुष्ट्रेण निधनं तदा। <br>आलस्यस्य क्रमात्पश्य महद्दोषमुपागतम्   ॥12-113-016॥</td></tr>
<tr><td>त्वमप्येतं विधिं त्यक्त्वा योगेन नियतेन्द्रियः। <br>वर्तस्व बुद्धिमूलं हि विजयं मनुरब्रवीत्   ॥12-113-017॥</td></tr>
<tr><td>बुद्धिश्रेष्ठानि कर्माणि बाहुमध्यानि भारत। <br>तानि जङ्घाजघन्यानि भारप्रत्यवराणि च   ॥12-113-018॥</td></tr>
<tr><td>राज्यं तिष्ठति दक्षस्य संगृहीतेन्द्रियस्य च। <br>गुप्तमन्त्रश्रुतवतः सुसहायस्य चानघ   ॥12-113-019॥</td></tr>
<tr><td>परीक्ष्यकारिणोऽर्थाश्च तिष्ठन्तीह युधिष्ठिर। <br>सहाययुक्तेन मही कृत्स्ना शक्या प्रशासितुम्   ॥12-113-020॥</td></tr>
<tr><td>इदं हि सद्भिः कथितं विधिज्ञैः; पुरा महेन्द्रप्रतिमप्रभाव। <br>मयापि चोक्तं तव शास्त्रदृष्ट्या; त्वमत्र युक्तः प्रचरस्व राजन्   ॥12-113-021॥</td></tr>
</table>
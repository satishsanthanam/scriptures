<table border = "1"><tr><td>Verse</td></tr>
<tr><td> वैशंपायन उवाच। <br>ततो राजा पाण्डुसुतो नारदं प्रत्यभाषत। <br>भगवञ्श्रोतुमिच्छामि सुवर्णष्ठीविसंभवम्   ॥12-031-001॥</td></tr>
<tr><td>एवमुक्तः स च मुनिर्धर्मराजेन नारदः। <br>आचचक्षे यथा वृत्तं सुवर्णष्ठीविनं प्रति   ॥12-031-002॥</td></tr>
<tr><td>एवमेतन्महाराज यथायं केशवोऽब्रवीत्। <br>कार्यस्यास्य तु यच्छेषं तत्ते वक्ष्यामि पृच्छतः   ॥12-031-003॥</td></tr>
<tr><td>अहं च पर्वतश्चैव स्वस्रीयो मे महामुनिः। <br>वस्तुकामावभिगतौ सृञ्जयं जयतां वरम्   ॥12-031-004॥</td></tr>
<tr><td>तत्र संपूजितौ तेन विधिदृष्टेन कर्मणा। <br>सर्वकामैः सुविहितौ निवसावोऽस्य वेश्मनि   ॥12-031-005॥</td></tr>
<tr><td>व्यतिक्रान्तासु वर्षासु समये गमनस्य च। <br>पर्वतो मामुवाचेदं काले वचनमर्थवत्   ॥12-031-006॥</td></tr>
<tr><td>आवामस्य नरेन्द्रस्य गृहे परमपूजितौ। <br>उषितौ समये ब्रह्मंश्चिन्त्यतामत्र सांप्रतम्   ॥12-031-007॥</td></tr>
<tr><td>ततोऽहमब्रुवं राजन्पर्वतं शुभदर्शनम्। <br>सर्वमेतत्त्वयि विभो भागिनेयोपपद्यते   ॥12-031-008॥</td></tr>
<tr><td>वरेण छन्द्यतां राजा लभतां यद्यदिच्छति। <br>आवयोस्तपसा सिद्धिं प्राप्नोतु यदि मन्यसे   ॥12-031-009॥</td></tr>
<tr><td>तत आहूय राजानं सृञ्जयं शुभदर्शनम्। <br>पर्वतोऽनुमतं वाक्यमुवाच मुनिपुंगवः   ॥12-031-010॥</td></tr>
<tr><td>प्रीतौ स्वो नृप सत्कारैस्तव ह्यार्जवसंभृतैः। <br>आवाभ्यामभ्यनुज्ञातो वरं नृवर चिन्तय   ॥12-031-011॥</td></tr>
<tr><td>देवानामविहिंसायां यद्भवेन्मानुषक्षमम्। <br>तद्गृहाण महाराज पूजार्हो नौ मतो भवान्   ॥12-031-012॥</td></tr>
<tr><td> सृञ्जय उवाच। <br>प्रीतौ भवन्तौ यदि मे कृतमेतावता मम। <br>एष एव परो लाभो निर्वृत्तो मे महाफलः   ॥12-031-013॥</td></tr>
<tr><td> नारद उवाच। <br>तमेवंवादिनं भूयः पर्वतः प्रत्यभाषत। <br>वृणीष्व राजन्संकल्पो यस्ते हृदि चिरं स्थितः   ॥12-031-014॥</td></tr>
<tr><td> सृञ्जय उवाच। <br>अभीप्सामि सुतं वीरं वीर्यवन्तं दृढव्रतम्। <br>आयुष्मन्तं महाभागं देवराजसमद्युतिम्   ॥12-031-015॥</td></tr>
<tr><td> पर्वत उवाच। <br>भविष्यत्येष ते कामो न त्वायुष्मान्भविष्यति। <br>देवराजाभिभूत्यर्थं संकल्पो ह्येष ते हृदि   ॥12-031-016॥</td></tr>
<tr><td>सुवर्णष्ठीवनाच्चैव स्वर्णष्ठीवी भविष्यति। <br>रक्ष्यश्च देवराजात्स देवराजसमद्युतिः   ॥12-031-017॥</td></tr>
<tr><td> नारद उवाच। <br>तच्छ्रुत्वा सृञ्जयो वाक्यं पर्वतस्य महात्मनः। <br>प्रसादयामास तदा नैतदेवं भवेदिति   ॥12-031-018॥</td></tr>
<tr><td>आयुष्मान्मे भवेत्पुत्रो भवतस्तपसा मुने। <br>न च तं पर्वतः किंचिदुवाचेन्द्रव्यपेक्षया   ॥12-031-019॥</td></tr>
<tr><td>तमहं नृपतिं दीनमब्रुवं पुनरेव तु। <br>स्मर्तव्योऽहं महाराज दर्शयिष्यामि ते स्मृतः   ॥12-031-020॥</td></tr>
<tr><td>अहं ते दयितं पुत्रं प्रेतराजवशं गतम्। <br>पुनर्दास्यामि तद्रूपं मा शुचः पृथिवीपते   ॥12-031-021॥</td></tr>
<tr><td>एवमुक्त्वा तु नृपतिं प्रयातौ स्वो यथेप्सितम्। <br>सृञ्जयश्च यथाकामं प्रविवेश स्वमन्दिरम्   ॥12-031-022॥</td></tr>
<tr><td>सृञ्जयस्याथ राजर्षेः कस्मिंश्चित्कालपर्यये। <br>जज्ञे पुत्रो महावीर्यस्तेजसा प्रज्वलन्निव   ॥12-031-023॥</td></tr>
<tr><td>ववृधे स यथाकालं सरसीव महोत्पलम्। <br>बभूव काञ्चनष्ठीवी यथार्थं नाम तस्य तत्   ॥12-031-024॥</td></tr>
<tr><td>तदद्भुततमं लोके पप्रथे कुरुसत्तम। <br>बुबुधे तच्च देवेन्द्रो वरदानं महात्मनोः   ॥12-031-025॥</td></tr>
<tr><td>ततस्त्वभिभवाद्भीतो बृहस्पतिमते स्थितः। <br>कुमारस्यान्तरप्रेक्षी बभूव बलवृत्रहा   ॥12-031-026॥</td></tr>
<tr><td>चोदयामास वज्रं स दिव्यास्त्रं मूर्तिसंस्थितम्। <br>व्याघ्रो भूत्वा जहीमं त्वं राजपुत्रमिति प्रभो   ॥12-031-027॥</td></tr>
<tr><td>विवृद्धः किल वीर्येण मामेषोऽभिभविष्यति। <br>सृञ्जयस्य सुतो वज्र यथैनं पर्वतो ददौ   ॥12-031-028॥</td></tr>
<tr><td>एवमुक्तस्तु शक्रेण वज्रः परपुरंजयः। <br>कुमारस्यान्तरप्रेक्षी नित्यमेवान्वपद्यत   ॥12-031-029॥</td></tr>
<tr><td>सृञ्जयोऽपि सुतं प्राप्य देवराजसमद्युतिम्। <br>हृष्टः सान्तःपुरो राजा वननित्योऽभवत्तदा   ॥12-031-030॥</td></tr>
<tr><td>ततो भागीरथीतीरे कदाचिद्वननिर्झरे। <br>धात्रीद्वितीयो बालः स क्रीडार्थं पर्यधावत   ॥12-031-031॥</td></tr>
<tr><td>पञ्चवर्षकदेशीयो बालो नागेन्द्रविक्रमः। <br>सहसोत्पतितं व्याघ्रमाससाद महाबलः   ॥12-031-032॥</td></tr>
<tr><td>तेन चैव विनिष्पिष्टो वेपमानो नृपात्मजः। <br>व्यसुः पपात मेदिन्यां ततो धात्री विचुक्रुशे   ॥12-031-033॥</td></tr>
<tr><td>हत्वा तु राजपुत्रं स तत्रैवान्तरधीयत। <br>शार्दूलो देवराजस्य माययान्तर्हितस्तदा   ॥12-031-034॥</td></tr>
<tr><td>धात्र्यास्तु निनदं श्रुत्वा रुदत्याः परमार्तवत्। <br>अभ्यधावत तं देशं स्वयमेव महीपतिः   ॥12-031-035॥</td></tr>
<tr><td>स ददर्श गतासुं तं शयानं पीतशोणितम्। <br>कुमारं विगतानन्दं निशाकरमिव च्युतम्   ॥12-031-036॥</td></tr>
<tr><td>स तमुत्सङ्गमारोप्य परिपीडितवक्षसम्। <br>पुत्रं रुधिरसंसिक्तं पर्यदेवयदातुरः   ॥12-031-037॥</td></tr>
<tr><td>ततस्ता मातरस्तस्य रुदन्त्यः शोककर्शिताः। <br>अभ्यधावन्त तं देशं यत्र राजा स सृञ्जयः   ॥12-031-038॥</td></tr>
<tr><td>ततः स राजा सस्मार मामन्तर्गतमानसः। <br>तच्चाहं चिन्तितं ज्ञात्वा गतवांस्तस्य दर्शनम्   ॥12-031-039॥</td></tr>
<tr><td>स मयैतानि वाक्यानि श्रावितः शोकलालसः। <br>यानि ते यदुवीरेण कथितानि महीपते   ॥12-031-040॥</td></tr>
<tr><td>संजीवितश्चापि मया वासवानुमते तदा। <br>भवितव्यं तथा तच्च न तच्छक्यमतोऽन्यथा   ॥12-031-041॥</td></tr>
<tr><td>अत ऊर्ध्वं कुमारः स स्वर्णष्ठीवी महायशाः। <br>चित्तं प्रसादयामास पितुर्मातुश्च वीर्यवान्   ॥12-031-042॥</td></tr>
<tr><td>कारयामास राज्यं स पितरि स्वर्गते विभुः। <br>वर्षाणामेकशतवत्सहस्रं भीमविक्रमः   ॥12-031-043॥</td></tr>
<tr><td>तत इष्ट्वा महायज्ञैर्बहुभिर्भूरिदक्षिणैः। <br>तर्पयामास देवांश्च पितॄंश्चैव महाद्युतिः   ॥12-031-044॥</td></tr>
<tr><td>उत्पाद्य च बहून्पुत्रान्कुलसंतानकारिणः। <br>कालेन महता राजन्कालधर्ममुपेयिवान्   ॥12-031-045॥</td></tr>
<tr><td>स त्वं राजेन्द्र संजातं शोकमेतन्निवर्तय। <br>यथा त्वां केशवः प्राह व्यासश्च सुमहातपाः   ॥12-031-046॥</td></tr>
<tr><td>पितृपैतामहं राज्यमास्थाय दुरमुद्वह। <br>इष्ट्वा पुण्यैर्महायज्ञैरिष्टाँल्लोकानवाप्स्यसि   ॥12-031-047॥</td></tr>
</table>
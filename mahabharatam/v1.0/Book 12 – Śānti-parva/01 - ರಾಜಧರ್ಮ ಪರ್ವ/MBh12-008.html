<table border = "1"><tr><td>Verse</td></tr>
<tr><td> वैशंपायन उवाच। <br>अथार्जुन उवाचेदमधिक्षिप्त इवाक्षमी। <br>अभिनीततरं वाक्यं दृढवादपराक्रमः   ॥12-008-001॥</td></tr>
<tr><td>दर्शयन्नैन्द्रिरात्मानमुग्रमुग्रपराक्रमः। <br>स्मयमानो महातेजाः सृक्किणी संलिहन्मुहुः   ॥12-008-002॥</td></tr>
<tr><td>अहो दुःखमहो कृच्छ्रमहो वैक्लव्यमुत्तमम्। <br>यत्कृत्वामानुषं कर्म त्यजेथाः श्रियमुत्तमाम्   ॥12-008-003॥</td></tr>
<tr><td>शत्रून्हत्वा महीं लब्ध्वा स्वधर्मेणोपपादिताम्। <br>हतामित्रः कथं सर्वं त्यजेथा बुद्धिलाघवात्   ॥12-008-004॥</td></tr>
<tr><td>क्लीबस्य हि कुतो राज्यं दीर्घसूत्रस्य वा पुनः। <br>किमर्थं च महीपालानवधीः क्रोधमूर्छितः   ॥12-008-005॥</td></tr>
<tr><td>यो ह्याजिजीविषेद्भैक्ष्यं कर्मणा नैव केनचित्। <br>समारम्भान्बुभूषेत हतस्वस्तिरकिंचनः। <br>सर्वलोकेषु विख्यातो न पुत्रपशुसंहितः   ॥12-008-006॥</td></tr>
<tr><td>कापालीं नृप पापिष्ठां वृत्तिमास्थाय जीवतः। <br>संत्यज्य राज्यमृद्धं ते लोकोऽयं किं वदिष्यति   ॥12-008-007॥</td></tr>
<tr><td>सर्वारम्भान्समुत्सृज्य हतस्वस्तिरकिंचनः। <br>कस्मादाशंससे भैक्ष्यं चर्तुं प्राकृतवत्प्रभो   ॥12-008-008॥</td></tr>
<tr><td>अस्मिन्राजकुले जातो जित्वा कृत्स्नां वसुंधराम्। <br>धर्मार्थावखिलौ हित्वा वनं मौढ्यात्प्रतिष्ठसे   ॥12-008-009॥</td></tr>
<tr><td>यदीमानि हवींषीह विमथिष्यन्त्यसाधवः। <br>भवता विप्रहीणानि प्राप्तं त्वामेव किल्बिषम्   ॥12-008-010॥</td></tr>
<tr><td>आकिंचन्यमनाशास्यमिति वै नहुषोऽब्रवीत्। <br>कृत्या नृशंसा ह्यधने धिगस्त्वधनतामिह   ॥12-008-011॥</td></tr>
<tr><td>अश्वस्तनमृषीणां हि विद्यते वेद तद्भवान्। <br>यं त्विमं धर्ममित्याहुर्धनादेष प्रवर्तते   ॥12-008-012॥</td></tr>
<tr><td>धर्मं संहरते तस्य धनं हरति यस्य यः। <br>ह्रियमाणे धने राजन्वयं कस्य क्षमेमहि   ॥12-008-013॥</td></tr>
<tr><td>अभिशस्तवत्प्रपश्यन्ति दरिद्रं पार्श्वतः स्थितम्। <br>दारिद्र्यं पातकं लोके कस्तच्छंसितुमर्हति   ॥12-008-014॥</td></tr>
<tr><td>पतितः शोच्यते राजन्निर्धनश्चापि शोच्यते। <br>विशेषं नाधिगच्छामि पतितस्याधनस्य च   ॥12-008-015॥</td></tr>
<tr><td>अर्थेभ्यो हि विवृद्धेभ्यः संभृतेभ्यस्ततस्ततः। <br>क्रियाः सर्वाः प्रवर्तन्ते पर्वतेभ्य इवापगाः   ॥12-008-016॥</td></tr>
<tr><td>अर्थाद्धर्मश्च कामश्च स्वर्गश्चैव नराधिप। <br>प्राणयात्रा हि लोकस्य विनार्थं न प्रसिध्यति   ॥12-008-017॥</td></tr>
<tr><td>अर्थेन हि विहीनस्य पुरुषस्याल्पमेधसः। <br>व्युच्छिद्यन्ते क्रियाः सर्वा ग्रीष्मे कुसरितो यथा   ॥12-008-018॥</td></tr>
<tr><td>यस्यार्थास्तस्य मित्राणि यस्यार्थास्तस्य बान्धवाः। <br>यस्यार्थाः स पुमाँल्लोके यस्यार्थाः स च पण्डितः   ॥12-008-019॥</td></tr>
<tr><td>अधनेनार्थकामेन नार्थः शक्यो विवित्सता। <br>अर्थैरर्था निबध्यन्ते गजैरिव महागजाः   ॥12-008-020॥</td></tr>
<tr><td>धर्मः कामश्च स्वर्गश्च हर्षः क्रोधः श्रुतं दमः। <br>अर्थादेतानि सर्वाणि प्रवर्तन्ते नराधिप   ॥12-008-021॥</td></tr>
<tr><td>धनात्कुलं प्रभवति धनाद्धर्मः प्रवर्तते। <br>नाधनस्यास्त्ययं लोको न परः पुरुषोत्तम   ॥12-008-022॥</td></tr>
<tr><td>नाधनो धर्मकृत्यानि यथावदनुतिष्ठति। <br>धनाद्धि धर्मः स्रवति शैलाद्गिरिनदी यथा   ॥12-008-023॥</td></tr>
<tr><td>यः कृशाश्वः कृशगवः कृशभृत्यः कृशातिथिः। <br>स वै राजन्कृशो नाम न शरीरकृशः कृशः   ॥12-008-024॥</td></tr>
<tr><td>अवेक्षस्व यथान्यायं पश्य देवासुरं यथा। <br>राजन्किमन्यज्ज्ञातीनां वधादृध्यन्ति देवताः   ॥12-008-025॥</td></tr>
<tr><td>न चेद्धर्तव्यमन्यस्य कथं तद्धर्ममारभेत्। <br>एतावानेव वेदेषु निश्चयः कविभिः कृतः   ॥12-008-026॥</td></tr>
<tr><td>अध्येतव्या त्रयी विद्या भवितव्यं विपश्चिता। <br>सर्वथा धनमाहार्यं यष्टव्यं चापि यत्नतः   ॥12-008-027॥</td></tr>
<tr><td>द्रोहाद्देवैरवाप्तानि दिवि स्थानानि सर्वशः। <br>इति देवा व्यवसिता वेदवादाश्च शाश्वताः   ॥12-008-028॥</td></tr>
<tr><td>अधीयन्ते तपस्यन्ति यजन्ते याजयन्ति च। <br>कृत्स्नं तदेव च श्रेयो यदप्याददतेऽन्यतः   ॥12-008-029॥</td></tr>
<tr><td>न पश्यामोऽनपहृतं धनं किंचित्क्वचिद्वयम्। <br>एवमेव हि राजानो जयन्ति पृथिवीमिमाम्   ॥12-008-030॥</td></tr>
<tr><td>जित्वा ममत्वं ब्रुवते पुत्रा इव पितुर्धने। <br>राजर्षयो जितस्वर्गा धर्मो ह्येषां निगद्यते   ॥12-008-031॥</td></tr>
<tr><td>यथैव पूर्णादुदधेः स्यन्दन्त्यापो दिशो दश। <br>एवं राजकुलाद्वित्तं पृथिवीं प्रतितिष्ठति   ॥12-008-032॥</td></tr>
<tr><td>आसीदियं दिलीपस्य नृगस्य नहुषस्य च। <br>अम्बरीषस्य मान्धातुः पृथिवी सा त्वयि स्थिता   ॥12-008-033॥</td></tr>
<tr><td>स त्वां द्रव्यमयो यज्ञः संप्राप्तः सर्वदक्षिणः। <br>तं चेन्न यजसे राजन्प्राप्तस्त्वं देवकिल्बिषम्   ॥12-008-034॥</td></tr>
<tr><td>येषां राजाश्वमेधेन यजते दक्षिणावता। <br>उपेत्य तस्यावभृथं पूताः सर्वे भवन्ति ते   ॥12-008-035॥</td></tr>
<tr><td>विश्वरूपो महादेवः सर्वमेधे महामखे। <br>जुहाव सर्वभूतानि तथैवात्मानमात्मना   ॥12-008-036॥</td></tr>
<tr><td>शाश्वतोऽयं भूतिपथो नास्यान्तमनुशुश्रुम। <br>महान्दाशरथः पन्था मा राजन्कापथं गमः   ॥12-008-037॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>प्रणिपत्य हृषीकेशमभिवाद्य पितामहम्। <br>अनुमान्य गुरून्सर्वान्पर्यपृच्छद्युधिष्ठिरः   ॥12-056-001॥</td></tr>
<tr><td>राज्यं वै परमो धर्म इति धर्मविदो विदुः। <br>महान्तमेतं भारं च मन्ये तद्ब्रूहि पार्थिव   ॥12-056-002॥</td></tr>
<tr><td>राजधर्मान्विशेषेण कथयस्व पितामह। <br>सर्वस्य जीवलोकस्य राजधर्माः परायणम्   ॥12-056-003॥</td></tr>
<tr><td>त्रिवर्गोऽत्र समासक्तो राजधर्मेषु कौरव। <br>मोक्षधर्मश्च विस्पष्टः सकलोऽत्र समाहितः   ॥12-056-004॥</td></tr>
<tr><td>यथा हि रश्मयोऽश्वस्य द्विरदस्याङ्कुशो यथा। <br>नरेन्द्रधर्मो लोकस्य तथा प्रग्रहणं स्मृतम्   ॥12-056-005॥</td></tr>
<tr><td>अत्र वै संप्रमूढे तु धर्मे राजर्षिसेविते। <br>लोकस्य संस्था न भवेत्सर्वं च व्याकुलं भवेत्   ॥12-056-006॥</td></tr>
<tr><td>उदयन्हि यथा सूर्यो नाशयत्यासुरं तमः। <br>राजधर्मास्तथालोक्यामाक्षिपन्त्यशुभां गतिम्   ॥12-056-007॥</td></tr>
<tr><td>तदग्रे राजधर्माणामर्थतत्त्वं पितामह। <br>प्रब्रूहि भरतश्रेष्ठ त्वं हि बुद्धिमतां वरः   ॥12-056-008॥</td></tr>
<tr><td>आगमश्च परस्त्वत्तः सर्वेषां नः परंतप। <br>भवन्तं हि परं बुद्धौ वासुदेवोऽभिमन्यते   ॥12-056-009॥</td></tr>
<tr><td> भीष्म उवाच। <br>नमो धर्माय महते नमः कृष्णाय वेधसे। <br>ब्राह्मणेभ्यो नमस्कृत्य धर्मान्वक्ष्यामि शाश्वतान्   ॥12-056-010॥</td></tr>
<tr><td>शृणु कार्त्स्न्येन मत्तस्त्वं राजधर्मान्युधिष्ठिर। <br>निरुच्यमानान्नियतो यच्चान्यदभिवाञ्छसि   ॥12-056-011॥</td></tr>
<tr><td>आदावेव कुरुश्रेष्ठ राज्ञा रञ्जनकाम्यया। <br>देवतानां द्विजानां च वर्तितव्यं यथाविधि   ॥12-056-012॥</td></tr>
<tr><td>दैवतान्यर्चयित्वा हि ब्राह्मणांश्च कुरूद्वह। <br>आनृण्यं याति धर्मस्य लोकेन च स मान्यते   ॥12-056-013॥</td></tr>
<tr><td>उत्थाने च सदा पुत्र प्रयतेथा युधिष्ठिर। <br>न ह्युत्थानमृते दैवं राज्ञामर्थप्रसिद्धये   ॥12-056-014॥</td></tr>
<tr><td>साधारणं द्वयं ह्येतद्दैवमुत्थानमेव च। <br>पौरुषं हि परं मन्ये दैवं निश्चित्यमुच्यते   ॥12-056-015॥</td></tr>
<tr><td>विपन्ने च समारम्भे संतापं मा स्म वै कृथाः। <br>घटते विनयस्तात राज्ञामेष नयः परः   ॥12-056-016॥</td></tr>
<tr><td>न हि सत्यादृते किंचिद्राज्ञां वै सिद्धिकारणम्। <br>सत्ये हि राजा निरतः प्रेत्य चेह च नन्दति   ॥12-056-017॥</td></tr>
<tr><td>ऋषीणामपि राजेन्द्र सत्यमेव परं धनम्। <br>तथा राज्ञः परं सत्यान्नान्यद्विश्वासकारणम्   ॥12-056-018॥</td></tr>
<tr><td>गुणवाञ्शीलवान्दान्तो मृदुर्धर्म्यो जितेन्द्रियः। <br>सुदर्शः स्थूललक्ष्यश्च न भ्रश्येत सदा श्रियः   ॥12-056-019॥</td></tr>
<tr><td>आर्जवं सर्वकार्येषु श्रयेथाः कुरुनन्दन। <br>पुनर्नयविचारेण त्रयीसंवरणेन च   ॥12-056-020॥</td></tr>
<tr><td>मृदुर्हि राजा सततं लङ्घ्यो भवति सर्वशः। <br>तीक्ष्णाच्चोद्विजते लोकस्तस्मादुभयमाचर   ॥12-056-021॥</td></tr>
<tr><td>अदण्ड्याश्चैव ते नित्यं विप्राः स्युर्ददतां वर। <br>भूतमेतत्परं लोके ब्राह्मणा नाम भारत   ॥12-056-022॥</td></tr>
<tr><td>मनुना चापि राजेन्द्र गीतौ श्लोकौ महात्मना। <br>धर्मेषु स्वेषु कौरव्य हृदि तौ कर्तुमर्हसि   ॥12-056-023॥</td></tr>
<tr><td>अद्भ्योऽग्निर्ब्रह्मतः क्षत्रमश्मनो लोहमुत्थितम्। <br>तेषां सर्वत्रगं तेजः स्वासु योनिषु शाम्यति   ॥12-056-024॥</td></tr>
<tr><td>अयो हन्ति यदाश्मानमग्निश्चापोऽभिपद्यते। <br>ब्रह्म च क्षत्रियो द्वेष्टि तदा सीदन्ति ते त्रयः   ॥12-056-025॥</td></tr>
<tr><td>एतज्ज्ञात्वा महाराज नमस्या एव ते द्विजाः। <br>भौमं ब्रह्म द्विजश्रेष्ठा धारयन्ति शमान्विताः   ॥12-056-026॥</td></tr>
<tr><td>एवं चैव नरव्याघ्र लोकतन्त्रविघातकाः। <br>निग्राह्या एव सततं बाहुभ्यां ये स्युरीदृशाः   ॥12-056-027॥</td></tr>
<tr><td>श्लोकौ चोशनसा गीतौ पुरा तात महर्षिणा। <br>तौ निबोध महाप्राज्ञ त्वमेकाग्रमना नृप   ॥12-056-028॥</td></tr>
<tr><td>उद्यम्य शस्त्रमायान्तमपि वेदान्तगं रणे। <br>निगृह्णीयात्स्वधर्मेण धर्मापेक्षी नरेश्वरः   ॥12-056-029॥</td></tr>
<tr><td>विनश्यमानं धर्मं हि यो रक्षति स धर्मवित्। <br>न तेन भ्रूणहा स स्यान्मन्युस्तं मनुमृच्छति   ॥12-056-030॥</td></tr>
<tr><td>एवं चैव नरश्रेष्ठ रक्ष्या एव द्विजातयः। <br>स्वपराद्धानपि हि तान्विषयान्ते समुत्सृजेत्   ॥12-056-031॥</td></tr>
<tr><td>अभिशस्तमपि ह्येषां कृपायीत विशां पते। <br>ब्रह्मघ्ने गुरुतल्पे च भ्रूणहत्ये तथैव च   ॥12-056-032॥</td></tr>
<tr><td>राजद्विष्टे च विप्रस्य विषयान्ते विसर्जनम्। <br>विधीयते न शारीरं भयमेषां कदाचन   ॥12-056-033॥</td></tr>
<tr><td>दयिताश्च नरास्ते स्युर्नित्यं पुरुषसत्तम। <br>न कोशः परमो ह्यन्यो राज्ञां पुरुषसंचयात्   ॥12-056-034॥</td></tr>
<tr><td>दुर्गेषु च महाराज षट्सु ये शास्त्रनिश्चिताः। <br>सर्वेषु तेषु मन्यन्ते नरदुर्गं सुदुस्तरम्   ॥12-056-035॥</td></tr>
<tr><td>तस्मान्नित्यं दया कार्या चातुर्वर्ण्ये विपश्चिता। <br>धर्मात्मा सत्यवाक्चैव राजा रञ्जयति प्रजाः   ॥12-056-036॥</td></tr>
<tr><td>न च क्षान्तेन ते भाव्यं नित्यं पुरुषसत्तम। <br>अधर्म्यो हि मृदू राजा क्षमावानिव कुञ्जरः   ॥12-056-037॥</td></tr>
<tr><td>बार्हस्पत्ये च शास्त्रे वै श्लोका विनियताः पुरा। <br>अस्मिन्नर्थे महाराज तन्मे निगदतः शृणु   ॥12-056-038॥</td></tr>
<tr><td>क्षममाणं नृपं नित्यं नीचः परिभवेज्जनः। <br>हस्तियन्ता गजस्येव शिर एवारुरुक्षति   ॥12-056-039॥</td></tr>
<tr><td>तस्मान्नैव मृदुर्नित्यं तीक्ष्णो वापि भवेन्नृपः। <br>वसन्तेऽर्क इव श्रीमान्न शीतो न च घर्मदः   ॥12-056-040॥</td></tr>
<tr><td>प्रत्यक्षेणानुमानेन तथौपम्योपदेशतः। <br>परीक्ष्यास्ते महाराज स्वे परे चैव सर्वदा   ॥12-056-041॥</td></tr>
<tr><td>व्यसनानि च सर्वाणि त्यजेथा भूरिदक्षिण। <br>न चैव न प्रयुञ्जीत सङ्गं तु परिवर्जयेत्   ॥12-056-042॥</td></tr>
<tr><td>नित्यं हि व्यसनी लोके परिभूतो भवत्युत। <br>उद्वेजयति लोकं चाप्यतिद्वेषी महीपतिः   ॥12-056-043॥</td></tr>
<tr><td>भवितव्यं सदा राज्ञा गर्भिणीसहधर्मिणा। <br>कारणं च महाराज शृणु येनेदमिष्यते   ॥12-056-044॥</td></tr>
<tr><td>यथा हि गर्भिणी हित्वा स्वं प्रियं मनसोऽनुगम्। <br>गर्भस्य हितमाधत्ते तथा राज्ञाप्यसंशयम्   ॥12-056-045॥</td></tr>
<tr><td>वर्तितव्यं कुरुश्रेष्ठ नित्यं धर्मानुवर्तिना। <br>स्वं प्रियं समभित्यज्य यद्यल्लोकहितं भवेत्   ॥12-056-046॥</td></tr>
<tr><td>न संत्याज्यं च ते धैर्यं कदाचिदपि पाण्डव। <br>धीरस्य स्पष्टदण्डस्य न ह्याज्ञा प्रतिहन्यते   ॥12-056-047॥</td></tr>
<tr><td>परिहासश्च भृत्यैस्ते न नित्यं वदतां वर। <br>कर्तव्यो राजशार्दूल दोषमत्र हि मे शृणु   ॥12-056-048॥</td></tr>
<tr><td>अवमन्यन्ति भर्तारं संहर्षादुपजीविनः। <br>स्वे स्थाने न च तिष्ठन्ति लङ्घयन्ति हि तद्वचः   ॥12-056-049॥</td></tr>
<tr><td>प्रेष्यमाणा विकल्पन्ते गुह्यं चाप्यनुयुञ्जते। <br>अयाच्यं चैव याचन्तेऽभोज्यान्याहारयन्ति च   ॥12-056-050॥</td></tr>
<tr><td>क्रुध्यन्ति परिदीप्यन्ति भूमिमध्यासतेऽस्य च। <br>उत्कोचैर्वञ्चनाभिश्च कार्याण्यनुविहन्ति च   ॥12-056-051॥</td></tr>
<tr><td>जर्जरं चास्य विषयं कुर्वन्ति प्रतिरूपकैः। <br>स्त्रीरक्षिभिश्च सज्जन्ते तुल्यवेषा भवन्ति च   ॥12-056-052॥</td></tr>
<tr><td>वातं च ष्ठीवनं चैव कुर्वते चास्य संनिधौ। <br>निर्लज्जा नरशार्दूल व्याहरन्ति च तद्वचः   ॥12-056-053॥</td></tr>
<tr><td>हयं वा दन्तिनं वापि रथं नृपतिसंमतम्। <br>अधिरोहन्त्यनादृत्य हर्षुले पार्थिवे मृदौ   ॥12-056-054॥</td></tr>
<tr><td>इदं ते दुष्करं राजन्निदं ते दुर्विचेष्टितम्। <br>इत्येवं सुहृदो नाम ब्रुवन्ति परिषद्गताः   ॥12-056-055॥</td></tr>
<tr><td>क्रुद्धे चास्मिन्हसन्त्येव न च हृष्यन्ति पूजिताः। <br>संघर्षशीलाश्च सदा भवन्त्यन्योन्यकारणात्   ॥12-056-056॥</td></tr>
<tr><td>विस्रंसयन्ति मन्त्रं च विवृण्वन्ति च दुष्कृतम्। <br>लीलया चैव कुर्वन्ति सावज्ञास्तस्य शासनम्। <br>अलंकरणभोज्यं च तथा स्नानानुलेपनम्   ॥12-056-057॥</td></tr>
<tr><td>हेलमाना नरव्याघ्र स्वस्थास्तस्योपशृण्वते। <br>निन्दन्ति स्वानधीकारान्संत्यजन्ति च भारत   ॥12-056-058॥</td></tr>
<tr><td>न वृत्त्या परितुष्यन्ति राजदेयं हरन्ति च। <br>क्रीडितुं तेन चेच्छन्ति ससूत्रेणेव पक्षिणा। <br>अस्मत्प्रणेयो राजेति लोके चैव वदन्त्युत   ॥12-056-059॥</td></tr>
<tr><td>एते चैवापरे चैव दोषाः प्रादुर्भवन्त्युत। <br>नृपतौ मार्दवोपेते हर्षुले च युधिष्ठिर   ॥12-056-060॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>राजा राज्यमनुप्राप्य दुर्बलो भरतर्षभ। <br>अमित्रस्यातिवृद्धस्य कथं तिष्ठेदसाधनः   ॥12-114-001॥</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>सरितां चैव संवादं सागरस्य च भारत   ॥12-114-002॥</td></tr>
<tr><td>सुरारिनिलयः शश्वत्सागरः सरितां पतिः। <br>पप्रच्छ सरितः सर्वाः संशयं जातमात्मनः   ॥12-114-003॥</td></tr>
<tr><td>समूलशाखान्पश्यामि निहतांश्छायिनो द्रुमान्। <br>युष्माभिरिह पूर्णाभिरन्यांस्तत्र न वेतसम्   ॥12-114-004॥</td></tr>
<tr><td>अकायश्चाल्पसारश्च वेतसः कूलजश्च वः। <br>अवज्ञाय नशक्यो वा किंचिद्वा तेन वः कृतम्   ॥12-114-005॥</td></tr>
<tr><td>तदहं श्रोतुमिच्छामि सर्वासामेव वो मतम्। <br>यथा कूलानि चेमानि भित्त्वा नानीयते वशम्   ॥12-114-006॥</td></tr>
<tr><td>ततः प्राह नदी गङ्गा वाक्यमुत्तरमर्थवत्। <br>हेतुमद्ग्राहकं चैव सागरं सरितां पतिम्   ॥12-114-007॥</td></tr>
<tr><td>तिष्ठन्त्येते यथास्थानं नगा ह्येकनिकेतनाः। <br>ततस्त्यजन्ति तत्स्थानं प्रातिलोम्यादचेतसः   ॥12-114-008॥</td></tr>
<tr><td>वेतसो वेगमायान्तं दृष्ट्वा नमति नेतरः। <br>स च वेगेऽभ्यतिक्रान्ते स्थानमासाद्य तिष्ठति   ॥12-114-009॥</td></tr>
<tr><td>कालज्ञः समयज्ञश्च सदा वश्यश्च नोद्रुमः। <br>अनुलोमस्तथास्तब्धस्तेन नाभ्येति वेतसः   ॥12-114-010॥</td></tr>
<tr><td>मारुतोदकवेगेन ये नमन्त्युन्नमन्ति च। <br>ओषध्यः पादपा गुल्मा न ते यान्ति पराभवम्   ॥12-114-011॥</td></tr>
<tr><td>यो हि शत्रोर्विवृद्धस्य प्रभोर्वधविनाशने। <br>पूर्वं न सहते वेगं क्षिप्रमेव स नश्यति   ॥12-114-012॥</td></tr>
<tr><td>सारासारं बलं वीर्यमात्मनो द्विषतश्च यः। <br>जानन्विचरति प्राज्ञो न स याति पराभवम्   ॥12-114-013॥</td></tr>
<tr><td>एवमेव यदा विद्वान्मन्येतातिबलं रिपुम्। <br>संश्रयेद्वैतसीं वृत्तिमेवं प्रज्ञानलक्षणम्   ॥12-114-014॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>नाधर्मेण महीं जेतुं लिप्सेत जगतीपतिः। <br>अधर्मविजयं लब्ध्वा कोऽनुमन्येत भूमिपः   ॥12-097-001॥</td></tr>
<tr><td>अधर्मयुक्तो विजयो ह्यध्रुवोऽस्वर्ग्य एव च। <br>सादयत्येष राजानं महीं च भरतर्षभ   ॥12-097-002॥</td></tr>
<tr><td>विशीर्णकवचं चैव तवास्मीति च वादिनम्। <br>कृताञ्जलिं न्यस्तशस्त्रं गृहीत्वा न विहिंसयेत्   ॥12-097-003॥</td></tr>
<tr><td>बलेनावजितो यश्च न तं युध्येत भूमिपः। <br>संवत्सरं विप्रणयेत्तस्माज्जातः पुनर्भवेत्   ॥12-097-004॥</td></tr>
<tr><td>नार्वाक्संवत्सरात्कन्या स्प्रष्टव्या विक्रमाहृता। <br>एवमेव धनं सर्वं यच्चान्यत्सहसाहृतम्   ॥12-097-005॥</td></tr>
<tr><td>न तु वन्ध्यं धनं तिष्ठेत्पिबेयुर्ब्राह्मणाः पयः। <br>युञ्जीरन्वाप्यनडुहः क्षन्तव्यं वा तदा भवेत्   ॥12-097-006॥</td></tr>
<tr><td>राज्ञा राजैव योद्धव्यस्तथा धर्मो विधीयते। <br>नान्यो राजानमभ्यसेदराजन्यः कथंचन   ॥12-097-007॥</td></tr>
<tr><td>अनीकयोः संहतयोर्यदीयाद्ब्राह्मणोऽन्तरा। <br>शान्तिमिच्छन्नुभयतो न योद्धव्यं तदा भवेत्। <br>मर्यादां शाश्वतीं भिन्द्याद्ब्राह्मणं योऽभिलङ्घयेत्   ॥12-097-008॥</td></tr>
<tr><td>अथ चेल्लङ्घयेदेनां मर्यादां क्षत्रियब्रुवः। <br>अप्रशस्यस्तदूर्ध्वं स्यादनादेयश्च संसदि   ॥12-097-009॥</td></tr>
<tr><td>या तु धर्मविलोपेन मर्यादाभेदनेन च। <br>तां वृत्तिं नानुवर्तेत विजिगीषुर्महीपतिः। <br>धर्मलब्धाद्धि विजयात्को लाभोऽभ्यधिको भवेत्   ॥12-097-010॥</td></tr>
<tr><td>सहसा नाम्य भूतानि क्षिप्रमेव प्रसादयेत्। <br>सान्त्वेन भोगदानेन स राज्ञां परमो नयः   ॥12-097-011॥</td></tr>
<tr><td>भुज्यमाना ह्ययोगेन स्वराष्ट्रादभितापिताः। <br>अमित्रान्पर्युपासीरन्व्यसनौघप्रतीक्षिणः   ॥12-097-012॥</td></tr>
<tr><td>अमित्रोपग्रहं चास्य ते कुर्युः क्षिप्रमापदि। <br>संदुष्टाः सर्वतो राजन्राजव्यसनकाङ्क्षिणः   ॥12-097-013॥</td></tr>
<tr><td>नामित्रो विनिकर्तव्यो नातिच्छेद्यः कथंचन। <br>जीवितं ह्यप्यतिच्छिन्नः संत्यजत्येकदा नरः   ॥12-097-014॥</td></tr>
<tr><td>अल्पेनापि हि संयुक्तस्तुष्यत्येवापराधिकः। <br>शुद्धं जीवितमेवापि तादृशो बहु मन्यते   ॥12-097-015॥</td></tr>
<tr><td>यस्य स्फीतो जनपदः संपन्नः प्रियराजकः। <br>संतुष्टभृत्यसचिवो दृढमूलः स पार्थिवः   ॥12-097-016॥</td></tr>
<tr><td>ऋत्विक्पुरोहिताचार्या ये चान्ये श्रुतसंमताः। <br>पूजार्हाः पूजिता यस्य स वै लोकजिदुच्यते   ॥12-097-017॥</td></tr>
<tr><td>एतेनैव च वृत्तेन महीं प्राप सुरोत्तमः। <br>अन्वेव चैन्द्रं विजयं व्यजिगीषन्त पार्थिवाः   ॥12-097-018॥</td></tr>
<tr><td>भूमिवर्जं पुरं राजा जित्वा राजानमाहवे। <br>अमृताश्चौषधीः शश्वदाजहार प्रतर्दनः   ॥12-097-019॥</td></tr>
<tr><td>अग्निहोत्राण्यग्निशेषं हविर्भाजनमेव च। <br>आजहार दिवोदासस्ततो विप्रकृतोऽभवत्   ॥12-097-020॥</td></tr>
<tr><td>सराजकानि राष्ट्राणि नाभागो दक्षिणां ददौ। <br>अन्यत्र श्रोत्रियस्वाच्च तापसस्वाच्च भारत   ॥12-097-021॥</td></tr>
<tr><td>उच्चावचानि वृत्तानि धर्मज्ञानां युधिष्ठिर। <br>आसन्राज्ञां पुराणानां सर्वं तन्मम रोचते   ॥12-097-022॥</td></tr>
<tr><td>सर्वविद्यातिरेकाद्वा जयमिच्छेन्महीपतिः। <br>न मायया न दम्भेन य इच्छेद्भूतिमात्मनः   ॥12-097-023॥</td></tr>
</table>
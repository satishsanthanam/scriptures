<table border = "1"><tr><td>Verse</td></tr>
<tr><td> जनमेजय उवाच। <br>शरतल्पे शयानस्तु भरतानां पितामहः। <br>कथमुत्सृष्टवान्देहं कं च योगमधारयत्   ॥12-047-001॥</td></tr>
<tr><td> वैशंपायन उवाच। <br>शृणुष्वावहितो राजञ्शुचिर्भूत्वा समाहितः। <br>भीष्मस्य कुरुशार्दूल देहोत्सर्गं महात्मनः   ॥12-047-002॥</td></tr>
<tr><td>निवृत्तमात्रे त्वयन उत्तरे वै दिवाकरे। <br>समावेशयदात्मानमात्मन्येव समाहितः   ॥12-047-003॥</td></tr>
<tr><td>विकीर्णांशुरिवादित्यो भीष्मः शरशतैश्चितः। <br>शिश्ये परमया लक्ष्म्या वृतो ब्राह्मणसत्तमैः   ॥12-047-004॥</td></tr>
<tr><td>व्यासेन वेदश्रवसा नारदेन सुरर्षिणा। <br>देवस्थानेन वात्स्येन तथाश्मकसुमन्तुना   ॥12-047-005॥</td></tr>
<tr><td>एतैश्चान्यैर्मुनिगणैर्महाभागैर्महात्मभिः। <br>श्रद्धादमपुरस्कारैर्वृतश्चन्द्र इव ग्रहैः   ॥12-047-006॥</td></tr>
<tr><td>भीष्मस्तु पुरुषव्याघ्रः कर्मणा मनसा गिरा। <br>शरतल्पगतः कृष्णं प्रदध्यौ प्राञ्जलिः स्थितः   ॥12-047-007॥</td></tr>
<tr><td>स्वरेण पुष्टनादेन तुष्टाव मधुसूदनम्। <br>योगेश्वरं पद्मनाभं विष्णुं जिष्णुं जगत्पतिम्   ॥12-047-008॥</td></tr>
<tr><td>कृताञ्जलिः शुचिर्भूत्वा वाग्विदां प्रवरः प्रभुम्। <br>भीष्मः परमधर्मात्मा वासुदेवमथास्तुवत्   ॥12-047-009॥</td></tr>
<tr><td>आरिराधयिषुः कृष्णं वाचं जिगमिषामि याम्। <br>तया व्याससमासिन्या प्रीयतां पुरुषोत्तमः   ॥12-047-010॥</td></tr>
<tr><td>शुचिः शुचिषदं हंसं तत्परः परमेष्ठिनम्। <br>युक्त्वा सर्वात्मनात्मानं तं प्रपद्ये प्रजापतिम्   ॥12-047-011॥</td></tr>
<tr><td>यस्मिन्विश्वानि भूतानि तिष्ठन्ति च विशन्ति च। <br>गुणभूतानि भूतेशे सूत्रे मणिगणा इव   ॥12-047-012॥</td></tr>
<tr><td>यस्मिन्नित्ये तते तन्तौ दृढे स्रगिव तिष्ठति। <br>सदसद्ग्रथितं विश्वं विश्वाङ्गे विश्वकर्मणि   ॥12-047-013॥</td></tr>
<tr><td>हरिं सहस्रशिरसं सहस्रचरणेक्षणम्। <br>प्राहुर्नारायणं देवं यं विश्वस्य परायणम्   ॥12-047-014॥</td></tr>
<tr><td>अणीयसामणीयांसं स्थविष्ठं च स्थवीयसाम्। <br>गरीयसां गरिष्ठं च श्रेष्ठं च श्रेयसामपि   ॥12-047-015॥</td></tr>
<tr><td>यं वाकेष्वनुवाकेषु निषत्सूपनिषत्सु च। <br>गृणन्ति सत्यकर्माणं सत्यं सत्येषु सामसु   ॥12-047-016॥</td></tr>
<tr><td>चतुर्भिश्चतुरात्मानं सत्त्वस्थं सात्वतां पतिम्। <br>यं दिव्यैर्देवमर्चन्ति गुह्यैः परमनामभिः   ॥12-047-017॥</td></tr>
<tr><td>यं देवं देवकी देवी वसुदेवादजीजनत्। <br>भौमस्य ब्रह्मणो गुप्त्यै दीप्तमग्निमिवारणिः   ॥12-047-018॥</td></tr>
<tr><td>यमनन्यो व्यपेताशीरात्मानं वीतकल्मषम्। <br>इष्ट्वानन्त्याय गोविन्दं पश्यत्यात्मन्यवस्थितम्   ॥12-047-019॥</td></tr>
<tr><td>पुराणे पुरुषः प्रोक्तो ब्रह्मा प्रोक्तो युगादिषु। <br>क्षये संकर्षणः प्रोक्तस्तमुपास्यमुपास्महे   ॥12-047-020॥</td></tr>
<tr><td>अतिवाय्विन्द्रकर्माणमतिसूर्याग्नितेजसम्। <br>अतिबुद्धीन्द्रियात्मानं तं प्रपद्ये प्रजापतिम्   ॥12-047-021॥</td></tr>
<tr><td>यं वै विश्वस्य कर्तारं जगतस्तस्थुषां पतिम्। <br>वदन्ति जगतोऽध्यक्षमक्षरं परमं पदम्   ॥12-047-022॥</td></tr>
<tr><td>हिरण्यवर्णं यं गर्भमदितिर्दैत्यनाशनम्। <br>एकं द्वादशधा जज्ञे तस्मै सूर्यात्मने नमः   ॥12-047-023॥</td></tr>
<tr><td>शुक्ले देवान्पितॄन्कृष्णे तर्पयत्यमृतेन यः। <br>यश्च राजा द्विजातीनां तस्मै सोमात्मने नमः   ॥12-047-024॥</td></tr>
<tr><td>महतस्तमसः पारे पुरुषं ज्वलनद्युतिम्। <br>यं ज्ञात्वा मृत्युमत्येति तस्मै ज्ञेयात्मने नमः   ॥12-047-025॥</td></tr>
<tr><td>यं बृहन्तं बृहत्युक्थे यमग्नौ यं महाध्वरे। <br>यं विप्रसंघा गायन्ति तस्मै वेदात्मने नमः   ॥12-047-026॥</td></tr>
<tr><td>ऋग्यजुःसामधामानं दशार्धहविराकृतिम्। <br>यं सप्ततन्तुं तन्वन्ति तस्मै यज्ञात्मने नमः   ॥12-047-027॥</td></tr>
<tr><td>यः सुपर्णो यजुर्नाम छन्दोगात्रस्त्रिवृच्छिराः। <br>रथंतरबृहत्यक्षस्तस्मै स्तोत्रात्मने नमः   ॥12-047-028॥</td></tr>
<tr><td>यः सहस्रसवे सत्रे जज्ञे विश्वसृजामृषिः। <br>हिरण्यवर्णः शकुनिस्तस्मै हंसात्मने नमः   ॥12-047-029॥</td></tr>
<tr><td>पदाङ्गं संधिपर्वाणं स्वरव्यञ्जनलक्षणम्। <br>यमाहुरक्षरं नित्यं तस्मै वागात्मने नमः   ॥12-047-030॥</td></tr>
<tr><td>यश्चिनोति सतां सेतुमृतेनामृतयोनिना। <br>धर्मार्थव्यवहाराङ्गैस्तस्मै सत्यात्मने नमः   ॥12-047-031॥</td></tr>
<tr><td>यं पृथग्धर्मचरणाः पृथग्धर्मफलैषिणः। <br>पृथग्धर्मैः समर्चन्ति तस्मै धर्मात्मने नमः   ॥12-047-032॥</td></tr>
<tr><td>यं तं व्यक्तस्थमव्यक्तं विचिन्वन्ति महर्षयः। <br>क्षेत्रे क्षेत्रज्ञमासीनं तस्मै क्षेत्रात्मने नमः   ॥12-047-033॥</td></tr>
<tr><td>यं दृगात्मानमात्मस्थं वृतं षोडशभिर्गुणैः। <br>प्राहुः सप्तदशं सांख्यास्तस्मै सांख्यात्मने नमः   ॥12-047-034॥</td></tr>
<tr><td>यं विनिद्रा जितश्वासाः सत्त्वस्थाः संयतेन्द्रियाः। <br>ज्योतिः पश्यन्ति युञ्जानास्तस्मै योगात्मने नमः   ॥12-047-035॥</td></tr>
<tr><td>अपुण्यपुण्योपरमे यं पुनर्भवनिर्भयाः। <br>शान्ताः संन्यासिनो यान्ति तस्मै मोक्षात्मने नमः   ॥12-047-036॥</td></tr>
<tr><td>योऽसौ युगसहस्रान्ते प्रदीप्तार्चिर्विभावसुः। <br>संभक्षयति भूतानि तस्मै घोरात्मने नमः   ॥12-047-037॥</td></tr>
<tr><td>संभक्ष्य सर्वभूतानि कृत्वा चैकार्णवं जगत्। <br>बालः स्वपिति यश्चैकस्तस्मै मायात्मने नमः   ॥12-047-038॥</td></tr>
<tr><td>सहस्रशिरसे तस्मै पुरुषायामितात्मने। <br>चतुःसमुद्रपर्याययोगनिद्रात्मने नमः   ॥12-047-039॥</td></tr>
<tr><td>अजस्य नाभावध्येकं यस्मिन्विश्वं प्रतिष्ठितम्। <br>पुष्करं पुष्कराक्षस्य तस्मै पद्मात्मने नमः   ॥12-047-040॥</td></tr>
<tr><td>यस्य केशेषु जीमूता नद्यः सर्वाङ्गसंधिषु। <br>कुक्षौ समुद्राश्चत्वारस्तस्मै तोयात्मने नमः   ॥12-047-041॥</td></tr>
<tr><td>युगेष्वावर्तते योंऽशैर्दिनर्त्वयनहायनैः। <br>सर्गप्रलययोः कर्ता तस्मै कालात्मने नमः   ॥12-047-042॥</td></tr>
<tr><td>ब्रह्म वक्त्रं भुजौ क्षत्रं कृत्स्नमूरूदरं विशः। <br>पादौ यस्याश्रिताः शूद्रास्तस्मै वर्णात्मने नमः   ॥12-047-043॥</td></tr>
<tr><td>यस्याग्निरास्यं द्यौर्मूर्धा खं नाभिश्चरणौ क्षितिः। <br>सूर्यश्चक्षुर्दिशः श्रोत्रे तस्मै लोकात्मने नमः   ॥12-047-044॥</td></tr>
<tr><td>विषये वर्तमानानां यं तं वैशेषिकैर्गुणैः। <br>प्राहुर्विषयगोप्तारं तस्मै गोप्त्रात्मने नमः   ॥12-047-045॥</td></tr>
<tr><td>अन्नपानेन्धनमयो रसप्राणविवर्धनः। <br>यो धारयति भूतानि तस्मै प्राणात्मने नमः   ॥12-047-046॥</td></tr>
<tr><td>परः कालात्परो यज्ञात्परः सदसतोश्च यः। <br>अनादिरादिर्विश्वस्य तस्मै विश्वात्मने नमः   ॥12-047-047॥</td></tr>
<tr><td>यो मोहयति भूतानि स्नेहरागानुबन्धनैः। <br>सर्गस्य रक्षणार्थाय तस्मै मोहात्मने नमः   ॥12-047-048॥</td></tr>
<tr><td>आत्मज्ञानमिदं ज्ञानं ज्ञात्वा पञ्चस्ववस्थितम्। <br>यं ज्ञानिनोऽधिगच्छन्ति तस्मै ज्ञानात्मने नमः   ॥12-047-049॥</td></tr>
<tr><td>अप्रमेयशरीराय सर्वतोऽनन्तचक्षुषे। <br>अपारपरिमेयाय तस्मै चिन्त्यात्मने नमः   ॥12-047-050॥</td></tr>
<tr><td>जटिने दण्डिने नित्यं लम्बोदरशरीरिणे। <br>कमण्डलुनिषङ्गाय तस्मै ब्रह्मात्मने नमः   ॥12-047-051॥</td></tr>
<tr><td>शूलिने त्रिदशेशाय त्र्यम्बकाय महात्मने। <br>भस्मदिग्धोर्ध्वलिङ्गाय तस्मै रुद्रात्मने नमः   ॥12-047-052॥</td></tr>
<tr><td>पञ्चभूतात्मभूताय भूतादिनिधनात्मने। <br>अक्रोधद्रोहमोहाय तस्मै शान्तात्मने नमः   ॥12-047-053॥</td></tr>
<tr><td>यस्मिन्सर्वं यतः सर्वं यः सर्वं सर्वतश्च यः। <br>यश्च सर्वमयो नित्यं तस्मै सर्वात्मने नमः   ॥12-047-054॥</td></tr>
<tr><td>विश्वकर्मन्नमस्तेऽस्तु विश्वात्मन्विश्वसंभव। <br>अपवर्गोऽसि भूतानां पञ्चानां परतः स्थितः   ॥12-047-055॥</td></tr>
<tr><td>नमस्ते त्रिषु लोकेषु नमस्ते परतस्त्रिषु। <br>नमस्ते दिक्षु सर्वासु त्वं हि सर्वपरायणम्   ॥12-047-056॥</td></tr>
<tr><td>नमस्ते भगवन्विष्णो लोकानां प्रभवाप्यय। <br>त्वं हि कर्ता हृषीकेश संहर्ता चापराजितः   ॥12-047-057॥</td></tr>
<tr><td>तेन पश्यामि ते दिव्यान्भावान्हि त्रिषु वर्त्मसु। <br>तच्च पश्यामि तत्त्वेन यत्ते रूपं सनातनम्   ॥12-047-058॥</td></tr>
<tr><td>दिवं ते शिरसा व्याप्तं पद्भ्यां देवी वसुंधरा। <br>विक्रमेण त्रयो लोकाः पुरुषोऽसि सनातनः   ॥12-047-059॥</td></tr>
<tr><td>अतसीपुष्पसंकाशं पीतवाससमच्युतम्। <br>ये नमस्यन्ति गोविन्दं न तेषां विद्यते भयम्   ॥12-047-060॥</td></tr>
<tr><td>यथा विष्णुमयं सत्यं यथा विष्णुमयं हविः। <br>यथा विष्णुमयं सर्वं पाप्मा मे नश्यतां तथा   ॥12-047-061॥</td></tr>
<tr><td>त्वां प्रपन्नाय भक्ताय गतिमिष्टां जिगीषवे। <br>यच्छ्रेयः पुण्डरीकाक्ष तद्ध्यायस्व सुरोत्तम   ॥12-047-062॥</td></tr>
<tr><td>इति विद्यातपोयोनिरयोनिर्विष्णुरीडितः। <br>वाग्यज्ञेनार्चितो देवः प्रीयतां मे जनार्दनः   ॥12-047-063॥</td></tr>
<tr><td>एतावदुक्त्वा वचनं भीष्मस्तद्गतमानसः। <br>नम इत्येव कृष्णाय प्रणाममकरोत्तदा   ॥12-047-064॥</td></tr>
<tr><td>अभिगम्य तु योगेन भक्तिं भीष्मस्य माधवः। <br>त्रैकाल्यदर्शनं ज्ञानं दिव्यं दातुं ययौ हरिः   ॥12-047-065॥</td></tr>
<tr><td>तस्मिन्नुपरते शब्दे ततस्ते ब्रह्मवादिनः। <br>भीष्मं वाग्भिर्बाष्पकण्ठास्तमानर्चुर्महामतिम्   ॥12-047-066॥</td></tr>
<tr><td>ते स्तुवन्तश्च विप्राग्र्याः केशवं पुरुषोत्तमम्। <br>भीष्मं च शनकैः सर्वे प्रशशंसुः पुनः पुनः   ॥12-047-067॥</td></tr>
<tr><td>विदित्वा भक्तियोगं तु भीष्मस्य पुरुषोत्तमः। <br>सहसोत्थाय संहृष्टो यानमेवान्वपद्यत   ॥12-047-068॥</td></tr>
<tr><td>केशवः सात्यकिश्चैव रथेनैकेन जग्मतुः। <br>अपरेण महात्मानौ युधिष्ठिरधनंजयौ   ॥12-047-069॥</td></tr>
<tr><td>भीमसेनो यमौ चोभौ रथमेकं समास्थितौ। <br>कृपो युयुत्सुः सूतश्च संजयश्चापरं रथम्   ॥12-047-070॥</td></tr>
<tr><td>ते रथैर्नगराकारैः प्रयाताः पुरुषर्षभाः। <br>नेमिघोषेण महता कम्पयन्तो वसुंधराम्   ॥12-047-071॥</td></tr>
<tr><td>ततो गिरः पुरुषवरस्तवान्विता; द्विजेरिताः पथि सुमनाः स शुश्रुवे। <br>कृताञ्जलिं प्रणतमथापरं जनं; स केशिहा मुदितमनाभ्यनन्दत   ॥12-047-072॥</td></tr>
</table>
Verse
 वामदेव उवाच। <br>यत्राधर्मं प्रणयते दुर्बले बलवत्तरः। <br>तां वृत्तिमुपजीवन्ति ये भवन्ति तदन्वयाः   ॥12-094-001॥
राजानमनुवर्तन्ते तं पापाभिप्रवर्तकम्। <br>अविनीतमनुष्यं तत्क्षिप्रं राष्ट्रं विनश्यति   ॥12-094-002॥
यद्वृत्तिमुपजीवन्ति प्रकृतिस्थस्य मानवाः। <br>तदेव विषमस्थस्य स्वजनोऽपि न मृष्यते   ॥12-094-003॥
साहसप्रकृतिर्यत्र कुरुते किंचिदुल्बणम्। <br>अशास्त्रलक्षणो राजा क्षिप्रमेव विनश्यति   ॥12-094-004॥
योऽत्यन्ताचरितां वृत्तिं क्षत्रियो नानुवर्तते। <br>जितानामजितानां च क्षत्रधर्मादपैति सः   ॥12-094-005॥
द्विषन्तं कृतकर्माणं गृहीत्वा नृपती रणे। <br>यो न मानयते द्वेषात्क्षत्रधर्मादपैति सः   ॥12-094-006॥
शक्तः स्यात्सुमुखो राजा कुर्यात्कारुण्यमापदि। <br>प्रियो भवति भूतानां न च विभ्रश्यते श्रियः   ॥12-094-007॥
अप्रियं यस्य कुर्वीत भूयस्तस्य प्रियं चरेत्। <br>नचिरेण प्रियः स स्याद्योऽप्रियः प्रियमाचरेत्   ॥12-094-008॥
मृषावादं परिहरेत्कुर्यात्प्रियमयाचितः। <br>न च कामान्न संरम्भान्न द्वेषाद्धर्ममुत्सृजेत्   ॥12-094-009॥
नापत्रपेत प्रश्नेषु नाभिभव्यां गिरं सृजेत्। <br>न त्वरेत न चासूयेत्तथा संगृह्यते परः   ॥12-094-010॥
प्रिये नातिभृशं हृष्येदप्रिये न च संज्वरेत्। <br>न मुह्येदर्थकृच्छ्रेषु प्रजाहितमनुस्मरन्   ॥12-094-011॥
यः प्रियं कुरुते नित्यं गुणतो वसुधाधिपः। <br>तस्य कर्माणि सिध्यन्ति न च संत्यज्यते श्रिया   ॥12-094-012॥
निवृत्तं प्रतिकूलेभ्यो वर्तमानमनुप्रिये। <br>भक्तं भजेत नृपतिस्तद्वै वृत्तं सतामिह   ॥12-094-013॥
अप्रकीर्णेन्द्रियं प्राज्ञमत्यन्तानुगतं शुचिम्। <br>शक्तं चैवानुरक्तं च युञ्ज्यान्महति कर्मणि   ॥12-094-014॥
एवमेव गुणैर्युक्तो यो न रज्यति भूमिपम्। <br>भर्तुरर्थेष्वसूयन्तं न तं युञ्जीत कर्मणि   ॥12-094-015॥
मूढमैन्द्रियकं लुब्धमनार्यचरितं शठम्। <br>अनतीतोपधं हिंस्रं दुर्बुद्धिमबहुश्रुतम्   ॥12-094-016॥
त्यक्तोपात्तं मद्यरतं द्यूतस्त्रीमृगयापरम्। <br>कार्ये महति यो युञ्ज्याद्धीयते स नृपः श्रियः   ॥12-094-017॥
रक्षितात्मा तु यो राजा रक्ष्यान्यश्चानुरक्षति। <br>प्रजाश्च तस्य वर्धन्ते ध्रुवं च महदश्नुते   ॥12-094-018॥
ये केचिद्भूमिपतयस्तान्सर्वानन्ववेक्षयेत्। <br>सुहृद्भिरनभिख्यातैस्तेन राजा न रिष्यते   ॥12-094-019॥
अपकृत्य बलस्थस्य दूरस्थोऽस्मीति नाश्वसेत्। <br>श्येनानुचरितैर्ह्येते निपतन्ति प्रमाद्यतः   ॥12-094-020॥
दृढमूलस्त्वदुष्टात्मा विदित्वा बलमात्मनः। <br>अबलानभियुञ्जीत न तु ये बलवत्तराः   ॥12-094-021॥
विक्रमेण महीं लब्ध्वा प्रजा धर्मेण पालयन्। <br>आहवे निधनं कुर्याद्राजा धर्मपरायणः   ॥12-094-022॥
मरणान्तमिदं सर्वं नेह किंचिदनामयम्। <br>तस्माद्धर्मे स्थितो राजा प्रजा धर्मेण पालयेत्   ॥12-094-023॥
रक्षाधिकरणं युद्धं तथा धर्मानुशासनम्। <br>मन्त्रचिन्त्यं सुखं काले पञ्चभिर्वर्धते मही   ॥12-094-024॥
एतानि यस्य गुप्तानि स राजा राजसत्तम। <br>सततं वर्तमानोऽत्र राजा भुङ्क्ते महीमिमाम्   ॥12-094-025॥
नैतान्येकेन शक्यानि सातत्येनान्ववेक्षितुम्। <br>एतेष्वाप्तान्प्रतिष्ठाप्य राजा भुङ्क्ते महीं चिरम्   ॥12-094-026॥
दातारं संविभक्तारं मार्दवोपगतं शुचिम्। <br>असंत्यक्तमनुष्यं च तं जनाः कुर्वते प्रियम्   ॥12-094-027॥
यस्तु निःश्रेयसं ज्ञात्वा ज्ञानं तत्प्रतिपद्यते। <br>आत्मनो मतमुत्सृज्य तं लोकोऽनुविधीयते   ॥12-094-028॥
योऽर्थकामस्य वचनं प्रातिकूल्यान्न मृष्यते। <br>शृणोति प्रतिकूलानि विमना नचिरादिव   ॥12-094-029॥
अग्राम्यचरितां बुद्धिमत्यन्तं यो न बुध्यते। <br>जितानामजितानां च क्षत्रधर्मादपैति सः   ॥12-094-030॥
मुख्यानमात्यान्यो हित्वा निहीनान्कुरुते प्रियान्। <br>स वै व्यसनमासाद्य गाधमार्तो न विन्दति   ॥12-094-031॥
यः कल्याणगुणाञ्ज्ञातीन्द्वेषान्नैवाभिमन्यते। <br>अदृढात्मा दृढक्रोधो नास्यार्थो रमतेऽन्तिके   ॥12-094-032॥
अथ यो गुणसंपन्नान्हृदयस्याप्रियानपि। <br>प्रियेण कुरुते वश्यांश्चिरं यशसि तिष्ठति   ॥12-094-033॥
नाकाले प्रणयेदर्थान्नाप्रिये जातु संज्वरेत्। <br>प्रिये नातिभृशं हृष्येद्युज्येतारोग्यकर्मणि   ॥12-094-034॥
के मानुरक्ता राजानः के भयात्समुपाश्रिताः। <br>मध्यस्थदोषाः के चैषामिति नित्यं विचिन्तयेत्   ॥12-094-035॥
न जातु बलवान्भूत्वा दुर्बले विश्वसेत्क्वचित्। <br>भारुण्डसदृशा ह्येते निपतन्ति प्रमाद्यतः   ॥12-094-036॥
अपि सर्वैर्गुणैर्युक्तं भर्तारं प्रियवादिनम्। <br>अभिद्रुह्यति पापात्मा तस्माद्धि विभिषेज्जनात्   ॥12-094-037॥
एतां राजोपनिषदं ययातिः स्माह नाहुषः। <br>मनुष्यविजये युक्तो हन्ति शत्रूननुत्तमान्   ॥12-094-038॥

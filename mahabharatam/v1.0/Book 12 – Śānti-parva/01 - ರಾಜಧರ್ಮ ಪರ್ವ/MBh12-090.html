<table border = "1"><tr><td>Verse</td></tr>
<tr><td> भीष्म उवाच। <br>वनस्पतीन्भक्ष्यफलान्न छिन्द्युर्विषये तव। <br>ब्राह्मणानां मूलफलं धर्म्यमाहुर्मनीषिणः   ॥12-090-001॥</td></tr>
<tr><td>ब्राह्मणेभ्योऽतिरिक्तं च भुञ्जीरन्नितरे जनाः। <br>न ब्राह्मणोपरोधेन हरेदन्यः कथंचन   ॥12-090-002॥</td></tr>
<tr><td>विप्रश्चेत्त्यागमातिष्ठेदाख्यायावृत्तिकर्शितः। <br>परिकल्प्यास्य वृत्तिः स्यात्सदारस्य नराधिप   ॥12-090-003॥</td></tr>
<tr><td>स चेन्नोपनिवर्तेत वाच्यो ब्राह्मणसंसदि। <br>कस्मिन्निदानीं मर्यादामयं लोकः करिष्यति   ॥12-090-004॥</td></tr>
<tr><td>असंशयं निवर्तेत न चेद्वक्ष्यत्यतः परम्। <br>पूर्वं परोक्षं कर्तव्यमेतत्कौन्तेय शासनम्   ॥12-090-005॥</td></tr>
<tr><td>आहुरेतज्जना ब्रह्मन्न चैतच्छ्रद्दधाम्यहम्। <br>निमन्त्र्यश्च भवेद्भोगैरवृत्त्या चेत्तदाचरेत्   ॥12-090-006॥</td></tr>
<tr><td>कृषिगोरक्ष्यवाणिज्यं लोकानामिह जीवनम्। <br>ऊर्ध्वं चैव त्रयी विद्या सा भूतान्भावयत्युत   ॥12-090-007॥</td></tr>
<tr><td>तस्यां प्रयतमानायां ये स्युस्तत्परिपन्थिनः। <br>दस्यवस्तद्वधायेह ब्रह्मा क्षत्रमथासृजत्   ॥12-090-008॥</td></tr>
<tr><td>शत्रूञ्जहि प्रजा रक्ष यजस्व क्रतुभिर्नृप। <br>युध्यस्व समरे वीरो भूत्वा कौरवनन्दन   ॥12-090-009॥</td></tr>
<tr><td>संरक्ष्यान्पालयेद्राजा यः स राजार्यकृत्तमः। <br>ये केचित्तान्न रक्षन्ति तैरर्थो नास्ति कश्चन   ॥12-090-010॥</td></tr>
<tr><td>सदैव राज्ञा बोद्धव्यं सर्वलोकाद्युधिष्ठिर। <br>तस्माद्धेतोर्हि भुञ्जीत मनुष्यानेव मानवः   ॥12-090-011॥</td></tr>
<tr><td>अन्तरेभ्यः परान्रक्षन्परेभ्यः पुनरन्तरान्। <br>परान्परेभ्यः स्वान्स्वेभ्यः सर्वान्पालय नित्यदा   ॥12-090-012॥</td></tr>
<tr><td>आत्मानं सर्वतो रक्षन्राजा रक्षेत मेदिनीम्। <br>आत्ममूलमिदं सर्वमाहुर्हि विदुषो जनाः   ॥12-090-013॥</td></tr>
<tr><td>किं छिद्रं कोऽनुषङ्गो मे किं वास्त्यविनिपातितम्। <br>कुतो मामास्रवेद्दोष इति नित्यं विचिन्तयेत्   ॥12-090-014॥</td></tr>
<tr><td>गुप्तैश्चारैरनुमतैः पृथिवीमनुचारयेत्। <br>सुनीतं यदि मे वृत्तं प्रशंसन्ति न वा पुनः। <br>कच्चिद्रोचेज्जनपदे कच्चिद्राष्ट्रे च मे यशः   ॥12-090-015॥</td></tr>
<tr><td>धर्मज्ञानां धृतिमतां संग्रामेष्वपलायिनाम्। <br>राष्ट्रं च येऽनुजीवन्ति ये च राज्ञोऽनुजीविनः   ॥12-090-016॥</td></tr>
<tr><td>अमात्यानां च सर्वेषां मध्यस्थानां च सर्वशः। <br>ये च त्वाभिप्रशंसेयुर्निन्देयुरथ वा पुनः। <br>सर्वान्सुपरिणीतांस्तान्कारयेत युधिष्ठिर   ॥12-090-017॥</td></tr>
<tr><td>एकान्तेन हि सर्वेषां न शक्यं तात रोचितुम्। <br>मित्रामित्रमथो मध्यं सर्वभूतेषु भारत   ॥12-090-018॥</td></tr>
<tr><td>तुल्यबाहुबलानां च गुणैरपि निषेविनाम्। <br>कथं स्यादधिकः कश्चित्स तु भुञ्जीत मानवान्   ॥12-090-019॥</td></tr>
<tr><td>ये चरा ह्यचरानद्युरदंष्ट्रान्दंष्ट्रिणस्तथा। <br>आशीविषा इव क्रुद्धा भुजगा भुजगानिव   ॥12-090-020॥</td></tr>
<tr><td>एतेभ्यश्चाप्रमत्तः स्यात्सदा यत्तो युधिष्ठिर। <br>भारुण्डसदृशा ह्येते निपतन्ति प्रमाद्यतः   ॥12-090-021॥</td></tr>
<tr><td>कच्चित्ते वणिजो राष्ट्रे नोद्विजन्ते करार्दिताः। <br>क्रीणन्तो बहु वाल्पेन कान्तारकृतनिश्रमाः   ॥12-090-022॥</td></tr>
<tr><td>कच्चित्कृषिकरा राष्ट्रं न जहत्यतिपीडिताः। <br>ये वहन्ति धुरं राज्ञां संभरन्तीतरानपि   ॥12-090-023॥</td></tr>
<tr><td>इतो दत्तेन जीवन्ति देवाः पितृगणास्तथा। <br>मनुष्योरगरक्षांसि वयांसि पशवस्तथा   ॥12-090-024॥</td></tr>
<tr><td>एषा ते राष्ट्रवृत्तिश्च राष्ट्रगुप्तिश्च भारत। <br>एतमेवार्थमाश्रित्य भूयो वक्ष्यामि पाण्डव   ॥12-090-025॥</td></tr>
</table>
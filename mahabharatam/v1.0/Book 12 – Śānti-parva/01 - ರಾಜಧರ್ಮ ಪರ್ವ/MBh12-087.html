<table border = "1"><tr><td>Verse</td></tr>
<tr><td> युधिष्ठिर उवाच। <br>कथंविधं पुरं राजा स्वयमावस्तुमर्हति। <br>कृतं वा कारयित्वा वा तन्मे ब्रूहि पितामह   ॥12-087-001॥</td></tr>
<tr><td> भीष्म उवाच। <br>यत्र कौन्तेय वस्तव्यं सपुत्रभ्रातृबन्धुना। <br>न्याय्यं तत्र परिप्रष्टुं गुप्तिं वृत्तिं च भारत   ॥12-087-002॥</td></tr>
<tr><td>तस्मात्ते वर्तयिष्यामि दुर्गकर्म विशेषतः। <br>श्रुत्वा तथा विधातव्यमनुष्ठेयं च यत्नतः   ॥12-087-003॥</td></tr>
<tr><td>षड्विधं दुर्गमास्थाय पुराण्यथ निवेशयेत्। <br>सर्वसंपत्प्रधानं यद्बाहुल्यं वापि संभवेत्   ॥12-087-004॥</td></tr>
<tr><td>धन्वदुर्गं महीदुर्गं गिरिदुर्गं तथैव च। <br>मनुष्यदुर्गमब्दुर्गं वनदुर्गं च तानि षट्   ॥12-087-005॥</td></tr>
<tr><td>यत्पुरं दुर्गसंपन्नं धान्यायुधसमन्वितम्। <br>दृढप्राकारपरिखं हस्त्यश्वरथसंकुलम्   ॥12-087-006॥</td></tr>
<tr><td>विद्वांसः शिल्पिनो यत्र निचयाश्च सुसंचिताः। <br>धार्मिकश्च जनो यत्र दाक्ष्यमुत्तममास्थितः   ॥12-087-007॥</td></tr>
<tr><td>ऊर्जस्विनरनागाश्वं चत्वरापणशोभितम्। <br>प्रसिद्धव्यवहारं च प्रशान्तमकुतोभयम्   ॥12-087-008॥</td></tr>
<tr><td>सुप्रभं सानुनादं च सुप्रशस्तनिवेशनम्। <br>शूराढ्यजनसंपन्नं ब्रह्मघोषानुनादितम्   ॥12-087-009॥</td></tr>
<tr><td>समाजोत्सवसंपन्नं सदापूजितदैवतम्। <br>वश्यामात्यबलो राजा तत्पुरं स्वयमावसेत्   ॥12-087-010॥</td></tr>
<tr><td>तत्र कोशं बलं मित्रं व्यवहारं च वर्धयेत्। <br>पुरे जनपदे चैव सर्वदोषान्निवर्तयेत्   ॥12-087-011॥</td></tr>
<tr><td>भाण्डागारायुधागारं प्रयत्नेनाभिवर्धयेत्। <br>निचयान्वर्धयेत्सर्वांस्तथा यन्त्रगदागदान्   ॥12-087-012॥</td></tr>
<tr><td>काष्ठलोहतुषाङ्गारदारुशृङ्गास्थिवैणवान्। <br>मज्जास्नेहवसाक्षौद्रमौषधग्राममेव च   ॥12-087-013॥</td></tr>
<tr><td>शणं सर्जरसं धान्यमायुधानि शरांस्तथा। <br>चर्म स्नायु तथा वेत्रं मुञ्जबल्बजधन्वनान्   ॥12-087-014॥</td></tr>
<tr><td>आशयाश्चोदपानाश्च प्रभूतसलिला वराः। <br>निरोद्धव्याः सदा राज्ञा क्षीरिणश्च महीरुहाः   ॥12-087-015॥</td></tr>
<tr><td>सत्कृताश्च प्रयत्नेन आचार्यर्त्विक्पुरोहिताः। <br>महेष्वासाः स्थपतयः सांवत्सरचिकित्सकाः   ॥12-087-016॥</td></tr>
<tr><td>प्राज्ञा मेधाविनो दान्ता दक्षाः शूरा बहुश्रुताः। <br>कुलीनाः सत्त्वसंपन्ना युक्ताः सर्वेषु कर्मसु   ॥12-087-017॥</td></tr>
<tr><td>पूजयेद्धार्मिकान्राजा निगृह्णीयादधार्मिकान्। <br>नियुञ्ज्याच्च प्रयत्नेन सर्ववर्णान्स्वकर्मसु   ॥12-087-018॥</td></tr>
<tr><td>बाह्यमाभ्यन्तरं चैव पौरजानपदं जनम्। <br>चारैः सुविदितं कृत्वा ततः कर्म प्रयोजयेत्   ॥12-087-019॥</td></tr>
<tr><td>चारान्मन्त्रं च कोशं च मन्त्रं चैव विशेषतः। <br>अनुतिष्ठेत्स्वयं राजा सर्वं ह्यत्र प्रतिष्ठितम्   ॥12-087-020॥</td></tr>
<tr><td>उदासीनारिमित्राणां सर्वमेव चिकीर्षितम्। <br>पुरे जनपदे चैव ज्ञातव्यं चारचक्षुषा   ॥12-087-021॥</td></tr>
<tr><td>ततस्तथा विधातव्यं सर्वमेवाप्रमादतः। <br>भक्तान्पूजयता नित्यं द्विषतश्च निगृह्णता   ॥12-087-022॥</td></tr>
<tr><td>यष्टव्यं क्रतुभिर्नित्यं दातव्यं चाप्यपीडया। <br>प्रजानां रक्षणं कार्यं न कार्यं कर्म गर्हितम्   ॥12-087-023॥</td></tr>
<tr><td>कृपणानाथवृद्धानां विधवानां च योषिताम्। <br>योगक्षेमं च वृत्तिं च नित्यमेव प्रकल्पयेत्   ॥12-087-024॥</td></tr>
<tr><td>आश्रमेषु यथाकालं चेलभाजनभोजनम्। <br>सदैवोपहरेद्राजा सत्कृत्यानवमन्य च   ॥12-087-025॥</td></tr>
<tr><td>आत्मानं सर्वकार्याणि तापसे राज्यमेव च। <br>निवेदयेत्प्रयत्नेन तिष्ठेत्प्रह्वश्च सर्वदा   ॥12-087-026॥</td></tr>
<tr><td>सर्वार्थत्यागिनं राजा कुले जातं बहुश्रुतम्। <br>पूजयेत्तादृशं दृष्ट्वा शयनासनभोजनैः   ॥12-087-027॥</td></tr>
<tr><td>तस्मिन्कुर्वीत विश्वासं राजा कस्यांचिदापदि। <br>तापसेषु हि विश्वासमपि कुर्वन्ति दस्यवः   ॥12-087-028॥</td></tr>
<tr><td>तस्मिन्निधीनादधीत प्रज्ञां पर्याददीत च। <br>न चाप्यभीक्ष्णं सेवेत भृशं वा प्रतिपूजयेत्   ॥12-087-029॥</td></tr>
<tr><td>अन्यः कार्यः स्वराष्ट्रेषु परराष्ट्रेषु चापरः। <br>अटवीष्वपरः कार्यः सामन्तनगरेषु च   ॥12-087-030॥</td></tr>
<tr><td>तेषु सत्कारसंस्कारान्संविभागांश्च कारयेत्। <br>परराष्ट्राटवीस्थेषु यथा स्वविषये तथा   ॥12-087-031॥</td></tr>
<tr><td>ते कस्यांचिदवस्थायां शरणं शरणार्थिने। <br>राज्ञे दद्युर्यथाकामं तापसाः संशितव्रताः   ॥12-087-032॥</td></tr>
<tr><td>एष ते लक्षणोद्देशः संक्षेपेण प्रकीर्तितः। <br>यादृशं नगरं राजा स्वयमावस्तुमर्हति   ॥12-087-033॥</td></tr>
</table>
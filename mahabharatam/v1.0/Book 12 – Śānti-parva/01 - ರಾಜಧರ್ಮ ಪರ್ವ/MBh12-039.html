<table border = "1"><tr><td>Verse</td></tr>
<tr><td> वैशंपायन उवाच। <br>प्रवेशने तु पार्थानां जनस्य पुरवासिनः। <br>दिदृक्षूणां सहस्राणि समाजग्मुर्बहून्यथ   ॥12-039-001॥</td></tr>
<tr><td>स राजमार्गः शुशुभे समलंकृतचत्वरः। <br>यथा चन्द्रोदये राजन्वर्धमानो महोदधिः   ॥12-039-002॥</td></tr>
<tr><td>गृहाणि राजमार्गे तु रत्नवन्ति बृहन्ति च। <br>प्राकम्पन्तेव भारेण स्त्रीणां पूर्णानि भारत   ॥12-039-003॥</td></tr>
<tr><td>ताः शनैरिव सव्रीडं प्रशशंसुर्युधिष्ठिरम्। <br>भीमसेनार्जुनौ चैव माद्रीपुत्रौ च पाण्डवौ   ॥12-039-004॥</td></tr>
<tr><td>धन्या त्वमसि पाञ्चालि या त्वं पुरुषसत्तमान्। <br>उपतिष्ठसि कल्याणि महर्षीनिव गौतमी   ॥12-039-005॥</td></tr>
<tr><td>तव कर्माण्यमोघानि व्रतचर्या च भामिनि। <br>इति कृष्णां महाराज प्रशशंसुस्तदा स्त्रियः   ॥12-039-006॥</td></tr>
<tr><td>प्रशंसावचनैस्तासां मिथःशब्दैश्च भारत। <br>प्रीतिजैश्च तदा शब्दैः पुरमासीत्समाकुलम्   ॥12-039-007॥</td></tr>
<tr><td>तमतीत्य यथायुक्तं राजमार्गं युधिष्ठिरः। <br>अलंकृतं शोभमानमुपायाद्राजवेश्म ह   ॥12-039-008॥</td></tr>
<tr><td>ततः प्रकृतयः सर्वाः पौरजानपदास्तथा। <br>ऊचुः कथाः कर्णसुखाः समुपेत्य ततस्ततः   ॥12-039-009॥</td></tr>
<tr><td>दिष्ट्या जयसि राजेन्द्र शत्रूञ्शत्रुनिसूदन। <br>दिष्ट्या राज्यं पुनः प्राप्तं धर्मेण च बलेन च   ॥12-039-010॥</td></tr>
<tr><td>भव नस्त्वं महाराज राजेह शरदां शतम्। <br>प्रजाः पालय धर्मेण यथेन्द्रस्त्रिदिवं नृप   ॥12-039-011॥</td></tr>
<tr><td>एवं राजकुलद्वारि मङ्गलैरभिपूजितः। <br>आशीर्वादान्द्विजैरुक्तान्प्रतिगृह्य समन्ततः   ॥12-039-012॥</td></tr>
<tr><td>प्रविश्य भवनं राजा देवराजगृहोपमम्। <br>श्रुत्वा विजयसंयुक्तं रथात्पश्चादवातरत्   ॥12-039-013॥</td></tr>
<tr><td>प्रविश्याभ्यन्तरं श्रीमान्दैवतान्यभिगम्य च। <br>पूजयामास रत्नैश्च गन्धैर्माल्यैश्च सर्वशः   ॥12-039-014॥</td></tr>
<tr><td>निश्चक्राम ततः श्रीमान्पुनरेव महायशाः। <br>ददर्श ब्राह्मणांश्चैव सोऽभिरूपानुपस्थितान्   ॥12-039-015॥</td></tr>
<tr><td>स संवृतस्तदा विप्रैराशीर्वादविवक्षुभिः। <br>शुशुभे विमलश्चन्द्रस्तारागणवृतो यथा   ॥12-039-016॥</td></tr>
<tr><td>तान्स संपूजयामास कौन्तेयो विधिवद्द्विजान्। <br>धौम्यं गुरुं पुरस्कृत्य ज्येष्ठं पितरमेव च   ॥12-039-017॥</td></tr>
<tr><td>सुमनोमोदकै रत्नैर्हिरण्येन च भूरिणा। <br>गोभिर्वस्त्रैश्च राजेन्द्र विविधैश्च किमिच्छकैः   ॥12-039-018॥</td></tr>
<tr><td>ततः पुण्याहघोषोऽभूद्दिवं स्तब्ध्वेव भारत। <br>सुहृदां हर्षजननः पुण्यः श्रुतिसुखावहः   ॥12-039-019॥</td></tr>
<tr><td>हंसवन्नेदुषां राजन्द्विजानां तत्र भारती। <br>शुश्रुवे वेदविदुषां पुष्कलार्थपदाक्षरा   ॥12-039-020॥</td></tr>
<tr><td>ततो दुन्दुभिनिर्घोषः शङ्खानां च मनोरमः। <br>जयं प्रवदतां तत्र स्वनः प्रादुरभून्नृप   ॥12-039-021॥</td></tr>
<tr><td>निःशब्दे च स्थिते तत्र ततो विप्रजने पुनः। <br>राजानं ब्राह्मणच्छद्मा चार्वाको राक्षसोऽब्रवीत्   ॥12-039-022॥</td></tr>
<tr><td>तत्र दुर्योधनसखा भिक्षुरूपेण संवृतः। <br>सांख्यः शिखी त्रिदण्डी च धृष्टो विगतसाध्वसः   ॥12-039-023॥</td></tr>
<tr><td>वृतः सर्वैस्तदा विप्रैराशीर्वादविवक्षुभिः। <br>परंसहस्रै राजेन्द्र तपोनियमसंस्थितैः   ॥12-039-024॥</td></tr>
<tr><td>स दुष्टः पापमाशंसन्पाण्डवानां महात्मनाम्। <br>अनामन्त्र्यैव तान्विप्रांस्तमुवाच महीपतिम्   ॥12-039-025॥</td></tr>
<tr><td>इमे प्राहुर्द्विजाः सर्वे समारोप्य वचो मयि। <br>धिग्भवन्तं कुनृपतिं ज्ञातिघातिनमस्तु वै   ॥12-039-026॥</td></tr>
<tr><td>किं ते राज्येन कौन्तेय कृत्वेमं ज्ञातिसंक्षयम्। <br>घातयित्वा गुरूंश्चैव मृतं श्रेयो न जीवितम्   ॥12-039-027॥</td></tr>
<tr><td>इति ते वै द्विजाः श्रुत्वा तस्य घोरस्य रक्षसः। <br>विव्यथुश्चुक्रुशुश्चैव तस्य वाक्यप्रधर्षिताः   ॥12-039-028॥</td></tr>
<tr><td>ततस्ते ब्राह्मणाः सर्वे स च राजा युधिष्ठिरः। <br>व्रीडिताः परमोद्विग्नास्तूष्णीमासन्विशां पते   ॥12-039-029॥</td></tr>
<tr><td> युधिष्ठिर उवाच। <br>प्रसीदन्तु भवन्तो मे प्रणतस्याभियाचतः। <br>प्रत्यापन्नं व्यसनिनं न मां धिक्कर्तुमर्हथ   ॥12-039-030॥</td></tr>
<tr><td> वैशंपायन उवाच। <br>ततो राजन्ब्राह्मणास्ते सर्व एव विशां पते। <br>ऊचुर्नैतद्वचोऽस्माकं श्रीरस्तु तव पार्थिव   ॥12-039-031॥</td></tr>
<tr><td>जज्ञुश्चैव महात्मानस्ततस्तं ज्ञानचक्षुषा। <br>ब्राह्मणा वेदविद्वांसस्तपोभिर्विमलीकृताः   ॥12-039-032॥</td></tr>
<tr><td> ब्राह्मणा ऊचुः। <br>एष दुर्योधनसखा चार्वाको नाम राक्षसः। <br>परिव्राजकरूपेण हितं तस्य चिकीर्षति   ॥12-039-033॥</td></tr>
<tr><td>न वयं ब्रूम धर्मात्मन्व्येतु ते भयमीदृशम्। <br>उपतिष्ठतु कल्याणं भवन्तं भ्रातृभिः सह   ॥12-039-034॥</td></tr>
<tr><td> वैशंपायन उवाच। <br>ततस्ते ब्राह्मणाः सर्वे हुंकारैः क्रोधमूर्छिताः। <br>निर्भर्त्सयन्तः शुचयो निजघ्नुः पापराक्षसम्   ॥12-039-035॥</td></tr>
<tr><td>स पपात विनिर्दग्धस्तेजसा ब्रह्मवादिनाम्। <br>महेन्द्राशनिनिर्दग्धः पादपोऽङ्कुरवानिव   ॥12-039-036॥</td></tr>
<tr><td>पूजिताश्च ययुर्विप्रा राजानमभिनन्द्य तम्। <br>राजा च हर्षमापेदे पाण्डवः ससुहृज्जनः   ॥12-039-037॥</td></tr>
<tr><td> वासुदेव उवाच। <br>ब्राह्मणास्तात लोकेऽस्मिन्नर्चनीयाः सदा मम। <br>एते भूमिचरा देवा वाग्विषाः सुप्रसादकाः   ॥12-039-038॥</td></tr>
<tr><td>पुरा कृतयुगे तात चार्वाको नाम राक्षसः। <br>तपस्तेपे महाबाहो बदर्यां बहुवत्सरम्   ॥12-039-039॥</td></tr>
<tr><td>छन्द्यमानो वरेणाथ ब्रह्मणा स पुनः पुनः। <br>अभयं सर्वभूतेभ्यो वरयामास भारत   ॥12-039-040॥</td></tr>
<tr><td>द्विजावमानादन्यत्र प्रादाद्वरमनुत्तमम्। <br>अभयं सर्वभूतेभ्यस्ततस्तस्मै जगत्प्रभुः   ॥12-039-041॥</td></tr>
<tr><td>स तु लब्धवरः पापो देवानमितविक्रमः। <br>राक्षसस्तापयामास तीव्रकर्मा महाबलः   ॥12-039-042॥</td></tr>
<tr><td>ततो देवाः समेत्याथ ब्रह्माणमिदमब्रुवन्। <br>वधाय रक्षसस्तस्य बलविप्रकृतास्तदा   ॥12-039-043॥</td></tr>
<tr><td>तानुवाचाव्ययो देवो विहितं तत्र वै मया। <br>यथास्य भविता मृत्युरचिरेणैव भारत   ॥12-039-044॥</td></tr>
<tr><td>राजा दुर्योधनो नाम सखास्य भविता नृप। <br>तस्य स्नेहावबद्धोऽसौ ब्राह्मणानवमंस्यते   ॥12-039-045॥</td></tr>
<tr><td>तत्रैनं रुषिता विप्रा विप्रकारप्रधर्षिताः। <br>धक्ष्यन्ति वाग्बलाः पापं ततो नाशं गमिष्यति   ॥12-039-046॥</td></tr>
<tr><td>स एष निहतः शेते ब्रह्मदण्डेन राक्षसः। <br>चार्वाको नृपतिश्रेष्ठ मा शुचो भरतर्षभ   ॥12-039-047॥</td></tr>
<tr><td>हतास्ते क्षत्रधर्मेण ज्ञातयस्तव पार्थिव। <br>स्वर्गताश्च महात्मानो वीराः क्षत्रियपुंगवाः   ॥12-039-048॥</td></tr>
<tr><td>स त्वमातिष्ठ कल्याणं मा ते भूद्ग्लानिरच्युत। <br>शत्रूञ्जहि प्रजा रक्ष द्विजांश्च प्रतिपालय   ॥12-039-049॥</td></tr>
</table>
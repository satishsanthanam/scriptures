<table border = "1"><tr><td>Verse</td></tr>
<tr><td> वैशंपायन उवाच। <br>अव्याहरति कौन्तेये धर्मपुत्रे युधिष्ठिरे। <br>गुडाकेशो हृषीकेशमभ्यभाषत पाण्डवः   ॥12-029-001॥</td></tr>
<tr><td>ज्ञातिशोकाभिसंतप्तो धर्मराजः परंतपः। <br>एष शोकार्णवे मग्नस्तमाश्वासय माधव   ॥12-029-002॥</td></tr>
<tr><td>सर्वे स्म ते संशयिताः पुनरेव जनार्दन। <br>अस्य शोकं महाबाहो प्रणाशयितुमर्हसि   ॥12-029-003॥</td></tr>
<tr><td>एवमुक्तस्तु गोविन्दो विजयेन महात्मना। <br>पर्यवर्तत राजानं पुण्डरीकेक्षणोऽच्युतः   ॥12-029-004॥</td></tr>
<tr><td>अनतिक्रमणीयो हि धर्मराजस्य केशवः। <br>बाल्यात्प्रभृति गोविन्दः प्रीत्या चाभ्यधिकोऽर्जुनात्   ॥12-029-005॥</td></tr>
<tr><td>संप्रगृह्य महाबाहुर्भुजं चन्दनभूषितम्। <br>शैलस्तम्भोपमं शौरिरुवाचाभिविनोदयन्   ॥12-029-006॥</td></tr>
<tr><td>शुशुभे वदनं तस्य सुदंष्ट्रं चारुलोचनम्। <br>व्याकोशमिव विस्पष्टं पद्मं सूर्यविबोधितम्   ॥12-029-007॥</td></tr>
<tr><td>मा कृथाः पुरुषव्याघ्र शोकं त्वं गात्रशोषणम्। <br>न हि ते सुलभा भूयो ये हतास्मिन्रणाजिरे   ॥12-029-008॥</td></tr>
<tr><td>स्वप्नलब्धा यथा लाभा वितथाः प्रतिबोधने। <br>एवं ते क्षत्रिया राजन्ये व्यतीता महारणे   ॥12-029-009॥</td></tr>
<tr><td>सर्वे ह्यभिमुखाः शूरा विगता रणशोभिनः। <br>नैषां कश्चित्पृष्ठतो वा पलायन्वापि पातितः   ॥12-029-010॥</td></tr>
<tr><td>सर्वे त्यक्त्वात्मनः प्राणान्युद्ध्वा वीरा महाहवे। <br>शस्त्रपूता दिवं प्राप्ता न ताञ्शोचितुमर्हसि   ॥12-029-011॥</td></tr>
<tr><td>अत्रैवोदाहरन्तीममितिहासं पुरातनम्। <br>सृञ्जयं पुत्रशोकार्तं यथायं प्राह नारदः   ॥12-029-012॥</td></tr>
<tr><td>सुखदुःखैरहं त्वं च प्रजाः सर्वाश्च सृञ्जय। <br>अविमुक्तं चरिष्यामस्तत्र का परिदेवना   ॥12-029-013॥</td></tr>
<tr><td>महाभाग्यं परं राज्ञां कीर्त्यमानं मया शृणु। <br>गच्छावधानं नृपते ततो दुःखं प्रहास्यसि   ॥12-029-014॥</td></tr>
<tr><td>मृतान्महानुभावांस्त्वं श्रुत्वैव तु महीपतीन्। <br>श्रुत्वापनय संतापं शृणु विस्तरशश्च मे   ॥12-029-015॥</td></tr>
<tr><td>आविक्षितं मरुत्तं मे मृतं सृञ्जय शुश्रुहि। <br>यस्य सेन्द्राः सवरुणा बृहस्पतिपुरोगमाः। <br>देवा विश्वसृजो राज्ञो यज्ञमीयुर्महात्मनः   ॥12-029-016॥</td></tr>
<tr><td>यः स्पर्धामनयच्छक्रं देवराजं शतक्रतुम्। <br>शक्रप्रियैषी यं विद्वान्प्रत्याचष्ट बृहस्पतिः। <br>संवर्तो याजयामास यं पीडार्थं बृहस्पतेः   ॥12-029-017॥</td></tr>
<tr><td>यस्मिन्प्रशासति सतां नृपतौ नृपसत्तम। <br>अकृष्टपच्या पृथिवी विबभौ चैत्यमालिनी   ॥12-029-018॥</td></tr>
<tr><td>आविक्षितस्य वै सत्रे विश्वे देवाः सभासदः। <br>मरुतः परिवेष्टारः साध्याश्चासन्महात्मनः   ॥12-029-019॥</td></tr>
<tr><td>मरुद्गणा मरुत्तस्य यत्सोममपिबन्त ते। <br>देवान्मनुष्यान्गन्धर्वानत्यरिच्यन्त दक्षिणाः   ॥12-029-020॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-021॥</td></tr>
<tr><td>सुहोत्रं चेद्वैतिथिनं मृतं सृञ्जय शुश्रुम। <br>यस्मै हिरण्यं ववृषे मघवान्परिवत्सरम्   ॥12-029-022॥</td></tr>
<tr><td>सत्यनामा वसुमती यं प्राप्यासीज्जनाधिप। <br>हिरण्यमवहन्नद्यस्तस्मिञ्जनपदेश्वरे   ॥12-029-023॥</td></tr>
<tr><td>कूर्मान्कर्कटकान्नक्रान्मकराञ्शिंशुकानपि। <br>नदीष्वपातयद्राजन्मघवा लोकपूजितः   ॥12-029-024॥</td></tr>
<tr><td>हैरण्यान्पतितान्दृष्ट्वा मत्स्यान्मकरकच्छपान्। <br>सहस्रशोऽथ शतशस्ततोऽस्मयत वैतिथिः   ॥12-029-025॥</td></tr>
<tr><td>तद्धिरण्यमपर्यन्तमावृत्तं कुरुजाङ्गले। <br>ईजानो वितते यज्ञे ब्राह्मणेभ्यः समाहितः   ॥12-029-026॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः। <br>अदक्षिणमयज्वानं श्वैत्य संशाम्य मा शुचः   ॥12-029-027॥</td></tr>
<tr><td>अङ्गं बृहद्रथं चैव मृतं शुश्रुम सृञ्जय। <br>यः सहस्रं सहस्राणां श्वेतानश्वानवासृजत्   ॥12-029-028॥</td></tr>
<tr><td>सहस्रं च सहस्राणां कन्या हेमविभूषिताः। <br>ईजानो वितते यज्ञे दक्षिणामत्यकालयत्   ॥12-029-029॥</td></tr>
<tr><td>शतं शतसहस्राणां वृषाणां हेममालिनाम्। <br>गवां सहस्रानुचरं दक्षिणामत्यकालयत्   ॥12-029-030॥</td></tr>
<tr><td>अङ्गस्य यजमानस्य तदा विष्णुपदे गिरौ। <br>अमाद्यदिन्द्रः सोमेन दक्षिणाभिर्द्विजातयः   ॥12-029-031॥</td></tr>
<tr><td>यस्य यज्ञेषु राजेन्द्र शतसंख्येषु वै पुनः। <br>देवान्मनुष्यान्गन्धर्वानत्यरिच्यन्त दक्षिणाः   ॥12-029-032॥</td></tr>
<tr><td>न जातो जनिता चान्यः पुमान्यस्तत्प्रदास्यति। <br>यदङ्गः प्रददौ वित्तं सोमसंस्थासु सप्तसु   ॥12-029-033॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-034॥</td></tr>
<tr><td>शिबिमौशीनरं चैव मृतं शुश्रुम सृञ्जय। <br>य इमां पृथिवीं कृत्स्नां चर्मवत्समवेष्टयत्   ॥12-029-035॥</td></tr>
<tr><td>महता रथघोषेण पृथिवीमनुनादयन्। <br>एकच्छत्रां महीं चक्रे जैत्रेणैकरथेन यः   ॥12-029-036॥</td></tr>
<tr><td>यावदद्य गवाश्वं स्यादारण्यैः पशुभिः सह। <br>तावतीः प्रददौ गाः स शिबिरौशीनरोऽध्वरे   ॥12-029-037॥</td></tr>
<tr><td>नोद्यन्तारं धुरं तस्य कंचिन्मेने प्रजापतिः। <br>न भूतं न भविष्यन्तं सर्वराजसु भारत। <br>अन्यत्रौशीनराच्छैब्याद्राजर्षेरिन्द्रविक्रमात्   ॥12-029-038॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः। <br>अदक्षिणमयज्वानं तं वै संशाम्य मा शुचः   ॥12-029-039॥</td></tr>
<tr><td>भरतं चैव दौःषन्तिं मृतं सृञ्जय शुश्रुम। <br>शाकुन्तलिं महेष्वासं भूरिद्रविणतेजसम्   ॥12-029-040॥</td></tr>
<tr><td>यो बद्ध्वा त्रिंशतो ह्यश्वान्देवेभ्यो यमुनामनु। <br>सरस्वतीं विंशतिं च गङ्गामनु चतुर्दश   ॥12-029-041॥</td></tr>
<tr><td>अश्वमेधसहस्रेण राजसूयशतेन च। <br>इष्टवान्स महातेजा दौःषन्तिर्भरतः पुरा   ॥12-029-042॥</td></tr>
<tr><td>भरतस्य महत्कर्म सर्वराजसु पार्थिवाः। <br>खं मर्त्या इव बाहुभ्यां नानुगन्तुमशक्नुवन्   ॥12-029-043॥</td></tr>
<tr><td>परं सहस्राद्यो बद्ध्वा हयान्वेदीं विचित्य च। <br>सहस्रं यत्र पद्मानां कण्वाय भरतो ददौ   ॥12-029-044॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-045॥</td></tr>
<tr><td>रामं दाशरथिं चैव मृतं शुश्रुम सृञ्जय। <br>योऽन्वकम्पत वै नित्यं प्रजाः पुत्रानिवौरसान्   ॥12-029-046॥</td></tr>
<tr><td>विधवा यस्य विषये नानाथाः काश्चनाभवन्। <br>सर्वस्यासीत्पितृसमो रामो राज्यं यदान्वशात्   ॥12-029-047॥</td></tr>
<tr><td>कालवर्षाश्च पर्जन्याः सस्यानि रसवन्ति च। <br>नित्यं सुभिक्षमेवासीद्रामे राज्यं प्रशासति   ॥12-029-048॥</td></tr>
<tr><td>प्राणिनो नाप्सु मज्जन्ति नानर्थे पावकोऽदहत्। <br>न व्यालजं भयं चासीद्रामे राज्यं प्रशासति   ॥12-029-049॥</td></tr>
<tr><td>आसन्वर्षसहस्राणि तथा पुत्रसहस्रिकाः। <br>अरोगाः सर्वसिद्धार्थाः प्रजा रामे प्रशासति   ॥12-029-050॥</td></tr>
<tr><td>नान्योन्येन विवादोऽभूत्स्त्रीणामपि कुतो नृणाम्। <br>धर्मनित्याः प्रजाश्चासन्रामे राज्यं प्रशासति   ॥12-029-051॥</td></tr>
<tr><td>नित्यपुष्पफलाश्चैव पादपा निरुपद्रवाः। <br>सर्वा द्रोणदुघा गावो रामे राज्यं प्रशासति   ॥12-029-052॥</td></tr>
<tr><td>स चतुर्दश वर्षाणि वने प्रोष्य महातपाः। <br>दशाश्वमेधाञ्जारूथ्यानाजहार निरर्गलान्   ॥12-029-053॥</td></tr>
<tr><td>श्यामो युवा लोहिताक्षो मत्तवारणविक्रमः। <br>दश वर्षसहस्राणि रामो राज्यमकारयत्   ॥12-029-054॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-055॥</td></tr>
<tr><td>भगीरथं च राजानं मृतं शुश्रुम सृञ्जय। <br>यस्येन्द्रो वितते यज्ञे सोमं पीत्वा मदोत्कटः   ॥12-029-056॥</td></tr>
<tr><td>असुराणां सहस्राणि बहूनि सुरसत्तमः। <br>अजयद्बाहुवीर्येण भगवान्पाकशासनः   ॥12-029-057॥</td></tr>
<tr><td>यः सहस्रं सहस्राणां कन्या हेमविभूषिताः। <br>ईजानो वितते यज्ञे दक्षिणामत्यकालयत्   ॥12-029-058॥</td></tr>
<tr><td>सर्वा रथगताः कन्या रथाः सर्वे चतुर्युजः। <br>रथे रथे शतं नागाः पद्मिनो हेममालिनः   ॥12-029-059॥</td></tr>
<tr><td>सहस्रमश्वा एकैकं हस्तिनं पृष्ठतोऽन्वयुः। <br>गवां सहस्रमश्वेऽश्वे सहस्रं गव्यजाविकम्   ॥12-029-060॥</td></tr>
<tr><td>उपह्वरे निवसतो यस्याङ्के निषसाद ह। <br>गङ्गा भागीरथी तस्मादुर्वशी ह्यभवत्पुरा   ॥12-029-061॥</td></tr>
<tr><td>भूरिदक्षिणमिक्ष्वाकुं यजमानं भगीरथम्। <br>त्रिलोकपथगा गङ्गा दुहितृत्वमुपेयुषी   ॥12-029-062॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-063॥</td></tr>
<tr><td>दिलीपं चैवैलविलं मृतं शुश्रुम सृञ्जय। <br>यस्य कर्माणि भूरीणि कथयन्ति द्विजातयः   ॥12-029-064॥</td></tr>
<tr><td>इमां वै वसुसंपन्नां वसुधां वसुधाधिपः। <br>ददौ तस्मिन्महायज्ञे ब्राह्मणेभ्यः समाहितः   ॥12-029-065॥</td></tr>
<tr><td>तस्येह यजमानस्य यज्ञे यज्ञे पुरोहितः। <br>सहस्रं वारणान्हैमान्दक्षिणामत्यकालयत्   ॥12-029-066॥</td></tr>
<tr><td>यस्य यज्ञे महानासीद्यूपः श्रीमान्हिरण्मयः। <br>तं देवाः कर्म कुर्वाणाः शक्रज्येष्ठा उपाश्रयन्   ॥12-029-067॥</td></tr>
<tr><td>चषालो यस्य सौवर्णस्तस्मिन्यूपे हिरण्मये। <br>ननृतुर्देवगन्धर्वाः षट्सहस्राणि सप्तधा   ॥12-029-068॥</td></tr>
<tr><td>अवादयत्तत्र वीणां मध्ये विश्वावसुः स्वयम्। <br>सर्वभूतान्यमन्यन्त मम वादयतीत्ययम्   ॥12-029-069॥</td></tr>
<tr><td>एतद्राज्ञो दिलीपस्य राजानो नानुचक्रिरे। <br>यत्स्त्रियो हेमसंपन्नाः पथि मत्ताः स्म शेरते   ॥12-029-070॥</td></tr>
<tr><td>राजानमुग्रधन्वानं दिलीपं सत्यवादिनम्। <br>येऽपश्यन्सुमहात्मानं तेऽपि स्वर्गजितो नराः   ॥12-029-071॥</td></tr>
<tr><td>त्रयः शब्दा न जीर्यन्ते दिलीपस्य निवेशने। <br>स्वाध्यायघोषो ज्याघोषो दीयतामिति चैव हि   ॥12-029-072॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-073॥</td></tr>
<tr><td>मान्धातारं यौवनाश्वं मृतं शुश्रुम सृञ्जय। <br>यं देवा मरुतो गर्भं पितुः पार्श्वादपाहरन्   ॥12-029-074॥</td></tr>
<tr><td>संवृद्धो युवनाश्वस्य जठरे यो महात्मनः। <br>पृषदाज्योद्भवः श्रीमांस्त्रिलोकविजयी नृपः   ॥12-029-075॥</td></tr>
<tr><td>यं दृष्ट्वा पितुरुत्सङ्गे शयानं देवरूपिणम्। <br>अन्योन्यमब्रुवन्देवाः कमयं धास्यतीति वै   ॥12-029-076॥</td></tr>
<tr><td>मामेव धास्यतीत्येवमिन्द्रो अभ्यवपद्यत। <br>मान्धातेति ततस्तस्य नाम चक्रे शतक्रतुः   ॥12-029-077॥</td></tr>
<tr><td>ततस्तु पयसो धारां पुष्टिहेतोर्महात्मनः। <br>तस्यास्ये यौवनाश्वस्य पाणिरिन्द्रस्य चास्रवत्   ॥12-029-078॥</td></tr>
<tr><td>तं पिबन्पाणिमिन्द्रस्य समामह्ना व्यवर्धत। <br>स आसीद्द्वादशसमो द्वादशाहेन पार्थिव   ॥12-029-079॥</td></tr>
<tr><td>तमियं पृथिवी सर्वा एकाह्ना समपद्यत। <br>धर्मात्मानं महात्मानं शूरमिन्द्रसमं युधि   ॥12-029-080॥</td></tr>
<tr><td>य आङ्गारं हि नृपतिं मरुत्तमसितं गयम्। <br>अङ्गं बृहद्रथं चैव मान्धाता समरेऽजयत्   ॥12-029-081॥</td></tr>
<tr><td>यौवनाश्वो यदाङ्गारं समरे समयोधयत्। <br>विस्फारैर्धनुषो देवा द्यौरभेदीति मेनिरे   ॥12-029-082॥</td></tr>
<tr><td>यतः सूर्य उदेति स्म यत्र च प्रतितिष्ठति। <br>सर्वं तद्यौवनाश्वस्य मान्धातुः क्षेत्रमुच्यते   ॥12-029-083॥</td></tr>
<tr><td>अश्वमेधशतेनेष्ट्वा राजसूयशतेन च। <br>अददाद्रोहितान्मत्स्यान्ब्राह्मणेभ्यो महीपतिः   ॥12-029-084॥</td></tr>
<tr><td>हैरण्यान्योजनोत्सेधानायतान्दशयोजनम्। <br>अतिरिक्तान्द्विजातिभ्यो व्यभजन्नितरे जनाः   ॥12-029-085॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-086॥</td></tr>
<tr><td>ययातिं नाहुषं चैव मृतं शुश्रुम सृञ्जय। <br>य इमां पृथिवीं सर्वां विजित्य सहसागराम्   ॥12-029-087॥</td></tr>
<tr><td>शम्यापातेनाभ्यतीयाद्वेदीभिश्चित्रयन्नृप। <br>ईजानः क्रतुभिः पुण्यैः पर्यगच्छद्वसुंधराम्   ॥12-029-088॥</td></tr>
<tr><td>इष्ट्वा क्रतुसहस्रेण वाजिमेधशतेन च। <br>तर्पयामास देवेन्द्रं त्रिभिः काञ्चनपर्वतैः   ॥12-029-089॥</td></tr>
<tr><td>व्यूढे देवासुरे युद्धे हत्वा दैतेयदानवान्। <br>व्यभजत्पृथिवीं कृत्स्नां ययातिर्नहुषात्मजः   ॥12-029-090॥</td></tr>
<tr><td>अन्तेषु पुत्रान्निक्षिप्य यदुद्रुह्युपुरोगमान्। <br>पूरुं राज्येऽभिषिच्य स्वे सदारः प्रस्थितो वनम्   ॥12-029-091॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-092॥</td></tr>
<tr><td>अम्बरीषं च नाभागं मृतं शुश्रुम सृञ्जय। <br>यं प्रजा वव्रिरे पुण्यं गोप्तारं नृपसत्तम   ॥12-029-093॥</td></tr>
<tr><td>यः सहस्रं सहस्राणां राज्ञामयुत याजिनाम्। <br>ईजानो वितते यज्ञे ब्राह्मणेभ्यः समाहितः   ॥12-029-094॥</td></tr>
<tr><td>नैतत्पूर्वे जनाश्चक्रुर्न करिष्यन्ति चापरे। <br>इत्यम्बरीषं नाभागमन्वमोदन्त दक्षिणाः   ॥12-029-095॥</td></tr>
<tr><td>शतं राजसहस्राणि शतं राजशतानि च। <br>सर्वेऽश्वमेधैरीजानास्तेऽभ्ययुर्दक्षिणायनम्   ॥12-029-096॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-097॥</td></tr>
<tr><td>शशबिन्दुं चैत्ररथं मृतं शुश्रुम सृञ्जय। <br>यस्य भार्यासहस्राणां शतमासीन्महात्मनः   ॥12-029-098॥</td></tr>
<tr><td>सहस्रं तु सहस्राणां यस्यासञ्शाशबिन्दवः। <br>हिरण्यकवचाः सर्वे सर्वे चोत्तमधन्विनः   ॥12-029-099॥</td></tr>
<tr><td>शतं कन्या राजपुत्रमेकैकं पृष्ठतोऽन्वयुः। <br>कन्यां कन्यां शतं नागा नागं नागं शतं रथाः   ॥12-029-100॥</td></tr>
<tr><td>रथं रथं शतं चाश्वा देशजा हेममालिनः। <br>अश्वमश्वं शतं गावो गां गां तद्वदजाविकम्   ॥12-029-101॥</td></tr>
<tr><td>एतद्धनमपर्यन्तमश्वमेधे महामखे। <br>शशबिन्दुर्महाराज ब्राह्मणेभ्यः समादिशत्   ॥12-029-102॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-103॥</td></tr>
<tr><td>गयमामूर्तरयसं मृतं शुश्रुम सृञ्जय। <br>यः स वर्षशतं राजा हुतशिष्टाशनोऽभवत्   ॥12-029-104॥</td></tr>
<tr><td>यस्मै वह्निर्वरान्प्रादात्ततो वव्रे वरान्गयः। <br>ददतो मेऽक्षया चास्तु धर्मे श्रद्धा च वर्धताम्   ॥12-029-105॥</td></tr>
<tr><td>मनो मे रमतां सत्ये त्वत्प्रसादाद्धुताशन। <br>लेभे च कामांस्तान्सर्वान्पावकादिति नः श्रुतम्   ॥12-029-106॥</td></tr>
<tr><td>दर्शेन पौर्णमासेन चातुर्मास्यैः पुनः पुनः। <br>अयजत्स महातेजाः सहस्रं परिवत्सरान्   ॥12-029-107॥</td></tr>
<tr><td>शतं गवां सहस्राणि शतमश्वशतानि च। <br>उत्थायोत्थाय वै प्रादात्सहस्रं परिवत्सरान्   ॥12-029-108॥</td></tr>
<tr><td>तर्पयामास सोमेन देवान्वित्तैर्द्विजानपि। <br>पितॄन्स्वधाभिः कामैश्च स्त्रियः स्वाः पुरुषर्षभ   ॥12-029-109॥</td></tr>
<tr><td>सौवर्णां पृथिवीं कृत्वा दशव्यामां द्विरायताम्। <br>दक्षिणामददद्राजा वाजिमेधमहामखे   ॥12-029-110॥</td></tr>
<tr><td>यावत्यः सिकता राजन्गङ्गायाः पुरुषर्षभ। <br>तावतीरेव गाः प्रादादामूर्तरयसो गयः   ॥12-029-111॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-112॥</td></tr>
<tr><td>रन्तिदेवं च साङ्कृत्यं मृतं शुश्रुम सृञ्जय। <br>सम्यगाराध्य यः शक्रं वरं लेभे महायशाः   ॥12-029-113॥</td></tr>
<tr><td>अन्नं च नो बहु भवेदतिथींश्च लभेमहि। <br>श्रद्धा च नो मा व्यगमन्मा च याचिष्म कंचन   ॥12-029-114॥</td></tr>
<tr><td>उपातिष्ठन्त पशवः स्वयं तं संशितव्रतम्। <br>ग्राम्यारण्या महात्मानं रन्तिदेवं यशस्विनम्   ॥12-029-115॥</td></tr>
<tr><td>महानदी चर्मराशेरुत्क्लेदात्सुस्रुवे यतः। <br>ततश्चर्मण्वतीत्येवं विख्याता सा महानदी   ॥12-029-116॥</td></tr>
<tr><td>ब्राह्मणेभ्यो ददौ निष्कान्सदसि प्रतते नृपः। <br>तुभ्यं तुभ्यं निष्कमिति यत्राक्रोशन्ति वै द्विजाः। <br>सहस्रं तुभ्यमित्युक्त्वा ब्राह्मणान्स्म प्रपद्यते   ॥12-029-117॥</td></tr>
<tr><td>अन्वाहार्योपकरणं द्रव्योपकरणं च यत्। <br>घटाः स्थाल्यः कटाहाश्च पात्र्यश्च पिठरा अपि। <br>न तत्किंचिदसौवर्णं रन्तिदेवस्य धीमतः   ॥12-029-118॥</td></tr>
<tr><td>साङ्कृते रन्तिदेवस्य यां रात्रिमवसद्गृहे। <br>आलभ्यन्त शतं गावः सहस्राणि च विंशतिः   ॥12-029-119॥</td></tr>
<tr><td>तत्र स्म सूदाः क्रोशन्ति सुमृष्टमणिकुण्डलाः। <br>सूपभूयिष्ठमश्नीध्वं नाद्य मांसं यथा पुरा   ॥12-029-120॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-121॥</td></tr>
<tr><td>सगरं च महात्मानं मृतं शुश्रुम सृञ्जय। <br>ऐक्ष्वाकं पुरुषव्याघ्रमतिमानुषविक्रमम्   ॥12-029-122॥</td></tr>
<tr><td>षष्टिः पुत्रसहस्राणि यं यान्तं पृष्ठतोऽन्वयुः। <br>नक्षत्रराजं वर्षान्ते व्यभ्रे ज्योतिर्गणा इव   ॥12-029-123॥</td></tr>
<tr><td>एकच्छत्रा मही यस्य प्रणता ह्यभवत्पुरा। <br>योऽश्वमेधसहस्रेण तर्पयामास देवताः   ॥12-029-124॥</td></tr>
<tr><td>यः प्रादात्काञ्चनस्तम्भं प्रासादं सर्वकाञ्चनम्। <br>पूर्णं पद्मदलाक्षीणां स्त्रीणां शयनसंकुलम्   ॥12-029-125॥</td></tr>
<tr><td>द्विजातिभ्योऽनुरूपेभ्यः कामानुच्चावचांस्तथा। <br>यस्यादेशेन तद्वित्तं व्यभजन्त द्विजातयः   ॥12-029-126॥</td></tr>
<tr><td>खानयामास यः कोपात्पृथिवीं सागराङ्किताम्। <br>यस्य नाम्ना समुद्रश्च सागरत्वमुपागतः   ॥12-029-127॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-128॥</td></tr>
<tr><td>राजानं च पृथुं वैन्यं मृतं शुश्रुम सृञ्जय। <br>यमभ्यषिञ्चन्संभूय महारण्ये महर्षयः   ॥12-029-129॥</td></tr>
<tr><td>प्रथयिष्यति वै लोकान्पृथुरित्येव शब्दितः। <br>क्षताच्च नस्त्रायतीति स तस्मात्क्षत्रियः स्मृतः   ॥12-029-130॥</td></tr>
<tr><td>पृथुं वैन्यं प्रजा दृष्ट्वा रक्ताः स्मेति यदब्रुवन्। <br>ततो राजेति नामास्य अनुरागादजायत   ॥12-029-131॥</td></tr>
<tr><td>अकृष्टपच्या पृथिवी पुटके पुटके मधु। <br>सर्वा द्रोणदुघा गावो वैन्यस्यासन्प्रशासतः   ॥12-029-132॥</td></tr>
<tr><td>अरोगाः सर्वसिद्धार्था मनुष्या अकुतोभयाः। <br>यथाभिकाममवसन्क्षेत्रेषु च गृहेषु च   ॥12-029-133॥</td></tr>
<tr><td>आपः संस्तम्भिरे यस्य समुद्रस्य यियासतः। <br>सरितश्चानुदीर्यन्त ध्वजसङ्गश्च नाभवत्   ॥12-029-134॥</td></tr>
<tr><td>हैरण्यांस्त्रिनलोत्सेधान्पर्वतानेकविंशतिम्। <br>ब्राह्मणेभ्यो ददौ राजा योऽश्वमेधे महामखे   ॥12-029-135॥</td></tr>
<tr><td>स चेन्ममार सृञ्जय चतुर्भद्रतरस्त्वया। <br>पुत्रात्पुण्यतरश्चैव मा पुत्रमनुतप्यथाः   ॥12-029-136॥</td></tr>
<tr><td>किं वै तूष्णीं ध्यायसि सृञ्जय त्वं; न मे राजन्वाचमिमां शृणोषि। <br>न चेन्मोघं विप्रलप्तं मयेदं; पथ्यं मुमूर्षोरिव सम्यगुक्तम्   ॥12-029-137॥</td></tr>
<tr><td> सृञ्जय उवाच। <br>शृणोमि ते नारद वाचमेतां; विचित्रार्थां स्रजमिव पुण्यगन्धाम्। <br>राजर्षीणां पुण्यकृतां महात्मनां; कीर्त्या युक्तां शोकनिर्णाशनार्थम्   ॥12-029-138॥</td></tr>
<tr><td>न ते मोघं विप्रलप्तं महर्षे; दृष्ट्वैव त्वां नारदाहं विशोकः। <br>शुश्रूषे ते वचनं ब्रह्मवादि;न्न ते तृप्याम्यमृतस्येव पानात्   ॥12-029-139॥</td></tr>
<tr><td>अमोघदर्शिन्मम चेत्प्रसादं; सुताघदग्धस्य विभो प्रकुर्याः। <br>मृतस्य संजीवनमद्य मे स्या;त्तव प्रसादात्सुतसंगमश्च   ॥12-029-140॥</td></tr>
<tr><td> नारद उवाच। <br>यस्ते पुत्रो दयितोऽयं वियातः; स्वर्णष्ठीवी यमदात्पर्वतस्ते। <br>पुनस्ते तं पुत्रमहं ददामि; हिरण्यनाभं वर्षसहस्रिणं च   ॥12-029-141॥</td></tr>
</table>
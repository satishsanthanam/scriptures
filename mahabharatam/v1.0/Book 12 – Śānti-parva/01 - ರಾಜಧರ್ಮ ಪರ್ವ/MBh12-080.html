<table border = "1"><tr><td>Verse</td></tr>
<tr><td> युधिष्ठिर उवाच। <br>क्वसमुत्थाः कथंशीला ऋत्विजः स्युः पितामह। <br>कथंविधाश्च राजेन्द्र तद्ब्रूहि वदतां वर   ॥12-080-001॥</td></tr>
<tr><td> भीष्म उवाच। <br>प्रतिकर्म पुराचार ऋत्विजां स्म विधीयते। <br>आदौ छन्दांसि विज्ञाय द्विजानां श्रुतमेव च   ॥12-080-002॥</td></tr>
<tr><td>ये त्वेकरतयो नित्यं धीरा नाप्रियवादिनः। <br>परस्परस्य सुहृदः संमताः समदर्शिनः   ॥12-080-003॥</td></tr>
<tr><td>येष्वानृशंस्यं सत्यं चाप्यहिंसा तप आर्जवम्। <br>अद्रोहो नाभिमानश्च ह्रीस्तितिक्षा दमः शमः   ॥12-080-004॥</td></tr>
<tr><td>ह्रीमान्सत्यधृतिर्दान्तो भूतानामविहिंसकः। <br>अकामद्वेषसंयुक्तस्त्रिभिः शुक्लैः समन्वितः   ॥12-080-005॥</td></tr>
<tr><td>अहिंसको ज्ञानतृप्तः स ब्रह्मासनमर्हति। <br>एते महर्त्विजस्तात सर्वे मान्या यथातथम्   ॥12-080-006॥</td></tr>
<tr><td> युधिष्ठिर उवाच। <br>यदिदं वेदवचनं दक्षिणासु विधीयते। <br>इदं देयमिदं देयं न क्वचिद्व्यवतिष्ठते   ॥12-080-007॥</td></tr>
<tr><td>नेदं प्रति धनं शास्त्रमापद्धर्ममशास्त्रतः। <br>आज्ञा शास्त्रस्य घोरेयं न शक्तिं समवेक्षते   ॥12-080-008॥</td></tr>
<tr><td>श्रद्धामारभ्य यष्टव्यमित्येषा वैदिकी श्रुतिः। <br>मिथ्योपेतस्य यज्ञस्य किमु श्रद्धा करिष्यति   ॥12-080-009॥</td></tr>
<tr><td> भीष्म उवाच। <br>न वेदानां परिभवान्न शाठ्येन न मायया। <br>कश्चिन्महदवाप्नोति मा ते भूद्बुद्धिरीदृशी   ॥12-080-010॥</td></tr>
<tr><td>यज्ञाङ्गं दक्षिणास्तात वेदानां परिबृंहणम्। <br>न मन्त्रा दक्षिणाहीनास्तारयन्ति कथंचन   ॥12-080-011॥</td></tr>
<tr><td>शक्तिस्तु पूर्णपात्रेण संमितानवमा भवेत्। <br>अवश्यं तात यष्टव्यं त्रिभिर्वर्णैर्यथाविधि   ॥12-080-012॥</td></tr>
<tr><td>सोमो राजा ब्राह्मणानामित्येषा वैदिकी श्रुतिः। <br>तं च विक्रेतुमिच्छन्ति न वृथा वृत्तिरिष्यते। <br>तेन क्रीतेन धर्मेण ततो यज्ञः प्रतायते   ॥12-080-013॥</td></tr>
<tr><td>इत्येवं धर्मतः ख्यातमृषिभिर्धर्मवादिभिः। <br>पुमान्यज्ञश्च सोमश्च न्यायवृत्तो यथा भवेत्। <br>अन्यायवृत्तः पुरुषो न परस्य न चात्मनः   ॥12-080-014॥</td></tr>
<tr><td>शरीरं यज्ञपात्राणि इत्येषा श्रूयते श्रुतिः। <br>तानि सम्यक्प्रणीतानि ब्राह्मणानां महात्मनाम्   ॥12-080-015॥</td></tr>
<tr><td>तपो यज्ञादपि श्रेष्ठमित्येषा परमा श्रुतिः। <br>तत्ते तपः प्रवक्ष्यामि विद्वंस्तदपि मे शृणु   ॥12-080-016॥</td></tr>
<tr><td>अहिंसा सत्यवचनमानृशंस्यं दमो घृणा। <br>एतत्तपो विदुर्धीरा न शरीरस्य शोषणम्   ॥12-080-017॥</td></tr>
<tr><td>अप्रामाण्यं च वेदानां शास्त्राणां चातिलङ्घनम्। <br>अव्यवस्था च सर्वत्र तद्वै नाशनमात्मनः   ॥12-080-018॥</td></tr>
<tr><td>निबोध दशहोतॄणां विधानं पार्थ यादृशम्। <br>चित्तिः स्रुक्चित्तमाज्यं च पवित्रं ज्ञानमुत्तमम्   ॥12-080-019॥</td></tr>
<tr><td>सर्वं जिह्मं मृत्युपदमार्जवं ब्रह्मणः पदम्। <br>एतावाञ्ज्ञानविषयः किं प्रलापः करिष्यति   ॥12-080-020॥</td></tr>
</table>
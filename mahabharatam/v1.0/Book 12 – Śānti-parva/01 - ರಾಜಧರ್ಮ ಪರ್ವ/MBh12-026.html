<table border = "1"><tr><td>Verse</td></tr>
<tr><td> वैशंपायन उवाच। <br>द्वैपायनवचः श्रुत्वा कुपिते च धनंजये। <br>व्यासमामन्त्र्य कौन्तेयः प्रत्युवाच युधिष्ठिरः   ॥12-026-001॥</td></tr>
<tr><td>न पार्थिवमिदं राज्यं न च भोगाः पृथग्विधाः। <br>प्रीणयन्ति मनो मेऽद्य शोको मां नर्दयत्ययम्   ॥12-026-002॥</td></tr>
<tr><td>श्रुत्वा च वीरहीनानामपुत्राणां च योषिताम्। <br>परिदेवयमानानां शान्तिं नोपलभे मुने   ॥12-026-003॥</td></tr>
<tr><td>इत्युक्तः प्रत्युवाचेदं व्यासो योगविदां वरः। <br>युधिष्ठिरं महाप्राज्ञं धर्मज्ञो वेदपारगः   ॥12-026-004॥</td></tr>
<tr><td>न कर्मणा लभ्यते चिन्तया वा; नाप्यस्य दाता पुरुषस्य कश्चित्। <br>पर्याययोगाद्विहितं विधात्रा; कालेन सर्वं लभते मनुष्यः   ॥12-026-005॥</td></tr>
<tr><td>न बुद्धिशास्त्राध्ययनेन शक्यं; प्राप्तुं विशेषैर्मनुजैरकाले। <br>मूर्खोऽपि प्राप्नोति कदाचिदर्था;न्कालो हि कार्यं प्रति निर्विशेषः   ॥12-026-006॥</td></tr>
<tr><td>नाभूतिकाले च फलं ददाति; शिल्पं न मन्त्राश्च तथौषधानि। <br>तान्येव कालेन समाहितानि; सिध्यन्ति चेध्यन्ति च भूतिकाले   ॥12-026-007॥</td></tr>
<tr><td>कालेन शीघ्राः प्रविवान्ति वाताः; कालेन वृष्टिर्जलदानुपैति। <br>कालेन पद्मोत्पलवज्जलं च; कालेन पुष्यन्ति नगा वनेषु   ॥12-026-008॥</td></tr>
<tr><td>कालेन कृष्णाश्च सिताश्च रात्र्यः; कालेन चन्द्रः परिपूर्णबिम्बः। <br>नाकालतः पुष्पफलं नगानां; नाकालवेगाः सरितो वहन्ति   ॥12-026-009॥</td></tr>
<tr><td>नाकालमत्ताः खगपन्नगाश्च; मृगद्विपाः शैलमहाग्रहाश्च। <br>नाकालतः स्त्रीषु भवन्ति गर्भा; नायान्त्यकाले शिशिरोष्णवर्षाः   ॥12-026-010॥</td></tr>
<tr><td>नाकालतो म्रियते जायते वा; नाकालतो व्याहरते च बालः। <br>नाकालतो यौवनमभ्युपैति; नाकालतो रोहति बीजमुप्तम्   ॥12-026-011॥</td></tr>
<tr><td>नाकालतो भानुरुपैति योगं; नाकालतोऽस्तं गिरिमभ्युपैति। <br>नाकालतो वर्धते हीयते च; चन्द्रः समुद्रश्च महोर्मिमाली   ॥12-026-012॥</td></tr>
<tr><td>अत्राप्युदाहरन्तीममितिहासं पुरातनम्। <br>गीतं राज्ञा सेनजिता दुःखार्तेन युधिष्ठिर   ॥12-026-013॥</td></tr>
<tr><td>सर्वानेवैष पर्यायो मर्त्यान्स्पृशति दुस्तरः। <br>कालेन परिपक्वा हि म्रियन्ते सर्वमानवाः   ॥12-026-014॥</td></tr>
<tr><td>घ्नन्ति चान्यान्नरा राजंस्तानप्यन्ये नरास्तथा। <br>संज्ञैषा लौकिकी राजन्न हिनस्ति न हन्यते   ॥12-026-015॥</td></tr>
<tr><td>हन्तीति मन्यते कश्चिन्न हन्तीत्यपि चापरे। <br>स्वभावतस्तु नियतौ भूतानां प्रभवाप्ययौ   ॥12-026-016॥</td></tr>
<tr><td>नष्टे धने वा दारे वा पुत्रे पितरि वा मृते। <br>अहो कष्टमिति ध्यायञ्शोकस्यापचितिं चरेत्   ॥12-026-017॥</td></tr>
<tr><td>स किं शोचसि मूढः सञ्शोच्यः किमनुशोचसि। <br>पश्य दुःखेषु दुःखानि भयेषु च भयान्यपि   ॥12-026-018॥</td></tr>
<tr><td>आत्मापि चायं न मम सर्वापि पृथिवी मम। <br>यथा मम तथान्येषामिति पश्यन्न मुह्यति   ॥12-026-019॥</td></tr>
<tr><td>शोकस्थानसहस्राणि हर्षस्थानशतानि च। <br>दिवसे दिवसे मूढमाविशन्ति न पण्डितम्   ॥12-026-020॥</td></tr>
<tr><td>एवमेतानि कालेन प्रियद्वेष्याणि भागशः। <br>जीवेषु परिवर्तन्ते दुःखानि च सुखानि च   ॥12-026-021॥</td></tr>
<tr><td>दुःखमेवास्ति न सुखं तस्मात्तदुपलभ्यते। <br>तृष्णार्तिप्रभवं दुःखं दुःखार्तिप्रभवं सुखम्   ॥12-026-022॥</td></tr>
<tr><td>सुखस्यानन्तरं दुःखं दुःखस्यानन्तरं सुखम्। <br>न नित्यं लभते दुःखं न नित्यं लभते सुखम्   ॥12-026-023॥</td></tr>
<tr><td>सुखमन्ते हि दुःखानां दुःखमन्ते सुखस्य च। <br>तस्मादेतद्द्वयं जह्याद्य इच्छेच्छाश्वतं सुखम्   ॥12-026-024॥</td></tr>
<tr><td>यन्निमित्तं भवेच्छोकस्तापो वा दुःखमूर्छितः। <br>आयासो वापि यन्मूलस्तदेकाङ्गमपि त्यजेत्   ॥12-026-025॥</td></tr>
<tr><td>सुखं वा यदि वा दुःखं प्रियं वा यदि वाप्रियम्। <br>प्राप्तं प्राप्तमुपासीत हृदयेनापराजितः   ॥12-026-026॥</td></tr>
<tr><td>ईषदप्यङ्ग दाराणां पुत्राणां वा चराप्रियम्। <br>ततो ज्ञास्यसि कः कस्य केन वा कथमेव वा   ॥12-026-027॥</td></tr>
<tr><td>ये च मूढतमा लोके ये च बुद्धेः परं गताः। <br>त एव सुखमेधन्ते मध्यः क्लेशेन युज्यते   ॥12-026-028॥</td></tr>
<tr><td>इत्यब्रवीन्महाप्राज्ञो युधिष्ठिर स सेनजित्। <br>परावरज्ञो लोकस्य धर्मवित्सुखदुःखवित्   ॥12-026-029॥</td></tr>
<tr><td>सुखी परस्य यो दुःखे न जातु स सुखी भवेत्। <br>दुःखानां हि क्षयो नास्ति जायते ह्यपरात्परम्   ॥12-026-030॥</td></tr>
<tr><td>सुखं च दुःखं च भवाभवौ च; लाभालाभौ मरणं जीवितं च। <br>पर्यायशः सर्वमिह स्पृशन्ति; तस्माद्धीरो नैव हृष्येन्न कुप्येत्   ॥12-026-031॥</td></tr>
<tr><td>दीक्षां यज्ञे पालनं युद्धमाहु;र्योगं राष्ट्रे दण्डनीत्या च सम्यक्। <br>वित्तत्यागं दक्षिणानां च यज्ञे; सम्यग्ज्ञानं पावनानीति विद्यात्   ॥12-026-032॥</td></tr>
<tr><td>रक्षन्राष्ट्रं बुद्धिपूर्वं नयेन; संत्यक्तात्मा यज्ञशीलो महात्मा। <br>सर्वाँल्लोकान्धर्ममूर्त्या चरंश्चा;प्यूर्ध्वं देहान्मोदते देवलोके   ॥12-026-033॥</td></tr>
<tr><td>जित्वा संग्रामान्पालयित्वा च राष्ट्रं; सोमं पीत्वा वर्धयित्वा प्रजाश्च। <br>युक्त्या दण्डं धारयित्वा प्रजानां; युद्धे क्षीणो मोदते देवलोके   ॥12-026-034॥</td></tr>
<tr><td>सम्यग्वेदान्प्राप्य शास्त्राण्यधीत्य; सम्यग्राष्ट्रं पालयित्वा च राजा। <br>चातुर्वर्ण्यं स्थापयित्वा स्वधर्मे; पूतात्मा वै मोदते देवलोके   ॥12-026-035॥</td></tr>
<tr><td>यस्य वृत्तं नमस्यन्ति स्वर्गस्थस्यापि मानवाः। <br>पौरजानपदामात्याः स राजा राजसत्तमः   ॥12-026-036॥</td></tr>
</table>
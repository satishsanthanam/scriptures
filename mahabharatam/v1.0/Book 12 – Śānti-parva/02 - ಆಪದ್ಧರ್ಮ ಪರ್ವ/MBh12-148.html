<table border = "1"><tr><td>Verse</td></tr>
<tr><td> शौनक उवाच। <br>तस्मात्तेऽहं प्रवक्ष्यामि धर्ममावृत्तचेतसे। <br>श्रीमान्महाबलस्तुष्टो यस्त्वं धर्ममवेक्षसे। <br>पुरस्ताद्दारुणो भूत्वा सुचित्रतरमेव तत्   ॥12-148-001॥</td></tr>
<tr><td>अनुगृह्णन्ति भूतानि स्वेन वृत्तेन पार्थिव। <br>कृत्स्ने नूनं सदसती इति लोको व्यवस्यति। <br>यत्र त्वं तादृशो भूत्वा धर्ममद्यानुपश्यसि   ॥12-148-002॥</td></tr>
<tr><td>हित्वा सुरुचिरं भक्ष्यं भोगांश्च तप आस्थितः। <br>इत्येतदपि भूतानामद्भुतं जनमेजय   ॥12-148-003॥</td></tr>
<tr><td>यो दुर्बलो भवेद्दाता कृपणो वा तपोधनः। <br>अनाश्चर्यं तदित्याहुर्नातिदूरे हि वर्तते   ॥12-148-004॥</td></tr>
<tr><td>एतदेव हि कार्पण्यं समग्रमसमीक्षितम्। <br>तस्मात्समीक्षयैव स्याद्भवेत्तस्मिंस्ततो गुणः   ॥12-148-005॥</td></tr>
<tr><td>यज्ञो दानं दया वेदाः सत्यं च पृथिवीपते। <br>पञ्चैतानि पवित्राणि षष्ठं सुचरितं तपः   ॥12-148-006॥</td></tr>
<tr><td>तदेव राज्ञां परमं पवित्रं जनमेजय। <br>तेन सम्यग्गृहीतेन श्रेयांसं धर्ममाप्स्यसि   ॥12-148-007॥</td></tr>
<tr><td>पुण्यदेशाभिगमनं पवित्रं परमं स्मृतम्। <br>अपि ह्युदाहरन्तीमा गाथा गीता ययातिना   ॥12-148-008॥</td></tr>
<tr><td>यो मर्त्यः प्रतिपद्येत आयुर्जीवेत वा पुनः। <br>यज्ञमेकान्ततः कृत्वा तत्संन्यस्य तपश्चरेत्   ॥12-148-009॥</td></tr>
<tr><td>पुण्यमाहुः कुरुक्षेत्रं सरस्वत्यां पृथूदकम्। <br>यत्रावगाह्य पीत्वा वा नैवं श्वोमरणं तपेत्   ॥12-148-010॥</td></tr>
<tr><td>महासरः पुष्कराणि प्रभासोत्तरमानसे। <br>कालोदं त्वेव गन्तासि लब्धायुर्जीविते पुनः   ॥12-148-011॥</td></tr>
<tr><td>सरस्वतीदृषद्वत्यौ सेवमानोऽनुसंचरेः। <br>स्वाध्यायशीलः स्थानेषु सर्वेषु समुपस्पृशेः   ॥12-148-012॥</td></tr>
<tr><td>त्यागधर्मं पवित्राणां संन्यासं परमब्रवीत्। <br>अत्राप्युदाहरन्तीमा गाथाः सत्यवता कृताः   ॥12-148-013॥</td></tr>
<tr><td>यथा कुमारः सत्यो वै न पुण्यो न च पापकृत्। <br>न ह्यस्ति सर्वभूतेषु दुःखमस्मिन्कुतः सुखम्   ॥12-148-014॥</td></tr>
<tr><td>एवं प्रकृतिभूतानां सर्वसंसर्गयायिनाम्। <br>त्यजतां जीवितं प्रायो विवृते पुण्यपातके   ॥12-148-015॥</td></tr>
<tr><td>यत्त्वेव राज्ञो ज्यायो वै कार्याणां तद्वदामि ते। <br>बलेन संविभागैश्च जय स्वर्गं पुनीष्व च   ॥12-148-016॥</td></tr>
<tr><td>यस्यैवं बलमोजश्च स धर्मस्य प्रभुर्नरः। <br>ब्राह्मणानां सुखार्थं त्वं पर्येहि पृथिवीमिमाम्   ॥12-148-017॥</td></tr>
<tr><td>यथैवैनान्पुराक्षैप्सीस्तथैवैनान्प्रसादय। <br>अपि धिक्क्रियमाणोऽपि त्यज्यमानोऽप्यनेकधा   ॥12-148-018॥</td></tr>
<tr><td>आत्मनो दर्शनं विद्वन्नाहन्तास्मीति मा क्रुधः। <br>घटमानः स्वकार्येषु कुरु नैःश्रेयसं परम्   ॥12-148-019॥</td></tr>
<tr><td>हिमाग्निघोरसदृशो राजा भवति कश्चन। <br>लाङ्गलाशनिकल्पो वा भवत्यन्यः परंतप   ॥12-148-020॥</td></tr>
<tr><td>न निःशेषेण मन्तव्यमचिकित्स्येन वा पुनः। <br>न जातु नाहमस्मीति प्रसक्तव्यमसाधुषु   ॥12-148-021॥</td></tr>
<tr><td>विकर्मणा तप्यमानः पादात्पापस्य मुच्यते। <br>नैतत्कार्यं पुनरिति द्वितीयात्परिमुच्यते। <br>चरिष्ये धर्ममेवेति तृतीयात्परिमुच्यते   ॥12-148-022॥</td></tr>
<tr><td>कल्याणमनुमन्तव्यं पुरुषेण बुभूषता। <br>ये सुगन्धीनि सेवन्ते तथागन्धा भवन्ति ते। <br>ये दुर्गन्धीनि सेवन्ते तथागन्धा भवन्ति ते   ॥12-148-023॥</td></tr>
<tr><td>तपश्चर्यापरः सद्यः पापाद्धि परिमुच्यते। <br>संवत्सरमुपास्याग्निमभिशस्तः प्रमुच्यते। <br>त्रीणि वर्षाण्युपास्याग्निं भ्रूणहा विप्रमुच्यते   ॥12-148-024॥</td></tr>
<tr><td>यावतः प्राणिनो हन्यात्तज्जातीयान्स्वभावतः। <br>प्रमीयमाणानुन्मोच्य भ्रूणहा विप्रमुच्यते   ॥12-148-025॥</td></tr>
<tr><td>अपि वाप्सु निमज्जेत त्रिर्जपन्नघमर्षणम्। <br>यथाश्वमेधावभृथस्तथा तन्मनुरब्रवीत्   ॥12-148-026॥</td></tr>
<tr><td>क्षिप्रं प्रणुदते पापं सत्कारं लभते तथा। <br>अपि चैनं प्रसीदन्ति भूतानि जडमूकवत्   ॥12-148-027॥</td></tr>
<tr><td>बृहस्पतिं देवगुरुं सुरासुराः; समेत्य सर्वे नृपतेऽन्वयुञ्जन्। <br>धर्मे फलं वेत्थ कृते महर्षे; तथेतरस्मिन्नरके पापलोके   ॥12-148-028॥</td></tr>
<tr><td>उभे तु यस्य सुकृते भवेतां; किं स्वित्तयोस्तत्र जयोत्तरं स्यात्। <br>आचक्ष्व नः कर्मफलं महर्षे; कथं पापं नुदते पुण्यशीलः   ॥12-148-029॥</td></tr>
<tr><td> बृहस्पतिरुवाच। <br>कृत्वा पापं पूर्वमबुद्धिपूर्वं; पुण्यानि यः कुरुते बुद्धिपूर्वम्। <br>स तत्पापं नुदते पुण्यशीलो; वासो यथा मलिनं क्षारयुक्त्या   ॥12-148-030॥</td></tr>
<tr><td>पापं कृत्वा न मन्येत नाहमस्मीति पूरुषः। <br>चिकीर्षेदेव कल्याणं श्रद्दधानोऽनसूयकः   ॥12-148-031॥</td></tr>
<tr><td>छिद्राणि वसनस्येव साधुना विवृणोति यः। <br>यः पापं पुरुषः कृत्वा कल्याणमभिपद्यते   ॥12-148-032॥</td></tr>
<tr><td>यथादित्यः पुनरुद्यंस्तमः सर्वं व्यपोहति। <br>कल्याणमाचरन्नेवं सर्वं पापं व्यपोहति   ॥12-148-033॥</td></tr>
<tr><td> भीष्म उवाच। <br>एवमुक्त्वा स राजानमिन्द्रोतो जनमेजयम्। <br>याजयामास विधिवद्वाजिमेधेन शौनकः   ॥12-148-034॥</td></tr>
<tr><td>ततः स राजा व्यपनीतकल्मषः; श्रिया युतः प्रज्वलिताग्निरूपया। <br>विवेश राज्यं स्वममित्रकर्शनो; दिवं यथा पूर्णवपुर्निशाकरः   ॥12-148-035॥</td></tr>
</table>
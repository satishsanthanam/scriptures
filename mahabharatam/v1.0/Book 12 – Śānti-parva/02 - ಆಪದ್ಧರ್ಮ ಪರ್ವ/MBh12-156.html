<table border = "1"><tr><td>Verse</td></tr>
<tr><td> युधिष्ठिर उवाच। <br>सत्यं धर्मे प्रशंसन्ति विप्रर्षिपितृदेवताः। <br>सत्यमिच्छाम्यहं श्रोतुं तन्मे ब्रूहि पितामह   ॥12-156-001॥</td></tr>
<tr><td>सत्यं किंलक्षणं राजन्कथं वा तदवाप्यते। <br>सत्यं प्राप्य भवेत्किं च कथं चैव तदुच्यते   ॥12-156-002॥</td></tr>
<tr><td> भीष्म उवाच। <br>चातुर्वर्ण्यस्य धर्माणां संकरो न प्रशस्यते। <br>अविकारितमं सत्यं सर्ववर्णेषु भारत   ॥12-156-003॥</td></tr>
<tr><td>सत्यं सत्सु सदा धर्मः सत्यं धर्मः सनातनः। <br>सत्यमेव नमस्येत सत्यं हि परमा गतिः   ॥12-156-004॥</td></tr>
<tr><td>सत्यं धर्मस्तपो योगः सत्यं ब्रह्म सनातनम्। <br>सत्यं यज्ञः परः प्रोक्तः सत्ये सर्वं प्रतिष्ठितम्   ॥12-156-005॥</td></tr>
<tr><td>आचारानिह सत्यस्य यथावदनुपूर्वशः। <br>लक्षणं च प्रवक्ष्यामि सत्यस्येह यथाक्रमम्   ॥12-156-006॥</td></tr>
<tr><td>प्राप्यते हि यथा सत्यं तच्च श्रोतुं त्वमर्हसि। <br>सत्यं त्रयोदशविधं सर्वलोकेषु भारत   ॥12-156-007॥</td></tr>
<tr><td>सत्यं च समता चैव दमश्चैव न संशयः। <br>अमात्सर्यं क्षमा चैव ह्रीस्तितिक्षानसूयता   ॥12-156-008॥</td></tr>
<tr><td>त्यागो ध्यानमथार्यत्वं धृतिश्च सततं स्थिरा। <br>अहिंसा चैव राजेन्द्र सत्याकारास्त्रयोदश   ॥12-156-009॥</td></tr>
<tr><td>सत्यं नामाव्ययं नित्यमविकारि तथैव च। <br>सर्वधर्माविरुद्धं च योगेनैतदवाप्यते   ॥12-156-010॥</td></tr>
<tr><td>आत्मनीष्टे तथानिष्टे रिपौ च समता तथा। <br>इच्छाद्वेषक्षयं प्राप्य कामक्रोधक्षयं तथा   ॥12-156-011॥</td></tr>
<tr><td>दमो नान्यस्पृहा नित्यं धैर्यं गाम्भीर्यमेव च। <br>अभयं क्रोधशमनं ज्ञानेनैतदवाप्यते   ॥12-156-012॥</td></tr>
<tr><td>अमात्सर्यं बुधाः प्राहुर्दानं धर्मे च संयमम्। <br>अवस्थितेन नित्यं च सत्येनामत्सरी भवेत्   ॥12-156-013॥</td></tr>
<tr><td>अक्षमायाः क्षमायाश्च प्रियाणीहाप्रियाणि च। <br>क्षमते सर्वतः साधुः साध्वाप्नोति च सत्यवान्   ॥12-156-014॥</td></tr>
<tr><td>कल्याणं कुरुते गाढं ह्रीमान्न श्लाघते क्वचित्। <br>प्रशान्तवाङ्मना नित्यं ह्रीस्तु धर्मादवाप्यते   ॥12-156-015॥</td></tr>
<tr><td>धर्मार्थहेतोः क्षमते तितिक्षा क्षान्तिरुच्यते। <br>लोकसंग्रहणार्थं तु सा तु धैर्येण लभ्यते   ॥12-156-016॥</td></tr>
<tr><td>त्यागः स्नेहस्य यस्त्यागो विषयाणां तथैव च। <br>रागद्वेषप्रहीणस्य त्यागो भवति नान्यथा   ॥12-156-017॥</td></tr>
<tr><td>आर्यता नाम भूतानां यः करोति प्रयत्नतः। <br>शुभं कर्म निराकारो वीतरागत्वमेव च   ॥12-156-018॥</td></tr>
<tr><td>धृतिर्नाम सुखे दुःखे यथा नाप्नोति विक्रियाम्। <br>तां भजेत सदा प्राज्ञो य इच्छेद्भूतिमात्मनः   ॥12-156-019॥</td></tr>
<tr><td>सर्वथा क्षमिणा भाव्यं तथा सत्यपरेण च। <br>वीतहर्षभयक्रोधो धृतिमाप्नोति पण्डितः   ॥12-156-020॥</td></tr>
<tr><td>अद्रोहः सर्वभूतेषु कर्मणा मनसा गिरा। <br>अनुग्रहश्च दानं च सतां धर्मः सनातनः   ॥12-156-021॥</td></tr>
<tr><td>एते त्रयोदशाकाराः पृथक्सत्यैकलक्षणाः। <br>भजन्ते सत्यमेवेह बृंहयन्ति च भारत   ॥12-156-022॥</td></tr>
<tr><td>नान्तः शक्यो गुणानां हि वक्तुं सत्यस्य भारत। <br>अतः सत्यं प्रशंसन्ति विप्राः सपितृदेवताः   ॥12-156-023॥</td></tr>
<tr><td>नास्ति सत्यात्परो धर्मो नानृतात्पातकं परम्। <br>स्थितिर्हि सत्यं धर्मस्य तस्मात्सत्यं न लोपयेत्   ॥12-156-024॥</td></tr>
<tr><td>उपैति सत्याद्दानं हि तथा यज्ञाः सदक्षिणाः। <br>व्रताग्निहोत्रं वेदाश्च ये चान्ये धर्मनिश्चयाः   ॥12-156-025॥</td></tr>
<tr><td>अश्वमेधसहस्रं च सत्यं च तुलया धृतम्। <br>अश्वमेधसहस्राद्धि सत्यमेवातिरिच्यते   ॥12-156-026॥</td></tr>
</table>
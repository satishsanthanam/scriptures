<table border = "1"><tr><td>Verse</td></tr>
<tr><td> भीष्म उवाच। <br>शृणु पार्थ यथावृत्तमितिहासं पुरातनम्। <br>गृध्रजम्बुकसंवादं यो वृत्तो वैदिशे पुरा   ॥12-149-001॥</td></tr>
<tr><td>दुःखिताः केचिदादाय बालमप्राप्तयौवनम्। <br>कुलसर्वस्वभूतं वै रुदन्तः शोकविह्वलाः   ॥12-149-002॥</td></tr>
<tr><td>बालं मृतं गृहीत्वाथ श्मशानाभिमुखाः स्थिताः। <br>अङ्केनाङ्कं च संक्रम्य रुरुदुर्भूतले तदा   ॥12-149-003॥</td></tr>
<tr><td>तेषां रुदितशब्देन गृध्रोऽभ्येत्य वचोऽब्रवीत्। <br>एकात्मकमिमं लोके त्यक्त्वा गच्छत माचिरम्   ॥12-149-004॥</td></tr>
<tr><td>इह पुंसां सहस्राणि स्त्रीसहस्राणि चैव हि। <br>समानीतानि कालेन किं ते वै जात्वबान्धवाः   ॥12-149-005॥</td></tr>
<tr><td>संपश्यत जगत्सर्वं सुखदुःखैरधिष्ठितम्। <br>संयोगो विप्रयोगश्च पर्यायेणोपलभ्यते   ॥12-149-006॥</td></tr>
<tr><td>गृहीत्वा ये च गच्छन्ति येऽनुयान्ति च तान्मृतान्। <br>तेऽप्यायुषः प्रमाणेन स्वेन गच्छन्ति जन्तवः   ॥12-149-007॥</td></tr>
<tr><td>अलं स्थित्वा श्मशानेऽस्मिन्गृध्रगोमायुसंकुले। <br>कङ्कालबहुले घोरे सर्वप्राणिभयंकरे   ॥12-149-008॥</td></tr>
<tr><td>न पुनर्जीवितः कश्चित्कालधर्ममुपागतः। <br>प्रियो वा यदि वा द्वेष्यः प्राणिनां गतिरीदृशी   ॥12-149-009॥</td></tr>
<tr><td>सर्वेण खलु मर्तव्यं मर्त्यलोके प्रसूयता। <br>कृतान्तविहिते मार्गे को मृतं जीवयिष्यति   ॥12-149-010॥</td></tr>
<tr><td>कर्मान्तविहिते लोके चास्तं गच्छति भास्करे। <br>गम्यतां स्वमधिष्ठानं सुतस्नेहं विसृज्य वै   ॥12-149-011॥</td></tr>
<tr><td>ततो गृध्रवचः श्रुत्वा विक्रोशन्तस्तदा नृप। <br>बान्धवास्तेऽभ्यगच्छन्त पुत्रमुत्सृज्य भूतले   ॥12-149-012॥</td></tr>
<tr><td>विनिश्चित्याथ च ततः संत्यजन्तः स्वमात्मजम्। <br>निराशा जीविते तस्य मार्गमारुह्य धिष्ठिताः   ॥12-149-013॥</td></tr>
<tr><td>ध्वाङ्क्षाभ्रसमवर्णस्तु बिलान्निःसृत्य जम्बुकः। <br>गच्छमानान्स्म तानाह निर्घृणाः खलु मानवाः   ॥12-149-014॥</td></tr>
<tr><td>आदित्योऽयं स्थितो मूढाः स्नेहं कुरुत मा भयम्। <br>बहुरूपो मुहूर्तश्च जीवेतापि कदाचन   ॥12-149-015॥</td></tr>
<tr><td>यूयं भूमौ विनिक्षिप्य पुत्रस्नेहविनाकृताः। <br>श्मशाने पुत्रमुत्सृज्य कस्माद्गच्छथ निर्घृणाः   ॥12-149-016॥</td></tr>
<tr><td>न वोऽस्त्यस्मिन्सुते स्नेहो बाले मधुरभाषिणि। <br>यस्य भाषितमात्रेण प्रसादमुपगच्छथ   ॥12-149-017॥</td></tr>
<tr><td>न पश्यथ सुतस्नेहं यादृशः पशुपक्षिणाम्। <br>न येषां धारयित्वा तान्कश्चिदस्ति फलागमः   ॥12-149-018॥</td></tr>
<tr><td>चतुष्पात्पक्षिकीटानां प्राणिनां स्नेहसङ्गिनाम्। <br>परलोकगतिस्थानां मुनियज्ञक्रिया इव   ॥12-149-019॥</td></tr>
<tr><td>तेषां पुत्राभिरामाणामिह लोके परत्र च। <br>न गुणो दृश्यते कश्चित्प्रजाः संधारयन्ति च   ॥12-149-020॥</td></tr>
<tr><td>अपश्यतां प्रियान्पुत्रान्नैषां शोकोऽनुतिष्ठति। <br>न च पुष्णन्ति संवृद्धास्ते मातापितरौ क्वचित्   ॥12-149-021॥</td></tr>
<tr><td>मानुषाणां कुतः स्नेहो येषां शोको भविष्यति। <br>इमं कुलकरं पुत्रं कथं त्यक्त्वा गमिष्यथ   ॥12-149-022॥</td></tr>
<tr><td>चिरं मुञ्चत बाष्पं च चिरं स्नेहेन पश्यत। <br>एवंविधानि हीष्टानि दुस्त्यजानि विशेषतः   ॥12-149-023॥</td></tr>
<tr><td>क्षीणस्याथाभियुक्तस्य श्मशानाभिमुखस्य च। <br>बान्धवा यत्र तिष्ठन्ति तत्रान्यो नावतिष्ठते   ॥12-149-024॥</td></tr>
<tr><td>सर्वस्य दयिताः प्राणाः सर्वः स्नेहं च विन्दति। <br>तिर्यग्योनिष्वपि सतां स्नेहं पश्यत यादृशम्   ॥12-149-025॥</td></tr>
<tr><td>त्यक्त्वा कथं गच्छेथेमं पद्मलोलायताक्षकम्। <br>यथा नवोद्वाहकृतं स्नानमाल्यविभूषितम्   ॥12-149-026॥</td></tr>
<tr><td> भीष्म उवाच। <br>जम्बुकस्य वचः श्रुत्वा कृपणं परिदेवतः। <br>न्यवर्तन्त तदा सर्वे शवार्थं ते स्म मानुषाः   ॥12-149-027॥</td></tr>
<tr><td> गृध्र उवाच। <br>अहो धिक्सुनृशंसेन जम्बुकेनाल्पमेधसा। <br>क्षुद्रेणोक्ता हीनसत्त्वा मानुषाः किं निवर्तथ   ॥12-149-028॥</td></tr>
<tr><td>पञ्चभूतपरित्यक्तं शून्यं काष्ठत्वमागतम्। <br>कस्माच्छोचथ निश्चेष्टमात्मानं किं न शोचथ   ॥12-149-029॥</td></tr>
<tr><td>तपः कुरुत वै तीव्रं मुच्यध्वं येन किल्बिषात्। <br>तपसा लभ्यते सर्वं विलापः किं करिष्यति   ॥12-149-030॥</td></tr>
<tr><td>अनिष्टानि च भाग्यानि जानीत सह मूर्तिभिः। <br>येन गच्छति लोकोऽयं दत्त्वा शोकमनन्तकम्   ॥12-149-031॥</td></tr>
<tr><td>धनं गाश्च सुवर्णं च मणिरत्नमथापि च। <br>अपत्यं च तपोमूलं तपोयोगाच्च लभ्यते   ॥12-149-032॥</td></tr>
<tr><td>यथाकृता च भूतेषु प्राप्यते सुखदुःखता। <br>गृहीत्वा जायते जन्तुर्दुःखानि च सुखानि च   ॥12-149-033॥</td></tr>
<tr><td>न कर्मणा पितुः पुत्रः पिता वा पुत्रकर्मणा। <br>मार्गेणान्येन गच्छन्ति त्यक्त्वा सुकृतदुष्कृते   ॥12-149-034॥</td></tr>
<tr><td>धर्मं चरत यत्नेन तथाधर्मान्निवर्तत। <br>वर्तध्वं च यथाकालं दैवतेषु द्विजेषु च   ॥12-149-035॥</td></tr>
<tr><td>शोकं त्यजत दैन्यं च सुतस्नेहान्निवर्तत। <br>त्यज्यतामयमाकाशे ततः शीघ्रं निवर्तत   ॥12-149-036॥</td></tr>
<tr><td>यत्करोति शुभं कर्म तथाधर्मं सुदारुणम्। <br>तत्कर्तैव समश्नाति बान्धवानां किमत्र हि   ॥12-149-037॥</td></tr>
<tr><td>इह त्यक्त्वा न तिष्ठन्ति बान्धवा बान्धवं प्रियम्। <br>स्नेहमुत्सृज्य गच्छन्ति बाष्पपूर्णाविलेक्षणाः   ॥12-149-038॥</td></tr>
<tr><td>प्राज्ञो वा यदि वा मूर्खः सधनो निर्धनोऽपि वा। <br>सर्वः कालवशं याति शुभाशुभसमन्वितः   ॥12-149-039॥</td></tr>
<tr><td>किं करिष्यथ शोचित्वा मृतं किमनुशोचथ। <br>सर्वस्य हि प्रभुः कालो धर्मतः समदर्शनः   ॥12-149-040॥</td></tr>
<tr><td>यौवनस्थांश्च बालांश्च वृद्धान्गर्भगतानपि। <br>सर्वानाविशते मृत्युरेवंभूतमिदं जगत्   ॥12-149-041॥</td></tr>
<tr><td> जम्बुक उवाच। <br>अहो मन्दीकृतः स्नेहो गृध्रेणेहाल्पमेधसा। <br>पुत्रस्नेहाभिभूतानां युष्माकं शोचतां भृशम्   ॥12-149-042॥</td></tr>
<tr><td>समैः सम्यक्प्रयुक्तैश्च वचनैः प्रश्रयोत्तरैः। <br>यद्गच्छथ जलस्थायं स्नेहमुत्सृज्य दुस्त्यजम्   ॥12-149-043॥</td></tr>
<tr><td>अहो पुत्रवियोगेन मृतशून्योपसेवनात्। <br>क्रोशतां वै भृशं दुःखं विवत्सानां गवामिव   ॥12-149-044॥</td></tr>
<tr><td>अद्य शोकं विजानामि मानुषाणां महीतले। <br>स्नेहं हि करुणं दृष्ट्वा ममाप्यश्रूण्यथागमन्   ॥12-149-045॥</td></tr>
<tr><td>यत्नो हि सततं कार्यः कृतो दैवेन सिध्यति। <br>दैवं पुरुषकारश्च कृतान्तेनोपपद्यते   ॥12-149-046॥</td></tr>
<tr><td>अनिर्वेदः सदा कार्यो निर्वेदाद्धि कुतः सुखम्। <br>प्रयत्नात्प्राप्यते ह्यर्थः कस्माद्गच्छथ निर्दयाः   ॥12-149-047॥</td></tr>
<tr><td>आत्ममांसोपवृत्तं च शरीरार्धमयीं तनुम्। <br>पितॄणां वंशकर्तारं वने त्यक्त्वा क्व यास्यथ   ॥12-149-048॥</td></tr>
<tr><td>अथ वास्तं गते सूर्ये संध्याकाल उपस्थिते। <br>ततो नेष्यथ वा पुत्रमिहस्था वा भविष्यथ   ॥12-149-049॥</td></tr>
<tr><td> गृध्र उवाच। <br>अद्य वर्षसहस्रं मे साग्रं जातस्य मानुषाः। <br>न च पश्यामि जीवन्तं मृतं स्त्रीपुंनपुंसकम्   ॥12-149-050॥</td></tr>
<tr><td>मृता गर्भेषु जायन्ते म्रियन्ते जातमात्रकाः। <br>विक्रमन्तो म्रियन्ते च यौवनस्थास्तथापरे   ॥12-149-051॥</td></tr>
<tr><td>अनित्यानीह भाग्यानि चतुष्पात्पक्षिणामपि। <br>जङ्गमाजङ्गमानां चाप्यायुरग्रेऽवतिष्ठते   ॥12-149-052॥</td></tr>
<tr><td>इष्टदारवियुक्ताश्च पुत्रशोकान्वितास्तथा। <br>दह्यमानाः स्म शोकेन गृहं गच्छन्ति नित्यदा   ॥12-149-053॥</td></tr>
<tr><td>अनिष्टानां सहस्राणि तथेष्टानां शतानि च। <br>उत्सृज्येह प्रयाता वै बान्धवा भृशदुःखिताः   ॥12-149-054॥</td></tr>
<tr><td>त्यज्यतामेष निस्तेजाः शून्यः काष्ठत्वमागतः। <br>अन्यदेहविषक्तो हि शावं काष्ठमुपासते   ॥12-149-055॥</td></tr>
<tr><td>भ्रान्तजीवस्य वै बाष्पं कस्माद्धित्वा न गच्छथ। <br>निरर्थको ह्ययं स्नेहो निरर्थश्च परिग्रहः   ॥12-149-056॥</td></tr>
<tr><td>न चक्षुर्भ्यां न कर्णाभ्यां संशृणोति समीक्षते। <br>तस्मादेनं समुत्सृज्य स्वगृहान्गच्छताशु वै   ॥12-149-057॥</td></tr>
<tr><td>मोक्षधर्माश्रितैर्वाक्यैर्हेतुमद्भिरनिष्ठुरैः। <br>मयोक्ता गच्छत क्षिप्रं स्वं स्वमेव निवेशनम्   ॥12-149-058॥</td></tr>
<tr><td>प्रज्ञाविज्ञानयुक्तेन बुद्धिसंज्ञाप्रदायिना। <br>वचनं श्राविता रूक्षं मानुषाः संनिवर्तत   ॥12-149-059॥</td></tr>
<tr><td> जम्बुक उवाच। <br>इमं कनकवर्णाभं भूषणैः समलंकृतम्। <br>गृध्रवाक्यात्कथं पुत्रं त्यजध्वं पितृपिण्डदम्   ॥12-149-060॥</td></tr>
<tr><td>न स्नेहस्य विरोधोऽस्ति विलापरुदितस्य वै। <br>मृतस्यास्य परित्यागात्तापो वै भविता ध्रुवम्   ॥12-149-061॥</td></tr>
<tr><td>श्रूयते शम्बुके शूद्रे हते ब्राह्मणदारकः। <br>जीवितो धर्ममासाद्य रामात्सत्यपराक्रमात्   ॥12-149-062॥</td></tr>
<tr><td>तथा श्वेतस्य राजर्षेर्बालो दिष्टान्तमागतः। <br>श्वोऽभूते धर्मनित्येन मृतः संजीवितः पुनः   ॥12-149-063॥</td></tr>
<tr><td>तथा कश्चिद्भवेत्सिद्धो मुनिर्वा देवतापि वा। <br>कृपणानामनुक्रोशं कुर्याद्वो रुदतामिह   ॥12-149-064॥</td></tr>
<tr><td> भीष्म उवाच। <br>इत्युक्ताः संन्यवर्तन्त शोकार्ताः पुत्रवत्सलाः। <br>अङ्के शिरः समाधाय रुरुदुर्बहुविस्तरम्   ॥12-149-065॥</td></tr>
<tr><td> गृध्र उवाच। <br>अश्रुपातपरिक्लिन्नः पाणिस्पर्शनपीडितः। <br>धर्मराजप्रयोगाच्च दीर्घां निद्रां प्रवेशितः   ॥12-149-066॥</td></tr>
<tr><td>तपसापि हि संयुक्तो न काले नोपहन्यते। <br>सर्वस्नेहावसानं तदिदं तत्प्रेतपत्तनम्   ॥12-149-067॥</td></tr>
<tr><td>बालवृद्धसहस्राणि सदा संत्यज्य बान्धवाः। <br>दिनानि चैव रात्रीश्च दुःखं तिष्ठन्ति भूतले   ॥12-149-068॥</td></tr>
<tr><td>अलं निर्बन्धमागम्य शोकस्य परिवारणम्। <br>अप्रत्ययं कुतो ह्यस्य पुनरद्येह जीवितम्   ॥12-149-069॥</td></tr>
<tr><td>नैष जम्बुकवाक्येन पुनः प्राप्स्यति जीवितम्। <br>मृतस्योत्सृष्टदेहस्य पुनर्देहो न विद्यते   ॥12-149-070॥</td></tr>
<tr><td>न वै मूर्तिप्रदानेन न जम्बुकशतैरपि। <br>शक्यो जीवयितुं ह्येष बालो वर्षशतैरपि   ॥12-149-071॥</td></tr>
<tr><td>अपि रुद्रः कुमारो वा ब्रह्मा वा विष्णुरेव वा। <br>वरमस्मै प्रयच्छेयुस्ततो जीवेदयं शिशुः   ॥12-149-072॥</td></tr>
<tr><td>न च बाष्पविमोक्षेण न चाश्वासकृतेन वै। <br>न दीर्घरुदितेनेह पुनर्जीवो भविष्यति   ॥12-149-073॥</td></tr>
<tr><td>अहं च क्रोष्टुकश्चैव यूयं चैवास्य बान्धवाः। <br>धर्माधर्मौ गृहीत्वेह सर्वे वर्तामहेऽध्वनि   ॥12-149-074॥</td></tr>
<tr><td>अप्रियं परुषं चापि परद्रोहं परस्त्रियम्। <br>अधर्ममनृतं चैव दूरात्प्राज्ञो निवर्तयेत्   ॥12-149-075॥</td></tr>
<tr><td>सत्यं धर्मं शुभं न्याय्यं प्राणिनां महतीं दयाम्। <br>अजिह्मत्वमशाठ्यं च यत्नतः परिमार्गत   ॥12-149-076॥</td></tr>
<tr><td>मातरं पितरं चैव बान्धवान्सुहृदस्तथा। <br>जीवतो ये न पश्यन्ति तेषां धर्मविपर्ययः   ॥12-149-077॥</td></tr>
<tr><td>यो न पश्यति चक्षुर्भ्यां नेङ्गते च कथंचन। <br>तस्य निष्ठावसानान्ते रुदन्तः किं करिष्यथ   ॥12-149-078॥</td></tr>
<tr><td> भीष्म उवाच। <br>इत्युक्तास्तं सुतं त्यक्त्वा भूमौ शोकपरिप्लुताः। <br>दह्यमानाः सुतस्नेहात्प्रययुर्बान्धवा गृहान्   ॥12-149-079॥</td></tr>
<tr><td> जम्बुक उवाच। <br>दारुणो मर्त्यलोकोऽयं सर्वप्राणिविनाशनः। <br>इष्टबन्धुवियोगश्च तथैवाल्पं च जीवितम्   ॥12-149-080॥</td></tr>
<tr><td>बह्वलीकमसत्यं च प्रतिवादाप्रियंवदम्। <br>इमं प्रेक्ष्य पुनर्भावं दुःखशोकाभिवर्धनम्   ॥12-149-081॥</td></tr>
<tr><td>न मे मानुषलोकोऽयं मुहूर्तमपि रोचते। <br>अहो धिग्गृध्रवाक्येन संनिवर्तथ मानुषाः   ॥12-149-082॥</td></tr>
<tr><td>प्रदीप्ताः पुत्रशोकेन यथैवाबुद्धयस्तथा। <br>कथं गच्छथ सस्नेहाः सुतस्नेहं विसृज्य च। <br>श्रुत्वा गृध्रस्य वचनं पापस्येहाकृतात्मनः   ॥12-149-083॥</td></tr>
<tr><td>सुखस्यानन्तरं दुःखं दुःखस्यानन्तरं सुखम्। <br>सुखदुःखान्विते लोके नेहास्त्येकमनन्तकम्   ॥12-149-084॥</td></tr>
<tr><td>इमं क्षितितले न्यस्य बालं रूपसमन्वितम्। <br>कुलशोकाकरं मूढाः पुत्रं त्यक्त्वा क्व यास्यथ   ॥12-149-085॥</td></tr>
<tr><td>रूपयौवनसंपन्नं द्योतमानमिव श्रिया। <br>जीवन्तमेनं पश्यामि मनसा नात्र संशयः   ॥12-149-086॥</td></tr>
<tr><td>विनाशश्चाप्यनर्होऽस्य सुखं प्राप्स्यथ मानुषाः। <br>पुत्रशोकाग्निदग्धानां मृतमप्यद्य वः क्षमम्   ॥12-149-087॥</td></tr>
<tr><td>दुःखसंभावनां कृत्वा धारयित्वा स्वयं सुखम्। <br>त्यक्त्वा गमिष्यथ क्वाद्य समुत्सृज्याल्पबुद्धिवत्   ॥12-149-088॥</td></tr>
<tr><td> भीष्म उवाच। <br>तथा धर्मविरोधेन प्रियमिथ्याभिध्यायिना। <br>श्मशानवासिना नित्यं रात्रिं मृगयता तदा   ॥12-149-089॥</td></tr>
<tr><td>ततो मध्यस्थतां नीता वचनैरमृतोपमैः। <br>जम्बुकेन स्वकार्यार्थं बान्धवास्तस्य धिष्ठिताः   ॥12-149-090॥</td></tr>
<tr><td> गृध्र उवाच। <br>अयं प्रेतसमाकीर्णो यक्षराक्षससेवितः। <br>दारुणः काननोद्देशः कौशिकैरभिनादितः   ॥12-149-091॥</td></tr>
<tr><td>भीमः सुघोरश्च तथा नीलमेघसमप्रभः। <br>अस्मिञ्शवं परित्यज्य प्रेतकार्याण्युपासत   ॥12-149-092॥</td></tr>
<tr><td>भानुर्यावन्न यात्यस्तं यावच्च विमला दिशः। <br>तावदेनं परित्यज्य प्रेतकार्याण्युपासत   ॥12-149-093॥</td></tr>
<tr><td>नदन्ति परुषं श्येनाः शिवाः क्रोशन्ति दारुणाः। <br>मृगेन्द्राः प्रतिनन्दन्ति रविरस्तं च गच्छति   ॥12-149-094॥</td></tr>
<tr><td>चिताधूमेन नीलेन संरज्यन्ते च पादपाः। <br>श्मशाने च निराहाराः प्रतिनन्दन्ति देहिनः   ॥12-149-095॥</td></tr>
<tr><td>सर्वे विक्रान्तवीर्याश्च अस्मिन्देशे सुदारुणाः। <br>युष्मान्प्रधर्षयिष्यन्ति विकृता मांसभोजनाः   ॥12-149-096॥</td></tr>
<tr><td>दूराच्चायं वनोद्देशो भयमत्र भविष्यति। <br>त्यज्यतां काष्ठभूतोऽयं मृष्यतां जाम्बुकं वचः   ॥12-149-097॥</td></tr>
<tr><td>यदि जम्बुकवाक्यानि निष्फलान्यनृतानि च। <br>श्रोष्यथ भ्रष्टविज्ञानास्ततः सर्वे विनङ्क्ष्यथ   ॥12-149-098॥</td></tr>
<tr><td> जम्बुक उवाच। <br>स्थीयतां नेह भेतव्यं यावत्तपति भास्करः। <br>तावदस्मिन्सुतस्नेहादनिर्वेदेन वर्तत   ॥12-149-099॥</td></tr>
<tr><td>स्वैरं रुदत विस्रब्धाः स्वैरं स्नेहेन पश्यत। <br>स्थीयतां यावदादित्यः किं वः क्रव्यादभाषितैः   ॥12-149-100॥</td></tr>
<tr><td>यदि गृध्रस्य वाक्यानि तीव्राणि रभसानि च। <br>गृह्णीत मोहितात्मानः सुतो वो न भविष्यति   ॥12-149-101॥</td></tr>
<tr><td> भीष्म उवाच। <br>गृध्रोऽनस्तमिते त्वाह गतेऽस्तमिति जम्बुकः। <br>मृतस्य तं परिजनमूचतुस्तौ क्षुधान्वितौ   ॥12-149-102॥</td></tr>
<tr><td>स्वकार्यदक्षिणौ राजन्गृध्रो जम्बुक एव च। <br>क्षुत्पिपासापरिश्रान्तौ शास्त्रमालम्ब्य जल्पतः   ॥12-149-103॥</td></tr>
<tr><td>तयोर्विज्ञानविदुषोर्द्वयोर्जम्बुकपत्रिणोः। <br>वाक्यैरमृतकल्पैर्हि प्रातिष्ठन्त व्रजन्ति च   ॥12-149-104॥</td></tr>
<tr><td>शोकदैन्यसमाविष्टा रुदन्तस्तस्थिरे तदा। <br>स्वकार्यकुशलाभ्यां ते संभ्राम्यन्ते ह नैपुणात्   ॥12-149-105॥</td></tr>
<tr><td>तथा तयोर्विवदतोर्विज्ञानविदुषोर्द्वयोः। <br>बान्धवानां स्थितानां च उपातिष्ठत शंकरः   ॥12-149-106॥</td></tr>
<tr><td>ततस्तानाह मनुजान्वरदोऽस्मीति शूलभृत्। <br>ते प्रत्यूचुरिदं वाक्यं दुःखिताः प्रणताः स्थिताः   ॥12-149-107॥</td></tr>
<tr><td>एकपुत्रविहीनानां सर्वेषां जीवितार्थिनाम्। <br>पुत्रस्य नो जीवदानाज्जीवितं दातुमर्हसि   ॥12-149-108॥</td></tr>
<tr><td>एवमुक्तः स भगवान्वारिपूर्णेन पाणिना। <br>जीवं तस्मै कुमाराय प्रादाद्वर्षशताय वै   ॥12-149-109॥</td></tr>
<tr><td>तथा गोमायुगृध्राभ्यामददत्क्षुद्विनाशनम्। <br>वरं पिनाकी भगवान्सर्वभूतहिते रतः   ॥12-149-110॥</td></tr>
<tr><td>ततः प्रणम्य तं देवं श्रेयोहर्षसमन्विताः। <br>कृतकृत्याः सुखं हृष्टाः प्रातिष्ठन्त तदा विभो   ॥12-149-111॥</td></tr>
<tr><td>अनिर्वेदेन दीर्घेण निश्चयेन ध्रुवेण च। <br>देवदेवप्रसादाच्च क्षिप्रं फलमवाप्यते   ॥12-149-112॥</td></tr>
<tr><td>पश्य देवस्य संयोगं बान्धवानां च निश्चयम्। <br>कृपणानां हि रुदतां कृतमश्रुप्रमार्जनम्   ॥12-149-113॥</td></tr>
<tr><td>पश्य चाल्पेन कालेन निश्चयान्वेषणेन च। <br>प्रसादं शंकरात्प्राप्य दुःखिताः सुखमाप्नुवन्   ॥12-149-114॥</td></tr>
<tr><td>ते विस्मिताः प्रहृष्टाश्च पुत्रसंजीवनात्पुनः। <br>बभूवुर्भरतश्रेष्ठ प्रसादाच्छंकरस्य वै   ॥12-149-115॥</td></tr>
<tr><td>ततस्ते त्वरिता राजञ्श्रुत्वा शोकमघोद्भवम्। <br>विविशुः पुत्रमादाय नगरं हृष्टमानसाः। <br>एषा बुद्धिः समस्तानां चातुर्वर्ण्ये निदर्शिता   ॥12-149-116॥</td></tr>
<tr><td>धर्मार्थमोक्षसंयुक्तमितिहासमिमं शुभम्। <br>श्रुत्वा मनुष्यः सततमिह प्रेत्य च मोदते   ॥12-149-117॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>अथ वृक्षस्य शाखायां विहंगः ससुहृज्जनः। <br>दीर्घकालोषितो राजंस्तत्र चित्रतनूरुहः   ॥12-142-001॥</td></tr>
<tr><td>तस्य काल्यं गता भार्या चरितुं नाभ्यवर्तत। <br>प्राप्तां च रजनीं दृष्ट्वा स पक्षी पर्यतप्यत   ॥12-142-002॥</td></tr>
<tr><td>वातवर्षं महच्चासीन्न चागच्छति मे प्रिया। <br>किं नु तत्कारणं येन साद्यापि न निवर्तते   ॥12-142-003॥</td></tr>
<tr><td>अपि स्वस्ति भवेत्तस्याः प्रियाया मम कानने। <br>तया विरहितं हीदं शून्यमद्य गृहं मम   ॥12-142-004॥</td></tr>
<tr><td>यदि सा रक्तनेत्रान्ता चित्राङ्गी मधुरस्वरा। <br>अद्य नाभ्येति मे कान्ता न कार्यं जीवितेन मे   ॥12-142-005॥</td></tr>
<tr><td>पतिधर्मरता साध्वी प्राणेभ्योऽपि गरीयसी। <br>सा हि श्रान्तं क्षुधार्तं च जानीते मां तपस्विनी   ॥12-142-006॥</td></tr>
<tr><td>अनुरक्ता हिता चैव स्निग्धा चैव पतिव्रता। <br>यस्य वै तादृशी भार्या धन्यः स मनुजो भुवि   ॥12-142-007॥</td></tr>
<tr><td>भार्या हि परमो नाथः पुरुषस्येह पठ्यते। <br>असहायस्य लोकेऽस्मिँल्लोकयात्रासहायिनी   ॥12-142-008॥</td></tr>
<tr><td>तथा रोगाभिभूतस्य नित्यं कृच्छ्रगतस्य च। <br>नास्ति भार्यासमं किंचिन्नरस्यार्तस्य भेषजम्   ॥12-142-009॥</td></tr>
<tr><td>नास्ति भार्यासमो बन्धुर्नास्ति भार्यासमा गतिः। <br>नास्ति भार्यासमो लोके सहायो धर्मसाधनः   ॥12-142-010॥</td></tr>
<tr><td>एवं विलपतस्तस्य द्विजस्यार्तस्य तत्र वै। <br>गृहीता शकुनघ्नेन भार्या शुश्राव भारतीम्   ॥12-142-011॥</td></tr>
<tr><td>न सा स्त्रीत्यभिभाषा स्याद्यस्या भर्ता न तुष्यति। <br>अग्निसाक्षिकमप्येतद्भर्ता हि शरणं स्त्रियः   ॥12-142-012॥</td></tr>
<tr><td>इति संचिन्त्य दुःखार्ता भर्तारं दुःखितं तदा। <br>कपोती लुब्धकेनाथ यत्ता वचनमब्रवीत्   ॥12-142-013॥</td></tr>
<tr><td>हन्त वक्ष्यामि ते श्रेयः श्रुत्वा च कुरु तत्तथा। <br>शरणागतसंत्राता भव कान्त विशेषतः   ॥12-142-014॥</td></tr>
<tr><td>एष शाकुनिकः शेते तव वासं समाश्रितः। <br>शीतार्तश्च क्षुधार्तश्च पूजामस्मै प्रयोजय   ॥12-142-015॥</td></tr>
<tr><td>यो हि कश्चिद्द्विजं हन्याद्गां वा लोकस्य मातरम्। <br>शरणागतं च यो हन्यात्तुल्यं तेषां च पातकम्   ॥12-142-016॥</td></tr>
<tr><td>यास्माकं विहिता वृत्तिः कापोती जातिधर्मतः। <br>सा न्याय्यात्मवता नित्यं त्वद्विधेनाभिवर्तितुम्   ॥12-142-017॥</td></tr>
<tr><td>यस्तु धर्मं यथाशक्ति गृहस्थो ह्यनुवर्तते। <br>स प्रेत्य लभते लोकानक्षयानिति शुश्रुम   ॥12-142-018॥</td></tr>
<tr><td>स त्वं संतानवानद्य पुत्रवानपि च द्विज। <br>तत्स्वदेहे दयां त्यक्त्वा धर्मार्थौ परिगृह्य वै। <br>पूजामस्मै प्रयुङ्क्ष्व त्वं प्रीयेतास्य मनो यथा   ॥12-142-019॥</td></tr>
<tr><td>इति सा शकुनी वाक्यं क्षारकस्था तपस्विनी। <br>अतिदुःखान्विता प्रोच्य भर्तारं समुदैक्षत   ॥12-142-020॥</td></tr>
<tr><td>स पत्न्या वचनं श्रुत्वा धर्मयुक्तिसमन्वितम्। <br>हर्षेण महता युक्तो बाष्पव्याकुललोचनः   ॥12-142-021॥</td></tr>
<tr><td>तं वै शाकुनिकं दृष्ट्वा विधिदृष्टेन कर्मणा। <br>पूजयामास यत्नेन स पक्षी पक्षिजीविनम्   ॥12-142-022॥</td></tr>
<tr><td>उवाच च स्वागतं ते ब्रूहि किं करवाण्यहम्। <br>संतापश्च न कर्तव्यः स्वगृहे वर्तते भवान्   ॥12-142-023॥</td></tr>
<tr><td>तद्ब्रवीतु भवान्क्षिप्रं किं करोमि किमिच्छसि। <br>प्रणयेन ब्रवीमि त्वां त्वं हि नः शरणागतः   ॥12-142-024॥</td></tr>
<tr><td>शरणागतस्य कर्तव्यमातिथ्यमिह यत्नतः। <br>पञ्चयज्ञप्रवृत्तेन गृहस्थेन विशेषतः   ॥12-142-025॥</td></tr>
<tr><td>पञ्चयज्ञांस्तु यो मोहान्न करोति गृहाश्रमी। <br>तस्य नायं न च परो लोको भवति धर्मतः   ॥12-142-026॥</td></tr>
<tr><td>तद्ब्रूहि त्वं सुविस्रब्धो यत्त्वं वाचा वदिष्यसि। <br>तत्करिष्याम्यहं सर्वं मा त्वं शोके मनः कृथाः   ॥12-142-027॥</td></tr>
<tr><td>तस्य तद्वचनं श्रुत्वा शकुनेर्लुब्धकोऽब्रवीत्। <br>बाधते खलु मा शीतं हिमत्राणं विधीयताम्   ॥12-142-028॥</td></tr>
<tr><td>एवमुक्तस्ततः पक्षी पर्णान्यास्तीर्य भूतले। <br>यथाशुष्काणि यत्नेन ज्वलनार्थं द्रुतं ययौ   ॥12-142-029॥</td></tr>
<tr><td>स गत्वाङ्गारकर्मान्तं गृहीत्वाग्निमथागमत्। <br>ततः शुष्केषु पर्णेषु पावकं सोऽभ्यदीदिपत्   ॥12-142-030॥</td></tr>
<tr><td>सुसंदीप्तं महत्कृत्वा तमाह शरणागतम्। <br>प्रतापय सुविस्रब्धं स्वगात्राण्यकुतोभयः   ॥12-142-031॥</td></tr>
<tr><td>स तथोक्तस्तथेत्युक्त्वा लुब्धो गात्राण्यतापयत्। <br>अग्निप्रत्यागतप्राणस्ततः प्राह विहंगमम्   ॥12-142-032॥</td></tr>
<tr><td>दत्तमाहारमिच्छामि त्वया क्षुद्बाधते हि माम्। <br>तद्वचः स प्रतिश्रुत्य वाक्यमाह विहंगमः   ॥12-142-033॥</td></tr>
<tr><td>न मेऽस्ति विभवो येन नाशयामि तव क्षुधाम्। <br>उत्पन्नेन हि जीवामो वयं नित्यं वनौकसः   ॥12-142-034॥</td></tr>
<tr><td>संचयो नास्ति चास्माकं मुनीनामिव कानने। <br>इत्युक्त्वा स तदा तत्र विवर्णवदनोऽभवत्   ॥12-142-035॥</td></tr>
<tr><td>कथं नु खलु कर्तव्यमिति चिन्तापरः सदा। <br>बभूव भरतश्रेष्ठ गर्हयन्वृत्तिमात्मनः   ॥12-142-036॥</td></tr>
<tr><td>मुहूर्ताल्लब्धसंज्ञस्तु स पक्षी पक्षिघातकम्। <br>उवाच तर्पयिष्ये त्वां मुहूर्तं प्रतिपालय   ॥12-142-037॥</td></tr>
<tr><td>इत्युक्त्वा शुष्कपर्णैः स संप्रज्वाल्य हुताशनम्। <br>हर्षेण महता युक्तः कपोतः पुनरब्रवीत्   ॥12-142-038॥</td></tr>
<tr><td>देवानां च मुनीनां च पितॄणां च महात्मनाम्। <br>श्रुतपूर्वो मया धर्मो महानतिथिपूजने   ॥12-142-039॥</td></tr>
<tr><td>कुरुष्वानुग्रहं मेऽद्य सत्यमेतद्ब्रवीमि ते। <br>निश्चिता खलु मे बुद्धिरतिथिप्रतिपूजने   ॥12-142-040॥</td></tr>
<tr><td>ततः सत्यप्रतिज्ञो वै स पक्षी प्रहसन्निव। <br>तमग्निं त्रिः परिक्रम्य प्रविवेश महीपते   ॥12-142-041॥</td></tr>
<tr><td>अग्निमध्यं प्रविष्टं तं लुब्धो दृष्ट्वाथ पक्षिणम्। <br>चिन्तयामास मनसा किमिदं नु कृतं मया   ॥12-142-042॥</td></tr>
<tr><td>अहो मम नृशंसस्य गर्हितस्य स्वकर्मणा। <br>अधर्मः सुमहान्घोरो भविष्यति न संशयः   ॥12-142-043॥</td></tr>
<tr><td>एवं बहुविधं भूरि विललाप स लुब्धकः। <br>गर्हयन्स्वानि कर्माणि द्विजं दृष्ट्वा तथागतम्   ॥12-142-044॥</td></tr>
</table>
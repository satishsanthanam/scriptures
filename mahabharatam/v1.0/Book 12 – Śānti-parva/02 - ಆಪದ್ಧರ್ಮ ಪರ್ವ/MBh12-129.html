<table border = "1"><tr><td>Verse</td></tr>
<tr><td> युधिष्ठिर उवाच। <br>क्षीणस्य दीर्घसूत्रस्य सानुक्रोशस्य बन्धुषु। <br>विरक्तपौरराष्ट्रस्य निर्द्रव्यनिचयस्य च   ॥12-129-001॥</td></tr>
<tr><td>परिशङ्कितमुख्यस्य स्रुतमन्त्रस्य भारत। <br>असंभावितमित्रस्य भिन्नामात्यस्य सर्वशः   ॥12-129-002॥</td></tr>
<tr><td>परचक्राभियातस्य दुर्बलस्य बलीयसा। <br>आपन्नचेतसो ब्रूहि किं कार्यमवशिष्यते   ॥12-129-003॥</td></tr>
<tr><td> भीष्म उवाच। <br>बाह्यश्चेद्विजिगीषुः स्याद्धर्मार्थकुशलः शुचिः। <br>जवेन संधिं कुर्वीत पूर्वान्पूर्वान्विमोक्षयन्   ॥12-129-004॥</td></tr>
<tr><td>अधर्मविजिगीषुश्चेद्बलवान्पापनिश्चयः। <br>आत्मनः संनिरोधेन संधिं तेनाभियोजयेत्   ॥12-129-005॥</td></tr>
<tr><td>अपास्य राजधानीं वा तरेदन्येन वापदम्। <br>तद्भावभावे द्रव्याणि जीवन्पुनरुपार्जयेत्   ॥12-129-006॥</td></tr>
<tr><td>यास्तु स्युः केवलत्यागाच्छक्यास्तरितुमापदः। <br>कस्तत्राधिकमात्मानं संत्यजेदर्थधर्मवित्   ॥12-129-007॥</td></tr>
<tr><td>अवरोधाज्जुगुप्सेत का सपत्नधने दया। <br>न त्वेवात्मा प्रदातव्यः शक्ये सति कथंचन   ॥12-129-008॥</td></tr>
<tr><td> युधिष्ठिर उवाच। <br>आभ्यन्तरे प्रकुपिते बाह्ये चोपनिपीडिते। <br>क्षीणे कोशे स्रुते मन्त्रे किं कार्यमवशिष्यते   ॥12-129-009॥</td></tr>
<tr><td> भीष्म उवाच। <br>क्षिप्रं वा संधिकामः स्यात्क्षिप्रं वा तीक्ष्णविक्रमः। <br>पदापनयनं क्षिप्रमेतावत्सांपरायिकम्   ॥12-129-010॥</td></tr>
<tr><td>अनुरक्तेन पुष्टेन हृष्टेन जगतीपते। <br>अल्पेनापि हि सैन्येन महीं जयति पार्थिवः   ॥12-129-011॥</td></tr>
<tr><td>हतो वा दिवमारोहेद्विजयी क्षितिमावसेत्। <br>युद्धे तु संत्यजन्प्राणाञ्शक्रस्यैति सलोकताम्   ॥12-129-012॥</td></tr>
<tr><td>सर्वलोकागमं कृत्वा मृदुत्वं गन्तुमेव च। <br>विश्वासाद्विनयं कुर्याद्व्यवस्येद्वाप्युपानहौ   ॥12-129-013॥</td></tr>
<tr><td>अपक्रमितुमिच्छेद्वा यथाकामं तु सान्त्वयेत्। <br>विलिङ्गमित्वा मित्रेण ततः स्वयमुपक्रमेत्   ॥12-129-014॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>यथा दस्युः समर्यादः प्रेत्यभावे न नश्यति   ॥12-133-001॥</td></tr>
<tr><td>प्रहर्ता मतिमाञ्शूरः श्रुतवाननृशंसवान्। <br>रक्षन्नक्षयिणं धर्मं ब्रह्मण्यो गुरुपूजकः   ॥12-133-002॥</td></tr>
<tr><td>निषाद्यां क्षत्रियाज्जातः क्षत्रधर्मानुपालकः। <br>कापव्यो नाम नैषादिर्दस्युत्वात्सिद्धिमाप्तवान्   ॥12-133-003॥</td></tr>
<tr><td>अरण्ये सायपूर्वाह्णे मृगयूथप्रकोपिता। <br>विधिज्ञो मृगजातीनां निपानानां च कोविदः   ॥12-133-004॥</td></tr>
<tr><td>सर्वकाननदेशज्ञः पारियात्रचरः सदा। <br>धर्मज्ञः सर्वभूतानाममोघेषुर्दृढायुधः   ॥12-133-005॥</td></tr>
<tr><td>अप्यनेकशताः सेना एक एव जिगाय सः। <br>स वृद्धावन्धपितरौ महारण्येऽभ्यपूजयत्   ॥12-133-006॥</td></tr>
<tr><td>मधुमांसैर्मूलफलैरन्नैरुच्चावचैरपि। <br>सत्कृत्य भोजयामास सम्यक्परिचचार च   ॥12-133-007॥</td></tr>
<tr><td>आरण्यकान्प्रव्रजितान्ब्राह्मणान्परिपालयन्। <br>अपि तेभ्यो मृगान्हत्वा निनाय च महावने   ॥12-133-008॥</td></tr>
<tr><td>ये स्म न प्रतिगृह्णन्ति दस्युभोजनशङ्कया। <br>तेषामासज्य गेहेषु काल्य एव स गच्छति   ॥12-133-009॥</td></tr>
<tr><td>तं बहूनि सहस्राणि ग्रामणित्वेऽभिवव्रिरे। <br>निर्मर्यादानि दस्यूनां निरनुक्रोशकारिणाम्   ॥12-133-010॥</td></tr>
<tr><td> दस्यव ऊचुः। <br>मुहूर्तदेशकालज्ञ प्राज्ञ शीलदृढायुध। <br>ग्रामणीर्भव नो मुख्यः सर्वेषामेव संमतः   ॥12-133-011॥</td></tr>
<tr><td>यथा यथा वक्ष्यसि नः करिष्यामस्तथा तथा। <br>पालयास्मान्यथान्यायं यथा माता यथा पिता   ॥12-133-012॥</td></tr>
<tr><td> कापव्य उवाच। <br>मा वधीस्त्वं स्त्रियं भीरुं मा शिशुं मा तपस्विनम्। <br>नायुध्यमानो हन्तव्यो न च ग्राह्या बलात्स्त्रियः   ॥12-133-013॥</td></tr>
<tr><td>सर्वथा स्त्री न हन्तव्या सर्वसत्त्वेषु युध्यता। <br>नित्यं गोब्राह्मणे स्वस्ति योद्धव्यं च तदर्थतः   ॥12-133-014॥</td></tr>
<tr><td>सस्यं च नापहन्तव्यं सीरविघ्नं च मा कृथाः। <br>पूज्यन्ते यत्र देवाश्च पितरोऽतिथयस्तथा   ॥12-133-015॥</td></tr>
<tr><td>सर्वभूतेष्वपि च वै ब्राह्मणो मोक्षमर्हति। <br>कार्या चापचितिस्तेषां सर्वस्वेनापि या भवेत्   ॥12-133-016॥</td></tr>
<tr><td>यस्य ह्येते संप्ररुष्टा मन्त्रयन्ति पराभवम्। <br>न तस्य त्रिषु लोकेषु त्राता भवति कश्चन   ॥12-133-017॥</td></tr>
<tr><td>यो ब्राह्मणान्परिभवेद्विनाशं वापि रोचयेत्। <br>सूर्योदय इवावश्यं ध्रुवं तस्य पराभवः   ॥12-133-018॥</td></tr>
<tr><td>इहैव फलमासीनः प्रत्याकाङ्क्षति शक्तितः। <br>ये ये नो न प्रदास्यन्ति तांस्तान्सेनाभियास्यति   ॥12-133-019॥</td></tr>
<tr><td>शिष्ट्यर्थं विहितो दण्डो न वधार्थं विनिश्चयः। <br>ये च शिष्टान्प्रबाधन्ते धर्मस्तेषां वधः स्मृतः   ॥12-133-020॥</td></tr>
<tr><td>ये हि राष्ट्रोपरोधेन वृत्तिं कुर्वन्ति केचन। <br>तदेव तेऽनु मीयन्ते कुणपं कृमयो यथा   ॥12-133-021॥</td></tr>
<tr><td>ये पुनर्धर्मशास्त्रेण वर्तेरन्निह दस्यवः। <br>अपि ते दस्यवो भूत्वा क्षिप्रं सिद्धिमवाप्नुयुः   ॥12-133-022॥</td></tr>
<tr><td> भीष्म उवाच। <br>तत्सर्वमुपचक्रुस्ते कापव्यस्यानुशासनम्। <br>वृत्तिं च लेभिरे सर्वे पापेभ्यश्चाप्युपारमन्   ॥12-133-023॥</td></tr>
<tr><td>कापव्यः कर्मणा तेन महतीं सिद्धिमाप्तवान्। <br>साधूनामाचरन्क्षेमं दस्यून्पापान्निवर्तयन्   ॥12-133-024॥</td></tr>
<tr><td>इदं कापव्यचरितं यो नित्यमनुकीर्तयेत्। <br>नारण्येभ्यः स भूतेभ्यो भयमार्छेत्कदाचन   ॥12-133-025॥</td></tr>
<tr><td>भयं तस्य न मर्त्येभ्यो नामर्त्येभ्यः कथंचन। <br>न सतो नासतो राजन्स ह्यरण्येषु गोपतिः   ॥12-133-026॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>पापस्य यदधिष्ठानं यतः पापं प्रवर्तते। <br>एतदिच्छाम्यहं ज्ञातुं तत्त्वेन भरतर्षभ   ॥12-152-001॥</td></tr>
<tr><td> भीष्म उवाच। <br>पापस्य यदधिष्ठानं तच्छृणुष्व नराधिप। <br>एको लोभो महाग्राहो लोभात्पापं प्रवर्तते   ॥12-152-002॥</td></tr>
<tr><td>अतः पापमधर्मश्च तथा दुःखमनुत्तमम्। <br>निकृत्या मूलमेतद्धि येन पापकृतो जनाः   ॥12-152-003॥</td></tr>
<tr><td>लोभात्क्रोधः प्रभवति लोभात्कामः प्रवर्तते। <br>लोभान्मोहश्च माया च मानस्तम्भः परासुता   ॥12-152-004॥</td></tr>
<tr><td>अक्षमा ह्रीपरित्यागः श्रीनाशो धर्मसंक्षयः। <br>अभिध्याप्रज्ञता चैव सर्वं लोभात्प्रवर्तते   ॥12-152-005॥</td></tr>
<tr><td>अन्यायश्चावितर्कश्च विकर्मसु च याः क्रियाः। <br>कूटविद्यादयश्चैव रूपैश्वर्यमदस्तथा   ॥12-152-006॥</td></tr>
<tr><td>सर्वभूतेष्वविश्वासः सर्वभूतेष्वनार्जवम्। <br>सर्वभूतेष्वभिद्रोहः सर्वभूतेष्वयुक्तता। <br>हरणं परवित्तानां परदाराभिमर्शनम्   ॥12-152-007॥</td></tr>
<tr><td>वाग्वेगो मानसो वेगो निन्दावेगस्तथैव च। <br>उपस्थोदरयोर्वेगो मृत्युवेगश्च दारुणः   ॥12-152-008॥</td></tr>
<tr><td>ईर्ष्यावेगश्च बलवान्मिथ्यावेगश्च दुस्त्यजः। <br>रसवेगश्च दुर्वारः श्रोत्रवेगश्च दुःसहः   ॥12-152-009॥</td></tr>
<tr><td>कुत्सा विकत्था मात्सर्यं पापं दुष्करकारिता। <br>साहसानां च सर्वेषामकार्याणां क्रियास्तथा   ॥12-152-010॥</td></tr>
<tr><td>जातौ बाल्येऽथ कौमारे यौवने चापि मानवः। <br>न संत्यजत्यात्मकर्म यन्न जीर्यति जीर्यतः   ॥12-152-011॥</td></tr>
<tr><td>यो न पूरयितुं शक्यो लोभः प्राप्त्या कुरूद्वह। <br>नित्यं गम्भीरतोयाभिरापगाभिरिवोदधिः। <br>न प्रहृष्यति लाभैर्यो यश्च कामैर्न तृप्यति   ॥12-152-012॥</td></tr>
<tr><td>यो न देवैर्न गन्धर्वैर्नासुरैर्न महोरगैः। <br>ज्ञायते नृप तत्त्वेन सर्वैर्भूतगणैस्तथा। <br>स लोभः सह मोहेन विजेतव्यो जितात्मना   ॥12-152-013॥</td></tr>
<tr><td>दम्भो द्रोहश्च निन्दा च पैशुन्यं मत्सरस्तथा। <br>भवन्त्येतानि कौरव्य लुब्धानामकृतात्मनाम्   ॥12-152-014॥</td></tr>
<tr><td>सुमहान्त्यपि शास्त्राणि धारयन्ति बहुश्रुताः। <br>छेत्तारः संशयानां च क्लिश्यन्तीहाल्पबुद्धयः   ॥12-152-015॥</td></tr>
<tr><td>द्वेषक्रोधप्रसक्ताश्च शिष्टाचारबहिष्कृताः। <br>अन्तःक्षुरा वाङ्मधुराः कूपाश्छन्नास्तृणैरिव। <br>धर्मवैतंसिकाः क्षुद्रा मुष्णन्ति ध्वजिनो जगत्   ॥12-152-016॥</td></tr>
<tr><td>कुर्वते च बहून्मार्गांस्तांस्तान्हेतुबलाश्रिताः। <br>सर्वं मार्गं विलुम्पन्ति लोभाज्ञानेषु निष्ठिताः   ॥12-152-017॥</td></tr>
<tr><td>धर्मस्याह्रियमाणस्य लोभग्रस्तैर्दुरात्मभिः। <br>या या विक्रियते संस्था ततः साभिप्रपद्यते   ॥12-152-018॥</td></tr>
<tr><td>दर्पः क्रोधो मदः स्वप्नो हर्षः शोकोऽतिमानिता। <br>तत एव हि कौरव्य दृश्यन्ते लुब्धबुद्धिषु। <br>एतानशिष्टान्बुध्यस्व नित्यं लोभसमन्वितान्   ॥12-152-019॥</td></tr>
<tr><td>शिष्टांस्तु परिपृच्छेथा यान्वक्ष्यामि शुचिव्रतान्। <br>येषु वृत्तिभयं नास्ति परलोकभयं न च   ॥12-152-020॥</td></tr>
<tr><td>नामिषेषु प्रसङ्गोऽस्ति न प्रियेष्वप्रियेषु च। <br>शिष्टाचारः प्रियो येषु दमो येषु प्रतिष्ठितः   ॥12-152-021॥</td></tr>
<tr><td>सुखं दुःखं परं येषां सत्यं येषां परायणम्। <br>दातारो न गृहीतारो दयावन्तस्तथैव च   ॥12-152-022॥</td></tr>
<tr><td>पितृदेवातिथेयाश्च नित्योद्युक्तास्तथैव च। <br>सर्वोपकारिणो धीराः सर्वधर्मानुपालकाः   ॥12-152-023॥</td></tr>
<tr><td>सर्वभूतहिताश्चैव सर्वदेयाश्च भारत। <br>न ते चालयितुं शक्या धर्मव्यापारपारगाः   ॥12-152-024॥</td></tr>
<tr><td>न तेषां भिद्यते वृत्तं यत्पुरा साधुभिः कृतम्। <br>न त्रासिनो न चपला न रौद्राः सत्पथे स्थिताः   ॥12-152-025॥</td></tr>
<tr><td>ते सेव्याः साधुभिर्नित्यं येष्वहिंसा प्रतिष्ठिता। <br>कामक्रोधव्यपेता ये निर्ममा निरहंकृताः। <br>सुव्रताः स्थिरमर्यादास्तानुपास्स्व च पृच्छ च   ॥12-152-026॥</td></tr>
<tr><td>न गवार्थं यशोर्थं वा धर्मस्तेषां युधिष्ठिर। <br>अवश्यकार्य इत्येव शरीरस्य क्रियास्तथा   ॥12-152-027॥</td></tr>
<tr><td>न भयं क्रोधचापल्यं न शोकस्तेषु विद्यते। <br>न धर्मध्वजिनश्चैव न गुह्यं किंचिदास्थिताः   ॥12-152-028॥</td></tr>
<tr><td>येष्वलोभस्तथामोहो ये च सत्यार्जवे रताः। <br>तेषु कौन्तेय रज्येथा येष्वतन्द्रीकृतं मनः   ॥12-152-029॥</td></tr>
<tr><td>ये न हृष्यन्ति लाभेषु नालाभेषु व्यथन्ति च। <br>निर्ममा निरहंकाराः सत्त्वस्थाः समदर्शिनः   ॥12-152-030॥</td></tr>
<tr><td>लाभालाभौ सुखदुःखे च तात; प्रियाप्रिये मरणं जीवितं च। <br>समानि येषां स्थिरविक्रमाणां; बुद्धात्मनां सत्त्वमवस्थितानाम्   ॥12-152-031॥</td></tr>
<tr><td>सुखप्रियैस्तान्सुमहाप्रतापा;न्यत्तोऽप्रमत्तश्च समर्थयेथाः। <br>दैवात्सर्वे गुणवन्तो भवन्ति; शुभाशुभा वाक्प्रलापा यथैव   ॥12-152-032॥</td></tr>
</table>
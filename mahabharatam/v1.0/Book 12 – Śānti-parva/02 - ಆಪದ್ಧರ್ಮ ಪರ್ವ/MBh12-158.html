<table border = "1"><tr><td>Verse</td></tr>
<tr><td> युधिष्ठिर उवाच। <br>आनृशंस्यं विजानामि दर्शनेन सतां सदा। <br>नृशंसान्न विजानामि तेषां कर्म च भारत   ॥12-158-001॥</td></tr>
<tr><td>कण्टकान्कूपमग्निं च वर्जयन्ति यथा नराः। <br>तथा नृशंसकर्माणं वर्जयन्ति नरा नरम्   ॥12-158-002॥</td></tr>
<tr><td>नृशंसो ह्यधमो नित्यं प्रेत्य चेह च भारत। <br>तस्माद्ब्रवीहि कौरव्य तस्य धर्मविनिश्चयम्   ॥12-158-003॥</td></tr>
<tr><td> भीष्म उवाच। <br>स्पृहास्यान्तर्हिता चैव विदितार्था च कर्मणा। <br>आक्रोष्टा क्रुश्यते चैव बन्धिता बध्यते च यः   ॥12-158-004॥</td></tr>
<tr><td>दत्तानुकीर्तिर्विषमः क्षुद्रो नैकृतिकः शठः। <br>असंभोगी च मानी च तथा सङ्गी विकत्थनः   ॥12-158-005॥</td></tr>
<tr><td>सर्वातिशङ्की परुषो बालिशः कृपणस्तथा। <br>वर्गप्रशंसी सततमाश्रमद्वेषसंकरी   ॥12-158-006॥</td></tr>
<tr><td>हिंसाविहारी सततमविशेषगुणागुणः। <br>बह्वलीको मनस्वी च लुब्धोऽत्यर्थं नृशंसकृत्   ॥12-158-007॥</td></tr>
<tr><td>धर्मशीलं गुणोपेतं पाप इत्यवगच्छति। <br>आत्मशीलानुमानेन न विश्वसिति कस्यचित्   ॥12-158-008॥</td></tr>
<tr><td>परेषां यत्र दोषः स्यात्तद्गुह्यं संप्रकाशयेत्। <br>समानेष्वेव दोषेषु वृत्त्यर्थमुपघातयेत्   ॥12-158-009॥</td></tr>
<tr><td>तथोपकारिणं चैव मन्यते वञ्चितं परम्। <br>दत्त्वापि च धनं काले संतपत्युपकारिणे   ॥12-158-010॥</td></tr>
<tr><td>भक्ष्यं भोज्यमथो लेह्यं यच्चान्यत्साधु भोजनम्। <br>प्रेक्षमाणेषु योऽश्नीयान्नृशंस इति तं विदुः   ॥12-158-011॥</td></tr>
<tr><td>ब्राह्मणेभ्यः प्रदायाग्रं यः सुहृद्भिः सहाश्नुते। <br>स प्रेत्य लभते स्वर्गमिह चानन्त्यमश्नुते   ॥12-158-012॥</td></tr>
<tr><td>एष ते भरतश्रेष्ठ नृशंसः परिकीर्तितः। <br>सदा विवर्जनीयो वै पुरुषेण बुभूषता   ॥12-158-013॥</td></tr>
</table>
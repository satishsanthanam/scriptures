<table border = "1"><tr><td>Verse</td></tr>
<tr><td> युधिष्ठिर उवाच। <br>अनर्थानामधिष्ठानमुक्तो लोभः पितामह। <br>अज्ञानमपि वै तात श्रोतुमिच्छामि तत्त्वतः   ॥12-153-001॥</td></tr>
<tr><td> भीष्म उवाच। <br>करोति पापं योऽज्ञानान्नात्मनो वेत्ति च क्षमम्। <br>प्रद्वेष्टि साधुवृत्तांश्च स लोकस्यैति वाच्यताम्   ॥12-153-002॥</td></tr>
<tr><td>अज्ञानान्निरयं याति तथाज्ञानेन दुर्गतिम्। <br>अज्ञानात्क्लेशमाप्नोति तथापत्सु निमज्जति   ॥12-153-003॥</td></tr>
<tr><td> युधिष्ठिर उवाच। <br>अज्ञानस्य प्रवृत्तिं च स्थानं वृद्धिं क्षयोदयौ। <br>मूलं योगं गतिं कालं कारणं हेतुमेव च   ॥12-153-004॥</td></tr>
<tr><td>श्रोतुमिच्छामि तत्त्वेन यथावदिह पार्थिव। <br>अज्ञानप्रभवं हीदं यद्दुःखमुपलभ्यते   ॥12-153-005॥</td></tr>
<tr><td> भीष्म उवाच। <br>रागो द्वेषस्तथा मोहो हर्षः शोकोऽभिमानिता। <br>कामः क्रोधश्च दर्पश्च तन्द्रीरालस्यमेव च   ॥12-153-006॥</td></tr>
<tr><td>इच्छा द्वेषस्तथा तापः परवृद्ध्युपतापिता। <br>अज्ञानमेतन्निर्दिष्टं पापानां चैव याः क्रियाः   ॥12-153-007॥</td></tr>
<tr><td>एतया या प्रवृत्तिश्च वृद्ध्यादीन्यांश्च पृच्छसि। <br>विस्तरेण महाबाहो शृणु तच्च विशां पते   ॥12-153-008॥</td></tr>
<tr><td>उभावेतौ समफलौ समदोषौ च भारत। <br>अज्ञानं चातिलोभश्चाप्येकं जानीहि पार्थिव   ॥12-153-009॥</td></tr>
<tr><td>लोभप्रभवमज्ञानं वृद्धं भूयः प्रवर्धते। <br>स्थाने स्थानं क्षये क्षैण्यमुपैति विविधां गतिम्   ॥12-153-010॥</td></tr>
<tr><td>मूलं लोभस्य महतः कालात्मगतिरेव च। <br>छिन्नेऽच्छिन्ने तथा लोभे कारणं काल एव हि   ॥12-153-011॥</td></tr>
<tr><td>तस्याज्ञानात्तु लोभो हि लोभादज्ञानमेव च। <br>सर्वे दोषास्तथा लोभात्तस्माल्लोभं विवर्जयेत्   ॥12-153-012॥</td></tr>
<tr><td>जनको युवनाश्वश्च वृषादर्भिः प्रसेनजित्। <br>लोभक्षयाद्दिवं प्राप्तास्तथैवान्ये जनाधिपाः   ॥12-153-013॥</td></tr>
<tr><td>प्रत्यक्षं तु कुरुश्रेष्ठ त्यज लोभमिहात्मना। <br>त्यक्त्वा लोभं सुखं लोके प्रेत्य चानुचरिष्यसि   ॥12-153-014॥</td></tr>
</table>
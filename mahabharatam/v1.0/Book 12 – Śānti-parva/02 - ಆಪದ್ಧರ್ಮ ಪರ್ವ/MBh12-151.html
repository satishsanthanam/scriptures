<table border = "1"><tr><td>Verse</td></tr>
<tr><td> भीष्म उवाच। <br>एवमुक्त्वा तु राजेन्द्र शल्मलिं ब्रह्मवित्तमः। <br>नारदः पवने सर्वं शल्मलेर्वाक्यमब्रवीत्   ॥12-151-001॥</td></tr>
<tr><td>हिमवत्पृष्ठजः कश्चिच्छल्मलिः परिवारवान्। <br>बृहन्मूलो बृहच्छाखः स त्वां वायोऽवमन्यते   ॥12-151-002॥</td></tr>
<tr><td>बहून्याक्षेपयुक्तानि त्वामाह वचनानि सः। <br>न युक्तानि मया वायो तानि वक्तुं त्वयि प्रभो   ॥12-151-003॥</td></tr>
<tr><td>जानामि त्वामहं वायो सर्वप्राणभृतां वरम्। <br>वरिष्ठं च गरिष्ठं च क्रोधे वैवस्वतं यथा   ॥12-151-004॥</td></tr>
<tr><td>एवं तु वचनं श्रुत्वा नारदस्य समीरणः। <br>शल्मलिं तमुपागम्य क्रुद्धो वचनमब्रवीत्   ॥12-151-005॥</td></tr>
<tr><td>शल्मले नारदे यत्तत्त्वयोक्तं मद्विगर्हणम्। <br>अहं वायुः प्रभावं ते दर्शयाम्यात्मनो बलम्   ॥12-151-006॥</td></tr>
<tr><td>नाहं त्वा नाभिजानामि विदितश्चासि मे द्रुम। <br>पितामहः प्रजासर्गे त्वयि विश्रान्तवान्प्रभुः   ॥12-151-007॥</td></tr>
<tr><td>तस्य विश्रमणादेव प्रसादो यः कृतस्तव। <br>रक्ष्यसे तेन दुर्बुद्धे नात्मवीर्याद्द्रुमाधम   ॥12-151-008॥</td></tr>
<tr><td>यन्मा त्वमवजानीषे यथान्यं प्राकृतं तथा। <br>दर्शयाम्येष आत्मानं यथा मामवभोत्स्यसे   ॥12-151-009॥</td></tr>
<tr><td>एवमुक्तस्ततः प्राह शल्मलिः प्रहसन्निव। <br>पवन त्वं वने क्रुद्धो दर्शयात्मानमात्मना   ॥12-151-010॥</td></tr>
<tr><td>मयि वै त्यज्यतां क्रोधः किं मे क्रुद्धः करिष्यसि। <br>न ते बिभेमि पवन यद्यपि त्वं स्वयंप्रभुः   ॥12-151-011॥</td></tr>
<tr><td>इत्येवमुक्तः पवनः श्व इत्येवाब्रवीद्वचः। <br>दर्शयिष्यामि ते तेजस्ततो रात्रिरुपागमत्   ॥12-151-012॥</td></tr>
<tr><td>अथ निश्चित्य मनसा शल्मलिर्वातकारितम्। <br>पश्यमानस्तदात्मानमसमं मातरिश्वनः   ॥12-151-013॥</td></tr>
<tr><td>नारदे यन्मया प्रोक्तं पवनं प्रति तन्मृषा। <br>असमर्थो ह्यहं वायोर्बलेन बलवान्हि सः   ॥12-151-014॥</td></tr>
<tr><td>मारुतो बलवान्नित्यं यथैनं नारदोऽब्रवीत्। <br>अहं हि दुर्बलोऽन्येभ्यो वृक्षेभ्यो नात्र संशयः   ॥12-151-015॥</td></tr>
<tr><td>किं तु बुद्ध्या समो नास्ति मम कश्चिद्वनस्पतिः। <br>तदहं बुद्धिमास्थाय भयं मोक्ष्ये समीरणात्   ॥12-151-016॥</td></tr>
<tr><td>यदि तां बुद्धिमास्थाय चरेयुः पर्णिनो वने। <br>अरिष्टाः स्युः सदा क्रुद्धात्पवनान्नात्र संशयः   ॥12-151-017॥</td></tr>
<tr><td>तेऽत्र बाला न जानन्ति यथा नैनान्समीरणः। <br>समीरयेत संक्रुद्धो यथा जानाम्यहं तथा   ॥12-151-018॥</td></tr>
<tr><td>ततो निश्चित्य मनसा शल्मलिः क्षुभितस्तदा। <br>शाखाः स्कन्धान्प्रशाखाश्च स्वयमेव व्यशातयत्   ॥12-151-019॥</td></tr>
<tr><td>स परित्यज्य शाखाश्च पत्राणि कुसुमानि च। <br>प्रभाते वायुमायान्तं प्रत्यैक्षत वनस्पतिः   ॥12-151-020॥</td></tr>
<tr><td>ततः क्रुद्धः श्वसन्वायुः पातयन्वै महाद्रुमान्। <br>आजगामाथ तं देशं स्थितो यत्र स शल्मलिः   ॥12-151-021॥</td></tr>
<tr><td>तं हीनपर्णं पतिताग्रशाखं; विशीर्णपुष्पं प्रसमीक्ष्य वायुः। <br>उवाच वाक्यं स्मयमान एनं; मुदा युतं शल्मलिं रुग्णशाखम्   ॥12-151-022॥</td></tr>
<tr><td>अहमप्येवमेव त्वां कुर्वाणः शल्मले रुषा। <br>आत्मना यत्कृतं कृत्स्नं शाखानामपकर्षणम्   ॥12-151-023॥</td></tr>
<tr><td>हीनपुष्पाग्रशाखस्त्वं शीर्णाङ्कुरपलाशवान्। <br>आत्मदुर्मन्त्रितेनेह मद्वीर्यवशगोऽभवः   ॥12-151-024॥</td></tr>
<tr><td>एतच्छ्रुत्वा वचो वायोः शल्मलिर्व्रीडितस्तदा। <br>अतप्यत वचः स्मृत्वा नारदो यत्तदाब्रवीत्   ॥12-151-025॥</td></tr>
<tr><td>एवं यो राजशार्दूल दुर्बलः सन्बलीयसा। <br>वैरमासज्जते बालस्तप्यते शल्मलिर्यथा   ॥12-151-026॥</td></tr>
<tr><td>तस्माद्वैरं न कुर्वीत दुर्बलो बलवत्तरैः। <br>शोचेद्धि वैरं कुर्वाणो यथा वै शल्मलिस्तथा   ॥12-151-027॥</td></tr>
<tr><td>न हि वैरं महात्मानो विवृण्वन्त्यपकारिषु। <br>शनैः शनैर्महाराज दर्शयन्ति स्म ते बलम्   ॥12-151-028॥</td></tr>
<tr><td>वैरं न कुर्वीत नरो दुर्बुद्धिर्बुद्धिजीविना। <br>बुद्धिर्बुद्धिमतो याति तूलेष्विव हुताशनः   ॥12-151-029॥</td></tr>
<tr><td>न हि बुद्ध्या समं किंचिद्विद्यते पुरुषे नृप। <br>तथा बलेन राजेन्द्र न समोऽस्तीति चिन्तयेत्   ॥12-151-030॥</td></tr>
<tr><td>तस्मात्क्षमेत बालाय जडाय बधिराय च। <br>बलाधिकाय राजेन्द्र तद्दृष्टं त्वयि शत्रुहन्   ॥12-151-031॥</td></tr>
<tr><td>अक्षौहिण्यो दशैका च सप्त चैव महाद्युते। <br>बलेन न समा राजन्नर्जुनस्य महात्मनः   ॥12-151-032॥</td></tr>
<tr><td>हतास्ताश्चैव भग्नाश्च पाण्डवेन यशस्विना। <br>चरता बलमास्थाय पाकशासनिना मृधे   ॥12-151-033॥</td></tr>
<tr><td>उक्तास्ते राजधर्माश्च आपद्धर्माश्च भारत। <br>विस्तरेण महाराज किं भूयः प्रब्रवीमि ते   ॥12-151-034॥</td></tr>
</table>
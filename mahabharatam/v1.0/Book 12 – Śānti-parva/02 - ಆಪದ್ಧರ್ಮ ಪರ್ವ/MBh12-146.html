<table border = "1"><tr><td>Verse</td></tr>
<tr><td> युधिष्ठिर उवाच। <br>अबुद्धिपूर्वं यः पापं कुर्याद्भरतसत्तम। <br>मुच्यते स कथं तस्मादेनसस्तद्वदस्व मे   ॥12-146-001॥</td></tr>
<tr><td> भीष्म उवाच। <br>अत्र ते वर्णयिष्येऽहमितिहासं पुरातनम्। <br>इन्द्रोतः शौनको विप्रो यदाह जनमेजयम्   ॥12-146-002॥</td></tr>
<tr><td>आसीद्राजा महावीर्यः पारिक्षिज्जनमेजयः। <br>अबुद्धिपूर्वं ब्रह्महत्या तमागच्छन्महीपतिम्   ॥12-146-003॥</td></tr>
<tr><td>तं ब्राह्मणाः सर्व एव तत्यजुः सपुरोहिताः। <br>जगाम स वनं राजा दह्यमानो दिवानिशम्   ॥12-146-004॥</td></tr>
<tr><td>स प्रजाभिः परित्यक्तश्चकार कुशलं महत्। <br>अतिवेलं तपस्तेपे दह्यमानः स मन्युना   ॥12-146-005॥</td></tr>
<tr><td>तत्रेतिहासं वक्ष्यामि धर्मस्यास्योपबृंहणम्। <br>दह्यमानः पापकृत्या जगाम जनमेजयः   ॥12-146-006॥</td></tr>
<tr><td>वरिष्यमाण इन्द्रोतं शौनकं संशितव्रतम्। <br>समासाद्योपजग्राह पादयोः परिपीडयन्   ॥12-146-007॥</td></tr>
<tr><td>ततो भीतो महाप्राज्ञो जगर्हे सुभृशं तदा। <br>कर्ता पापस्य महतो भ्रूणहा किमिहागतः   ॥12-146-008॥</td></tr>
<tr><td>किं तवास्मासु कर्तव्यं मा मा स्प्राक्षीः कथंचन। <br>गच्छ गच्छ न ते स्थानं प्रीणात्यस्मानिह ध्रुवम्   ॥12-146-009॥</td></tr>
<tr><td>रुधिरस्येव ते गन्धः शवस्येव च दर्शनम्। <br>अशिवः शिवसंकाशो मृतो जीवन्निवाटसि   ॥12-146-010॥</td></tr>
<tr><td>अन्तर्मृत्युरशुद्धात्मा पापमेवानुचिन्तयन्। <br>प्रबुध्यसे प्रस्वपिषि वर्तसे चरसे सुखी   ॥12-146-011॥</td></tr>
<tr><td>मोघं ते जीवितं राजन्परिक्लिष्टं च जीवसि। <br>पापायेव च सृष्टोऽसि कर्मणे ह यवीयसे   ॥12-146-012॥</td></tr>
<tr><td>बहु कल्याणमिच्छन्त ईहन्ते पितरः सुतान्। <br>तपसा देवतेज्याभिर्वन्दनेन तितिक्षया   ॥12-146-013॥</td></tr>
<tr><td>पितृवंशमिमं पश्य त्वत्कृते नरकं गतम्। <br>निरर्थाः सर्व एवैषामाशाबन्धास्त्वदाश्रयाः   ॥12-146-014॥</td></tr>
<tr><td>यान्पूजयन्तो विन्दन्ति स्वर्गमायुर्यशः सुखम्। <br>तेषु ते सततं द्वेषो ब्राह्मणेषु निरर्थकः   ॥12-146-015॥</td></tr>
<tr><td>इमं लोकं विमुच्य त्वमवाङ्मूर्धा पतिष्यसि। <br>अशाश्वतीः शाश्वतीश्च समाः पापेन कर्मणा   ॥12-146-016॥</td></tr>
<tr><td>अद्यमानो जन्तुगृध्रैः शितिकण्ठैरयोमुखैः। <br>ततोऽपि पुनरावृत्तः पापयोनिं गमिष्यसि   ॥12-146-017॥</td></tr>
<tr><td>यदिदं मन्यसे राजन्नायमस्ति परः कुतः। <br>प्रतिस्मारयितारस्त्वां यमदूता यमक्षये   ॥12-146-018॥</td></tr>
</table>
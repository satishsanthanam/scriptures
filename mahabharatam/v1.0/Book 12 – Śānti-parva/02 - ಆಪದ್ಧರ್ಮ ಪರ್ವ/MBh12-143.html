<table border = "1"><tr><td>Verse</td></tr>
<tr><td> भीष्म उवाच। <br>ततस्तं लुब्धकः पश्यन्कृपयाभिपरिप्लुतः। <br>कपोतमग्नौ पतितं वाक्यं पुनरुवाच ह   ॥12-143-001॥</td></tr>
<tr><td>किमीदृशं नृशंसेन मया कृतमबुद्धिना। <br>भविष्यति हि मे नित्यं पातकं हृदि जीवतः   ॥12-143-002॥</td></tr>
<tr><td>स विनिन्दन्नथात्मानं पुनः पुनरुवाच ह। <br>धिङ्मामस्तु सुदुर्बुद्धिं सदा निकृतिनिश्चयम्। <br>शुभं कर्म परित्यज्य योऽहं शकुनिलुब्धकः   ॥12-143-003॥</td></tr>
<tr><td>नृशंसस्य ममाद्यायं प्रत्यादेशो न संशयः। <br>दत्तः स्वमांसं ददता कपोतेन महात्मना   ॥12-143-004॥</td></tr>
<tr><td>सोऽहं त्यक्ष्ये प्रियान्प्राणान्पुत्रदारं विसृज्य च। <br>उपदिष्टो हि मे धर्मः कपोतेनातिधर्मिणा   ॥12-143-005॥</td></tr>
<tr><td>अद्य प्रभृति देहं स्वं सर्वभोगैर्विवर्जितम्। <br>यथा स्वल्पं जलं ग्रीष्मे शोषयिष्याम्यहं तथा   ॥12-143-006॥</td></tr>
<tr><td>क्षुत्पिपासातपसहः कृशो धमनिसंततः। <br>उपवासैर्बहुविधैश्चरिष्ये पारलौकिकम्   ॥12-143-007॥</td></tr>
<tr><td>अहो देहप्रदानेन दर्शितातिथिपूजना। <br>तस्माद्धर्मं चरिष्यामि धर्मो हि परमा गतिः। <br>दृष्टो हि धर्मो धर्मिष्ठैर्यादृशो विहगोत्तमे   ॥12-143-008॥</td></tr>
<tr><td>एवमुक्त्वा विनिश्चित्य रौद्रकर्मा स लुब्धकः। <br>महाप्रस्थानमाश्रित्य प्रययौ संशितव्रतः   ॥12-143-009॥</td></tr>
<tr><td>ततो यष्टिं शलाकाश्च क्षारकं पञ्जरं तथा। <br>तांश्च बद्धा कपोतान्स संप्रमुच्योत्ससर्ज ह   ॥12-143-010॥</td></tr>
</table>
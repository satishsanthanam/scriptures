<table border = "1"><tr><td>Verse</td></tr>
<tr><td> भीष्म उवाच। <br>स्वराष्ट्रात्परराष्ट्राच्च कोशं संजनयेन्नृपः। <br>कोशाद्धि धर्मः कौन्तेय राज्यमूलः प्रवर्तते   ॥12-131-001॥</td></tr>
<tr><td>तस्मात्संजनयेत्कोशं संहृत्य परिपालयेत्। <br>परिपाल्यानुगृह्णीयादेष धर्मः सनातनः   ॥12-131-002॥</td></tr>
<tr><td>न कोशः शुद्धशौचेन न नृशंसेन जायते। <br>पदं मध्यममास्थाय कोशसंग्रहणं चरेत्   ॥12-131-003॥</td></tr>
<tr><td>अबलस्य कुतः कोशो ह्यकोशस्य कुतो बलम्। <br>अबलस्य कुतो राज्यमराज्ञः श्रीः कुतो भवेत्   ॥12-131-004॥</td></tr>
<tr><td>उच्चैर्वृत्तेः श्रियो हानिर्यथैव मरणं तथा। <br>तस्मात्कोशं बलं मित्राण्यथ राजा विवर्धयेत्   ॥12-131-005॥</td></tr>
<tr><td>हीनकोशं हि राजानमवजानन्ति मानवाः। <br>न चास्याल्पेन तुष्यन्ति कार्यमभ्युत्सहन्ति च   ॥12-131-006॥</td></tr>
<tr><td>श्रियो हि कारणाद्राजा सत्क्रियां लभते पराम्। <br>सास्य गूहति पापानि वासो गुह्यमिव स्त्रियाः   ॥12-131-007॥</td></tr>
<tr><td>ऋद्धिमस्यानुवर्तन्ते पुरा विप्रकृता जनाः। <br>शालावृका इवाजस्रं जिघांसूनिव विन्दति। <br>ईदृशस्य कुतो राज्ञः सुखं भरतसत्तम   ॥12-131-008॥</td></tr>
<tr><td>उद्यच्छेदेव न ग्लायेदुद्यमो ह्येव पौरुषम्। <br>अप्यपर्वणि भज्येत न नमेतेह कस्यचित्   ॥12-131-009॥</td></tr>
<tr><td>अप्यरण्यं समाश्रित्य चरेद्दस्युगणैः सह। <br>न त्वेवोद्धृतमर्यादैर्दस्युभिः सहितश्चरेत्। <br>दस्यूनां सुलभा सेना रौद्रकर्मसु भारत   ॥12-131-010॥</td></tr>
<tr><td>एकान्तेन ह्यमर्यादात्सर्वोऽप्युद्विजते जनः। <br>दस्यवोऽप्युपशङ्कन्ते निरनुक्रोशकारिणः   ॥12-131-011॥</td></tr>
<tr><td>स्थापयेदेव मर्यादां जनचित्तप्रसादिनीम्। <br>अल्पाप्यथेह मर्यादा लोके भवति पूजिता   ॥12-131-012॥</td></tr>
<tr><td>नायं लोकोऽस्ति न पर इति व्यवसितो जनः। <br>नालं गन्तुं च विश्वासं नास्तिके भयशङ्किनि   ॥12-131-013॥</td></tr>
<tr><td>यथा सद्भिः परादानमहिंसा दस्युभिस्तथा। <br>अनुरज्यन्ति भूतानि समर्यादेषु दस्युषु   ॥12-131-014॥</td></tr>
<tr><td>अयुध्यमानस्य वधो दारामर्शः कृतघ्नता। <br>ब्रह्मवित्तस्य चादानं निःशेषकरणं तथा। <br>स्त्रिया मोषः परिस्थानं दस्युष्वेतद्विगर्हितम्   ॥12-131-015॥</td></tr>
<tr><td>स एष एव भवति दस्युरेतानि वर्जयन्। <br>अभिसंदधते ये न विनाशायास्य भारत। <br>नशेषमेवोपालभ्य न कुर्वन्तीति निश्चयः   ॥12-131-016॥</td></tr>
<tr><td>तस्मात्सशेषं कर्तव्यं स्वाधीनमपि दस्युभिः। <br>न बलस्थोऽहमस्मीति नृशंसानि समाचरेत्   ॥12-131-017॥</td></tr>
<tr><td>सशेषकारिणस्तात शेषं पश्यन्ति सर्वतः। <br>निःशेषकारिणो नित्यमशेषकरणाद्भयम्   ॥12-131-018॥</td></tr>
</table>
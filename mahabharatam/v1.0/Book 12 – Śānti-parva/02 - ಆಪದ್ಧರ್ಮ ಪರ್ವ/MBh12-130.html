<table border = "1"><tr><td>Verse</td></tr>
<tr><td> युधिष्ठिर उवाच। <br>हीने परमके धर्मे सर्वलोकातिलङ्घिनि। <br>सर्वस्मिन्दस्युसाद्भूते पृथिव्यामुपजीवने   ॥12-130-001॥</td></tr>
<tr><td>केनास्मिन्ब्राह्मणो जीवेज्जघन्ये काल आगते। <br>असंत्यजन्पुत्रपौत्राननुक्रोशात्पितामह   ॥12-130-002॥</td></tr>
<tr><td> भीष्म उवाच। <br>विज्ञानबलमास्थाय जीवितव्यं तथागते। <br>सर्वं साध्वर्थमेवेदमसाध्वर्थं न किंचन   ॥12-130-003॥</td></tr>
<tr><td>असाधुभ्यो निरादाय साधुभ्यो यः प्रयच्छति। <br>आत्मानं संक्रमं कृत्वा कृत्स्नधर्मविदेव सः   ॥12-130-004॥</td></tr>
<tr><td>सुरोषेणात्मनो राजन्राज्ये स्थितिमकोपयन्। <br>अदत्तमप्याददीत दातुर्वित्तं ममेति वा   ॥12-130-005॥</td></tr>
<tr><td>विज्ञानबलपूतो यो वर्तते निन्दितेष्वपि। <br>वृत्तविज्ञानवान्धीरः कस्तं किं वक्तुमर्हति   ॥12-130-006॥</td></tr>
<tr><td>येषां बलकृता वृत्तिर्नैषामन्याभिरोचते। <br>तेजसाभिप्रवर्धन्ते बलवन्तो युधिष्ठिर   ॥12-130-007॥</td></tr>
<tr><td>यदेव प्रकृतं शास्त्रमविशेषेण विन्दति। <br>तदेव मध्याः सेवन्ते मेधावी चाप्यथोत्तरम्   ॥12-130-008॥</td></tr>
<tr><td>ऋत्विक्पुरोहिताचार्यान्सत्कृतैरभिपूजितान्। <br>न ब्राह्मणान्यातयेत दोषान्प्राप्नोति यातयन्   ॥12-130-009॥</td></tr>
<tr><td>एतत्प्रमाणं लोकस्य चक्षुरेतत्सनातनम्। <br>तत्प्रमाणोऽवगाहेत तेन तत्साध्वसाधु वा   ॥12-130-010॥</td></tr>
<tr><td>बहूनि ग्रामवास्तव्या रोषाद्ब्रूयुः परस्परम्। <br>न तेषां वचनाद्राजा सत्कुर्याद्यातयेत वा   ॥12-130-011॥</td></tr>
<tr><td>न वाच्यः परिवादो वै न श्रोतव्यः कथंचन। <br>कर्णावेव पिधातव्यौ प्रस्थेयं वा ततोऽन्यतः   ॥12-130-012॥</td></tr>
<tr><td>न वै सतां वृत्तमेतत्परिवादो न पैशुनम्। <br>गुणानामेव वक्तारः सन्तः सत्सु युधिष्ठिर   ॥12-130-013॥</td></tr>
<tr><td>यथा समधुरौ दम्यौ सुदान्तौ साधुवाहिनौ। <br>धुरमुद्यम्य वहतस्तथा वर्तेत वै नृपः। <br>यथा यथास्य वहतः सहायाः स्युस्तथापरे   ॥12-130-014॥</td></tr>
<tr><td>आचारमेव मन्यन्ते गरीयो धर्मलक्षणम्। <br>अपरे नैवमिच्छन्ति ये शङ्खलिखितप्रियाः। <br>मार्दवादथ लोभाद्वा ते ब्रूयुर्वाक्यमीदृशम्   ॥12-130-015॥</td></tr>
<tr><td>आर्षमप्यत्र पश्यन्ति विकर्मस्थस्य यापनम्। <br>न चार्षात्सदृशं किंचित्प्रमाणं विद्यते क्वचित्   ॥12-130-016॥</td></tr>
<tr><td>देवा अपि विकर्मस्थं यातयन्ति नराधमम्। <br>व्याजेन विन्दन्वित्तं हि धर्मात्तु परिहीयते   ॥12-130-017॥</td></tr>
<tr><td>सर्वतः सत्कृतः सद्भिर्भूतिप्रभवकारणैः। <br>हृदयेनाभ्यनुज्ञातो यो धर्मस्तं व्यवस्यति   ॥12-130-018॥</td></tr>
<tr><td>यश्चतुर्गुणसंपन्नं धर्मं वेद स धर्मवित्। <br>अहेरिव हि धर्मस्य पदं दुःखं गवेषितुम्   ॥12-130-019॥</td></tr>
<tr><td>यथा मृगस्य विद्धस्य मृगव्याधः पदं नयेत्। <br>कक्षे रुधिरपातेन तथा धर्मपदं नयेत्   ॥12-130-020॥</td></tr>
<tr><td>एवं सद्भिर्विनीतेन पथा गन्तव्यमच्युत। <br>राजर्षीणां वृत्तमेतदवगच्छ युधिष्ठिर   ॥12-130-021॥</td></tr>
</table>
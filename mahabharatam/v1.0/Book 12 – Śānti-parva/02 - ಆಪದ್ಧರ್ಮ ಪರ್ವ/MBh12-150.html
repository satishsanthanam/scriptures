<table border = "1"><tr><td>Verse</td></tr>
<tr><td> भीष्म उवाच। <br>अत्राप्युदाहरन्तीममितिहासं पुरातनम्। <br>संवादं भरतश्रेष्ठ शल्मलेः पवनस्य च   ॥12-150-001॥</td></tr>
<tr><td>हिमवन्तं समासाद्य महानासीद्वनस्पतिः। <br>वर्षपूगाभिसंवृद्धः शाखास्कन्धपलाशवान्   ॥12-150-002॥</td></tr>
<tr><td>तत्र स्म मत्ता मातङ्गा धर्मार्ताः श्रमकर्शिताः। <br>विश्रमन्ति महाबाहो तथान्या मृगजातयः   ॥12-150-003॥</td></tr>
<tr><td>नल्वमात्रपरीणाहो घनच्छायो वनस्पतिः। <br>शुकशारिकसंघुष्टः फलवान्पुष्पवानपि   ॥12-150-004॥</td></tr>
<tr><td>सार्थिका वणिजश्चापि तापसाश्च वनौकसः। <br>वसन्ति वासान्मार्गस्थाः सुरम्ये तरुसत्तमे   ॥12-150-005॥</td></tr>
<tr><td>तस्या ता विपुलाः शाखा दृष्ट्वा स्कन्धांश्च सर्वतः। <br>अभिगम्याब्रवीदेनं नारदो भरतर्षभ   ॥12-150-006॥</td></tr>
<tr><td>अहो नु रमणीयस्त्वमहो चासि मनोरमः। <br>प्रीयामहे त्वया नित्यं तरुप्रवर शल्मले   ॥12-150-007॥</td></tr>
<tr><td>सदैव शकुनास्तात मृगाश्चाधस्तथा गजाः। <br>वसन्ति तव संहृष्टा मनोहरतरास्तथा   ॥12-150-008॥</td></tr>
<tr><td>तव शाखा महाशाख स्कन्धं च विपुलं तथा। <br>न वै प्रभग्नान्पश्यामि मारुतेन कथंचन   ॥12-150-009॥</td></tr>
<tr><td>किं नु ते मारुतस्तात प्रीतिमानथ वा सुहृत्। <br>त्वां रक्षति सदा येन वनेऽस्मिन्पवनो ध्रुवम्   ॥12-150-010॥</td></tr>
<tr><td>विवान्हि पवनः स्थानाद्वृक्षानुच्चावचानपि। <br>पर्वतानां च शिखराण्याचालयति वेगवान्   ॥12-150-011॥</td></tr>
<tr><td>शोषयत्येव पातालं विवान्गन्धवहः शुचिः। <br>ह्रदांश्च सरितश्चैव सागरांश्च तथैव ह   ॥12-150-012॥</td></tr>
<tr><td>त्वां संरक्षेत पवनः सखित्वेन न संशयः। <br>तस्माद्बहलशाखोऽसि पर्णवान्पुष्पवानपि   ॥12-150-013॥</td></tr>
<tr><td>इदं च रमणीयं ते प्रतिभाति वनस्पते। <br>यदिमे विहगास्तात रमन्ते मुदितास्त्वयि   ॥12-150-014॥</td></tr>
<tr><td>एषां पृथक्समस्तानां श्रूयते मधुरः स्वरः। <br>पुष्पसंमोदने काले वाशतां सुमनोहरम्   ॥12-150-015॥</td></tr>
<tr><td>तथेमे मुदिता नागाः स्वयूथकुलशोभिनः। <br>घर्मार्तास्त्वां समासाद्य सुखं विन्दन्ति शल्मले   ॥12-150-016॥</td></tr>
<tr><td>तथैव मृगजातीभिरन्याभिरुपशोभसे। <br>तथा सार्थाधिवासैश्च शोभसे मेरुवद्द्रुम   ॥12-150-017॥</td></tr>
<tr><td>ब्राह्मणैश्च तपःसिद्धैस्तापसैः श्रमणैरपि। <br>त्रिविष्टपसमं मन्ये तवायतनमेव ह   ॥12-150-018॥</td></tr>
<tr><td>बन्धुत्वादथ वा सख्याच्छल्मले नात्र संशयः। <br>पालयत्येव सततं भीमः सर्वत्रगोऽनिलः   ॥12-150-019॥</td></tr>
<tr><td>न्यग्भावं परमं वायोः शल्मले त्वमुपागतः। <br>तवाहमस्मीति सदा येन रक्षति मारुतः   ॥12-150-020॥</td></tr>
<tr><td>न तं पश्याम्यहं वृक्षं पर्वतं वापि तं दृढम्। <br>यो न वायुबलाद्भग्नः पृथिव्यामिति मे मतिः   ॥12-150-021॥</td></tr>
<tr><td>त्वं पुनः कारणैर्नूनं शल्मले रक्ष्यसे सदा। <br>वायुना सपरीवारस्तेन तिष्ठस्यसंशयम्   ॥12-150-022॥</td></tr>
<tr><td> शल्मलिरुवाच। <br>न मे वायुः सखा ब्रह्मन्न बन्धुर्न च मे सुहृत्। <br>परमेष्ठी तथा नैव येन रक्षति मानिलः   ॥12-150-023॥</td></tr>
<tr><td>मम तेजोबलं वायोर्भीममपि हि नारद। <br>कलामष्टादशीं प्राणैर्न मे प्राप्नोति मारुतः   ॥12-150-024॥</td></tr>
<tr><td>आगच्छन्परमो वायुर्मया विष्टम्भितो बलात्। <br>रुजन्द्रुमान्पर्वतांश्च यच्चान्यदपि किंचन   ॥12-150-025॥</td></tr>
<tr><td>स मया बहुशो भग्नः प्रभञ्जन्वै प्रभञ्जनः। <br>तस्मान्न बिभ्ये देवर्षे क्रुद्धादपि समीरणात्   ॥12-150-026॥</td></tr>
<tr><td> नारद उवाच। <br>शल्मले विपरीतं ते दर्शनं नात्र संशयः। <br>न हि वायोर्बलेनास्ति भूतं तुल्यबलं क्वचित्   ॥12-150-027॥</td></tr>
<tr><td>इन्द्रो यमो वैश्रवणो वरुणश्च जलेश्वरः। <br>न तेऽपि तुल्या मरुतः किं पुनस्त्वं वनस्पते   ॥12-150-028॥</td></tr>
<tr><td>यद्धि किंचिदिह प्राणि शल्मले चेष्टते भुवि। <br>सर्वत्र भगवान्वायुश्चेष्टाप्राणकरः प्रभुः   ॥12-150-029॥</td></tr>
<tr><td>एष चेष्टयते सम्यक्प्राणिनः सम्यगायतः। <br>असम्यगायतो भूयश्चेष्टते विकृतो नृषु   ॥12-150-030॥</td></tr>
<tr><td>स त्वमेवंविधं वायुं सर्वसत्त्वभृतां वरम्। <br>न पूजयसि पूज्यं तं किमन्यद्बुद्धिलाघवात्   ॥12-150-031॥</td></tr>
<tr><td>असारश्चासि दुर्बुद्धे केवलं बहु भाषसे। <br>क्रोधादिभिरवच्छन्नो मिथ्या वदसि शल्मले   ॥12-150-032॥</td></tr>
<tr><td>मम रोषः समुत्पन्नस्त्वय्येवं संप्रभाषति। <br>ब्रवीम्येष स्वयं वायोस्तव दुर्भाषितं बहु   ॥12-150-033॥</td></tr>
<tr><td>चन्दनैः स्पन्दनैः शालैः सरलैर्देवदारुभिः। <br>वेतसैर्बन्धनैश्चापि ये चान्ये बलवत्तराः   ॥12-150-034॥</td></tr>
<tr><td>तैश्चापि नैवं दुर्बुद्धे क्षिप्तो वायुः कृतात्मभिः। <br>ते हि जानन्ति वायोश्च बलमात्मन एव च   ॥12-150-035॥</td></tr>
<tr><td>तस्मात्ते वै नमस्यन्ति श्वसनं द्रुमसत्तमाः। <br>त्वं तु मोहान्न जानीषे वायोर्बलमनन्तकम्   ॥12-150-036॥</td></tr>
</table>
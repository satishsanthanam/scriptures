<table border = "1"><tr><td>Verse</td></tr>
<tr><td> युधिष्ठिर उवाच। <br>यतः प्रभवति क्रोधः कामश्च भरतर्षभ। <br>शोकमोहौ विवित्सा च परासुत्वं तथा मदः   ॥12-157-001॥</td></tr>
<tr><td>लोभो मात्सर्यमीर्ष्या च कुत्सासूया कृपा तथा। <br>एतत्सर्वं महाप्राज्ञ याथातथ्येन मे वद   ॥12-157-002॥</td></tr>
<tr><td> भीष्म उवाच। <br>त्रयोदशैतेऽतिबलाः शत्रवः प्राणिनां स्मृताः। <br>उपासते महाराज समस्ताः पुरुषानिह   ॥12-157-003॥</td></tr>
<tr><td>एते प्रमत्तं पुरुषमप्रमत्ता नुदन्ति हि। <br>वृका इव विलुम्पन्ति दृष्ट्वैव पुरुषेतरान्   ॥12-157-004॥</td></tr>
<tr><td>एभ्यः प्रवर्तते दुःखमेभ्यः पापं प्रवर्तते। <br>इति मर्त्यो विजानीयात्सततं भरतर्षभ   ॥12-157-005॥</td></tr>
<tr><td>एतेषामुदयं स्थानं क्षयं च पुरुषोत्तम। <br>हन्त ते वर्तयिष्यामि तन्मे निगदतः शृणु   ॥12-157-006॥</td></tr>
<tr><td>लोभात्क्रोधः प्रभवति परदोषैरुदीर्यते। <br>क्षमया तिष्ठते राजञ्श्रीमांश्च विनिवर्तते   ॥12-157-007॥</td></tr>
<tr><td>संकल्पाज्जायते कामः सेव्यमानो विवर्धते। <br>अवद्यदर्शनाद्व्येति तत्त्वज्ञानाच्च धीमताम्   ॥12-157-008॥</td></tr>
<tr><td>विरुद्धानि हि शास्त्राणि पश्यन्तीहाल्पबुद्धयः। <br>विवित्सा जायते तत्र तत्त्वज्ञानान्निवर्तते   ॥12-157-009॥</td></tr>
<tr><td>प्रीतेः शोकः प्रभवति वियोगात्तस्य देहिनः। <br>यदा निरर्थकं वेत्ति तदा सद्यः प्रणश्यति   ॥12-157-010॥</td></tr>
<tr><td>परासुता क्रोधलोभादभ्यासाच्च प्रवर्तते। <br>दयया सर्वभूतानां निर्वेदात्सा निवर्तते   ॥12-157-011॥</td></tr>
<tr><td>सत्त्वत्यागात्तु मात्सर्यमहितानि च सेवते। <br>एतत्तु क्षीयते तात साधूनामुपसेवनात्   ॥12-157-012॥</td></tr>
<tr><td>कुलाज्ज्ञानात्तथैश्वर्यान्मदो भवति देहिनाम्। <br>एभिरेव तु विज्ञातैर्मदः सद्यः प्रणश्यति   ॥12-157-013॥</td></tr>
<tr><td>ईर्ष्या कामात्प्रभवति संघर्षाच्चैव भारत। <br>इतरेषां तु मर्त्यानां प्रज्ञया सा प्रणश्यति   ॥12-157-014॥</td></tr>
<tr><td>विभ्रमाल्लोकबाह्यानां द्वेष्यैर्वाक्यैरसंगतैः। <br>कुत्सा संजायते राजन्नुपेक्षाभिः प्रशाम्यति   ॥12-157-015॥</td></tr>
<tr><td>प्रतिकर्तुमशक्याय बलस्थायापकारिणे। <br>असूया जायते तीव्रा कारुण्याद्विनिवर्तते   ॥12-157-016॥</td></tr>
<tr><td>कृपणान्सततं दृष्ट्वा ततः संजायते कृपा। <br>धर्मनिष्ठां यदा वेत्ति तदा शाम्यति सा कृपा   ॥12-157-017॥</td></tr>
<tr><td>एतान्येव जितान्याहुः प्रशमाच्च त्रयोदश। <br>एते हि धार्तराष्ट्राणां सर्वे दोषास्त्रयोदश। <br>त्वया सर्वात्मना नित्यं विजिता जेष्यसे च तान्   ॥12-157-018॥</td></tr>
</table>
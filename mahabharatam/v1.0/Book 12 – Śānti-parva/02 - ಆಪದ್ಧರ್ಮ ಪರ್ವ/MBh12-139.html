<table border = "1"><tr><td>Verse</td></tr>
<tr><td> युधिष्ठिर उवाच। <br>हीने परमके धर्मे सर्वलोकातिलङ्घिनि। <br>अधर्मे धर्मतां नीते धर्मे चाधर्मतां गते   ॥12-139-001॥</td></tr>
<tr><td>मर्यादासु प्रभिन्नासु क्षुभिते धर्मनिश्चये। <br>राजभिः पीडिते लोके चोरैर्वापि विशां पते   ॥12-139-002॥</td></tr>
<tr><td>सर्वाश्रमेषु मूढेषु कर्मसूपहतेषु च। <br>कामान्मोहाच्च लोभाच्च भयं पश्यत्सु भारत   ॥12-139-003॥</td></tr>
<tr><td>अविश्वस्तेषु सर्वेषु नित्यभीतेषु पार्थिव। <br>निकृत्या हन्यमानेषु वञ्चयत्सु परस्परम्   ॥12-139-004॥</td></tr>
<tr><td>संप्रदीप्तेषु देशेषु ब्राह्मण्ये चाभिपीडिते। <br>अवर्षति च पर्जन्ये मिथो भेदे समुत्थिते   ॥12-139-005॥</td></tr>
<tr><td>सर्वस्मिन्दस्युसाद्भूते पृथिव्यामुपजीवने। <br>केन स्विद्ब्राह्मणो जीवेज्जघन्ये काल आगते   ॥12-139-006॥</td></tr>
<tr><td>अतित्यक्षुः पुत्रपौत्राननुक्रोशान्नराधिप। <br>कथमापत्सु वर्तेत तन्मे ब्रूहि पितामह   ॥12-139-007॥</td></tr>
<tr><td>कथं च राजा वर्तेत लोके कलुषतां गते। <br>कथमर्थाच्च धर्माच्च न हीयेत परंतप   ॥12-139-008॥</td></tr>
<tr><td> भीष्म उवाच। <br>राजमूला महाराज योगक्षेमसुवृष्टयः। <br>प्रजासु व्याधयश्चैव मरणं च भयानि च   ॥12-139-009॥</td></tr>
<tr><td>कृतं त्रेता द्वापरश्च कलिश्च भरतर्षभ। <br>राजमूलानि सर्वाणि मम नास्त्यत्र संशयः   ॥12-139-010॥</td></tr>
<tr><td>तस्मिंस्त्वभ्यागते काले प्रजानां दोषकारके। <br>विज्ञानबलमास्थाय जीवितव्यं तदा भवेत्   ॥12-139-011॥</td></tr>
<tr><td>अत्राप्युदाहरन्तीममितिहासं पुरातनम्। <br>विश्वामित्रस्य संवादं चण्डालस्य च पक्कणे   ॥12-139-012॥</td></tr>
<tr><td>त्रेताद्वापरयोः संधौ पुरा दैवविधिक्रमात्। <br>अनावृष्टिरभूद्घोरा राजन्द्वादशवार्षिकी   ॥12-139-013॥</td></tr>
<tr><td>प्रजानामभिवृद्धानां युगान्ते पर्युपस्थिते। <br>त्रेतानिर्मोक्षसमये द्वापरप्रतिपादने   ॥12-139-014॥</td></tr>
<tr><td>न ववर्ष सहस्राक्षः प्रतिलोमोऽभवद्गुरुः। <br>जगाम दक्षिणं मार्गं सोमो व्यावृत्तलक्षणः   ॥12-139-015॥</td></tr>
<tr><td>नावश्यायोऽपि रात्र्यन्ते कुत एवाभ्रराजयः। <br>नद्यः संक्षिप्ततोयौघाः क्वचिदन्तर्गताभवन्   ॥12-139-016॥</td></tr>
<tr><td>सरांसि सरितश्चैव कूपाः प्रस्रवणानि च। <br>हतत्विट्कान्यलक्ष्यन्त निसर्गाद्दैवकारितात्   ॥12-139-017॥</td></tr>
<tr><td>उपशुष्कजलस्थाया विनिवृत्तसभाप्रपा। <br>निवृत्तयज्ञस्वाध्याया निर्वषट्कारमङ्गला   ॥12-139-018॥</td></tr>
<tr><td>उत्सन्नकृषिगोरक्ष्या निवृत्तविपणापणा। <br>निवृत्तपूगसमया संप्रनष्टमहोत्सवा   ॥12-139-019॥</td></tr>
<tr><td>अस्थिकङ्कालसंकीर्णा हाहाभूतजनाकुला। <br>शून्यभूयिष्ठनगरा दग्धग्रामनिवेशना   ॥12-139-020॥</td></tr>
<tr><td>क्वचिच्चोरैः क्वचिच्छस्त्रैः क्वचिद्राजभिरातुरैः। <br>परस्परभयाच्चैव शून्यभूयिष्ठनिर्जना   ॥12-139-021॥</td></tr>
<tr><td>गतदैवतसंकल्पा वृद्धबालविनाकृता। <br>गोजाविमहिषैर्हीना परस्परहराहरा   ॥12-139-022॥</td></tr>
<tr><td>हतविप्रा हतारक्षा प्रनष्टौषधिसंचया। <br>श्यावभूतनरप्राया बभूव वसुधा तदा   ॥12-139-023॥</td></tr>
<tr><td>तस्मिन्प्रतिभये काले क्षीणे धर्मे युधिष्ठिर। <br>बभ्रमुः क्षुधिता मर्त्याः खादन्तः स्म परस्परम्   ॥12-139-024॥</td></tr>
<tr><td>ऋषयो नियमांस्त्यक्त्वा परित्यक्ताग्निदैवताः। <br>आश्रमान्संपरित्यज्य पर्यधावन्नितस्ततः   ॥12-139-025॥</td></tr>
<tr><td>विश्वामित्रोऽथ भगवान्महर्षिरनिकेतनः। <br>क्षुधा परिगतो धीमान्समन्तात्पर्यधावत   ॥12-139-026॥</td></tr>
<tr><td>स कदाचित्परिपतञ्श्वपचानां निवेशनम्। <br>हिंस्राणां प्राणिहन्तॄणामाससाद वने क्वचित्   ॥12-139-027॥</td></tr>
<tr><td>विभिन्नकलशाकीर्णं श्वचर्माच्छादनायुतम्। <br>वराहखरभग्नास्थिकपालघटसंकुलम्   ॥12-139-028॥</td></tr>
<tr><td>मृतचेलपरिस्तीर्णं निर्माल्यकृतभूषणम्। <br>सर्पनिर्मोकमालाभिः कृतचिह्नकुटीमठम्   ॥12-139-029॥</td></tr>
<tr><td>उलूकपक्षध्वजिभिर्देवतायतनैर्वृतम्। <br>लोहघण्टापरिष्कारं श्वयूथपरिवारितम्   ॥12-139-030॥</td></tr>
<tr><td>तत्प्रविश्य क्षुधाविष्टो गाधेः पुत्रो महानृषिः। <br>आहारान्वेषणे युक्तः परं यत्नं समास्थितः   ॥12-139-031॥</td></tr>
<tr><td>न च क्वचिदविन्दत्स भिक्षमाणोऽपि कौशिकः। <br>मांसमन्नं मूलफलमन्यद्वा तत्र किंचन   ॥12-139-032॥</td></tr>
<tr><td>अहो कृच्छ्रं मया प्राप्तमिति निश्चित्य कौशिकः। <br>पपात भूमौ दौर्बल्यात्तस्मिंश्चण्डालपक्कणे   ॥12-139-033॥</td></tr>
<tr><td>चिन्तयामास स मुनिः किं नु मे सुकृतं भवेत्। <br>कथं वृथा न मृत्युः स्यादिति पार्थिवसत्तम   ॥12-139-034॥</td></tr>
<tr><td>स ददर्श श्वमांसस्य कुतन्तीं विततां मुनिः। <br>चण्डालस्य गृहे राजन्सद्यः शस्त्रहतस्य च   ॥12-139-035॥</td></tr>
<tr><td>स चिन्तयामास तदा स्तेयं कार्यमितो मया। <br>न हीदानीमुपायोऽन्यो विद्यते प्राणधारणे   ॥12-139-036॥</td></tr>
<tr><td>आपत्सु विहितं स्तेयं विशिष्टसमहीनतः। <br>परं परं भवेत्पूर्वमस्तेयमिति निश्चयः   ॥12-139-037॥</td></tr>
<tr><td>हीनादादेयमादौ स्यात्समानात्तदनन्तरम्। <br>असंभवादाददीत विशिष्टादपि धार्मिकात्   ॥12-139-038॥</td></tr>
<tr><td>सोऽहमन्तावसानानां हरमाणः परिग्रहात्। <br>न स्तेयदोषं पश्यामि हरिष्याम्येतदामिषम्   ॥12-139-039॥</td></tr>
<tr><td>एतां बुद्धिं समास्थाय विश्वामित्रो महामुनिः। <br>तस्मिन्देशे प्रसुष्वाप पतितो यत्र भारत   ॥12-139-040॥</td></tr>
<tr><td>स विगाढां निशां दृष्ट्वा सुप्ते चण्डालपक्कणे। <br>शनैरुत्थाय भगवान्प्रविवेश कुटीमठम्   ॥12-139-041॥</td></tr>
<tr><td>स सुप्त एव चण्डालः श्लेष्मापिहितलोचनः। <br>परिभिन्नस्वरो रूक्ष उवाचाप्रियदर्शनः   ॥12-139-042॥</td></tr>
<tr><td>कः कुतन्तीं घट्टयति सुप्ते चण्डालपक्कणे। <br>जागर्मि नावसुप्तोऽस्मि हतोऽसीति च दारुणः   ॥12-139-043॥</td></tr>
<tr><td>विश्वामित्रोऽहमित्येव सहसा तमुवाच सः। <br>सहसाभ्यागतभयः सोद्वेगस्तेन कर्मणा   ॥12-139-044॥</td></tr>
<tr><td>चण्डालस्तद्वचः श्रुत्वा महर्षेर्भावितात्मनः। <br>शयनादुपसंभ्रान्त इयेषोत्पतितुं ततः   ॥12-139-045॥</td></tr>
<tr><td>स विसृज्याश्रु नेत्राभ्यां बहुमानात्कृताञ्जलिः। <br>उवाच कौशिकं रात्रौ ब्रह्मन्किं ते चिकीर्षितम्   ॥12-139-046॥</td></tr>
<tr><td>विश्वामित्रस्तु मातङ्गमुवाच परिसान्त्वयन्। <br>क्षुधितोऽहं गतप्राणो हरिष्यामि श्वजाघनीम्   ॥12-139-047॥</td></tr>
<tr><td>अवसीदन्ति मे प्राणाः स्मृतिर्मे नश्यति क्षुधा। <br>स्वधर्मं बुध्यमानोऽपि हरिष्यामि श्वजाघनीम्   ॥12-139-048॥</td></tr>
<tr><td>अटन्भैक्षं न विन्दामि यदा युष्माकमालये। <br>तदा बुद्धिः कृता पापे हरिष्यामि श्वजाघनीम्   ॥12-139-049॥</td></tr>
<tr><td>तृषितः कलुषं पाता नास्ति ह्रीरशनार्थिनः। <br>क्षुद्धर्मं दूषयत्यत्र हरिष्यामि श्वजाघनीम्   ॥12-139-050॥</td></tr>
<tr><td>अग्निर्मुखं पुरोधाश्च देवानां शुचिपाद्विभुः। <br>यथा स सर्वभुग्ब्रह्मा तथा मां विद्धि धर्मतः   ॥12-139-051॥</td></tr>
<tr><td>तमुवाच स चण्डालो महर्षे शृणु मे वचः। <br>श्रुत्वा तथा समातिष्ठ यथा धर्मान्न हीयसे   ॥12-139-052॥</td></tr>
<tr><td>मृगाणामधमं श्वानं प्रवदन्ति मनीषिणः। <br>तस्याप्यधम उद्देशः शरीरस्योरुजाघनी   ॥12-139-053॥</td></tr>
<tr><td>नेदं सम्यग्व्यवसितं महर्षे कर्म वैकृतम्। <br>चण्डालस्वस्य हरणमभक्ष्यस्य विशेषतः   ॥12-139-054॥</td></tr>
<tr><td>साध्वन्यमनुपश्य त्वमुपायं प्राणधारणे। <br>न मांसलोभात्तपसो नाशस्ते स्यान्महामुने   ॥12-139-055॥</td></tr>
<tr><td>जानतोऽविहितो मार्गो न कार्यो धर्मसंकरः। <br>मा स्म धर्मं परित्याक्षीस्त्वं हि धर्मविदुत्तमः   ॥12-139-056॥</td></tr>
<tr><td>विश्वामित्रस्ततो राजन्नित्युक्तो भरतर्षभ। <br>क्षुधार्तः प्रत्युवाचेदं पुनरेव महामुनिः   ॥12-139-057॥</td></tr>
<tr><td>निराहारस्य सुमहान्मम कालोऽभिधावतः। <br>न विद्यतेऽभ्युपायश्च कश्चिन्मे प्राणधारणे   ॥12-139-058॥</td></tr>
<tr><td>येन तेन विशेषेण कर्मणा येन केनचित्। <br>अभ्युज्जीवेत्सीदमानः समर्थो धर्ममाचरेत्   ॥12-139-059॥</td></tr>
<tr><td>ऐन्द्रो धर्मः क्षत्रियाणां ब्राह्मणानामथाग्निकः। <br>ब्रह्मवह्निर्मम बलं भक्ष्यामि समयं क्षुधा   ॥12-139-060॥</td></tr>
<tr><td>यथा यथा वै जीवेद्धि तत्कर्तव्यमपीडया। <br>जीवितं मरणाच्छ्रेयो जीवन्धर्ममवाप्नुयात्   ॥12-139-061॥</td></tr>
<tr><td>सोऽहं जीवितमाकाङ्क्षन्नभक्षस्यापि भक्षणम्। <br>व्यवस्ये बुद्धिपूर्वं वै तद्भवाननुमन्यताम्   ॥12-139-062॥</td></tr>
<tr><td>जीवन्धर्मं चरिष्यामि प्रणोत्स्याम्यशुभानि च। <br>तपोभिर्विद्यया चैव ज्योतींषीव महत्तमः   ॥12-139-063॥</td></tr>
<tr><td> श्वपच उवाच। <br>नैतत्खादन्प्राप्स्यसे प्राणमन्यं; नायुर्दीर्घं नामृतस्येव तृप्तिम्। <br>भिक्षामन्यां भिक्ष मा ते मनोऽस्तु; श्वभक्षणे श्वा ह्यभक्षो द्विजानाम्   ॥12-139-064॥</td></tr>
<tr><td> विश्वामित्र उवाच। <br>न दुर्भिक्षे सुलभं मांसमन्य;च्छ्वपाक नान्नं न च मेऽस्ति वित्तम्। <br>क्षुधार्तश्चाहमगतिर्निराशः; श्वमांसे चास्मिन्षड्रसान्साधु मन्ये   ॥12-139-065॥</td></tr>
<tr><td> श्वपच उवाच। <br>पञ्च पञ्चनखा भक्ष्या ब्रह्मक्षत्रस्य वै द्विज। <br>यदि शास्त्रं प्रमाणं ते माभक्ष्ये मानसं कृथाः   ॥12-139-066॥</td></tr>
<tr><td> विश्वामित्र उवाच। <br>अगस्त्येनासुरो जग्धो वातापिः क्षुधितेन वै। <br>अहमापद्गतः क्षुब्धो भक्षयिष्ये श्वजाघनीम्   ॥12-139-067॥</td></tr>
<tr><td> श्वपच उवाच। <br>भिक्षामन्यामाहरेति न चैतत्कर्तुमर्हसि। <br>न नूनं कार्यमेतद्वै हर कामं श्वजाघनीम्   ॥12-139-068॥</td></tr>
<tr><td> विश्वामित्र उवाच। <br>शिष्टा वै कारणं धर्मे तद्वृत्तमनुवर्तये। <br>परां मेध्याशनादेतां भक्ष्यां मन्ये श्वजाघनीम्   ॥12-139-069॥</td></tr>
<tr><td> श्वपच उवाच। <br>असता यत्समाचीर्णं न स धर्मः सनातनः। <br>नावृत्तमनुकार्यं वै मा छलेनानृतं कृथाः   ॥12-139-070॥</td></tr>
<tr><td> विश्वामित्र उवाच। <br>न पातकं नावमतमृषिः सन्कर्तुमर्हसि। <br>समौ च श्वमृगौ मन्ये तस्माद्भक्ष्या श्वजाघनी   ॥12-139-071॥</td></tr>
<tr><td> श्वपच उवाच। <br>यद्ब्राह्मणार्थे कृतमर्थितेन; तेनर्षिणा तच्च भक्ष्याधिकारम्। <br>स वै धर्मो यत्र न पापमस्ति; सर्वैरुपायैर्हि स रक्षितव्यः   ॥12-139-072॥</td></tr>
<tr><td> विश्वामित्र उवाच। <br>मित्रं च मे ब्राह्मणश्चायमात्मा; प्रियश्च मे पूज्यतमश्च लोके। <br>तं भर्तुकामोऽहमिमां हरिष्ये; नृशंसानामीदृशानां न बिभ्ये   ॥12-139-073॥</td></tr>
<tr><td> श्वपच उवाच। <br>कामं नरा जीवितं संत्यजन्ति; न चाभक्ष्यैः प्रतिकुर्वन्ति तत्र। <br>सर्वान्कामान्प्राप्नुवन्तीह विद्व;न्प्रियस्व कामं सहितः क्षुधा वै   ॥12-139-074॥</td></tr>
<tr><td> विश्वामित्र उवाच। <br>स्थाने तावत्संशयः प्रेत्यभावे; निःसंशयं कर्मणां वा विनाशः। <br>अहं पुनर्वर्त इत्याशयात्मा; मूलं रक्षन्भक्षयिष्याम्यभक्ष्यम्   ॥12-139-075॥</td></tr>
<tr><td>बुद्ध्यात्मके व्यस्तमस्तीति तुष्टो; मोहादेकत्वं यथा चर्म चक्षुः। <br>यद्यप्येनः संशयादाचरामि; नाहं भविष्यामि यथा त्वमेव   ॥12-139-076॥</td></tr>
<tr><td> श्वपच उवाच। <br>पतनीयमिदं दुःखमिति मे वर्तते मतिः। <br>दुष्कृती ब्राह्मणं सन्तं यस्त्वामहमुपालभे   ॥12-139-077॥</td></tr>
<tr><td> विश्वामित्र उवाच। <br>पिबन्त्येवोदकं गावो मण्डूकेषु रुवत्स्वपि। <br>न तेऽधिकारो धर्मेऽस्ति मा भूरात्मप्रशंसकः   ॥12-139-078॥</td></tr>
<tr><td> श्वपच उवाच। <br>सुहृद्भूत्वानुशास्मि त्वा कृपा हि त्वयि मे द्विज। <br>तदेवं श्रेय आधत्स्व मा लोभाच्छ्वानमादिथाः   ॥12-139-079॥</td></tr>
<tr><td> विश्वामित्र उवाच। <br>सुहृन्मे त्वं सुखेप्सुश्चेदापदो मां समुद्धर। <br>जानेऽहं धर्मतोऽऽत्मानं श्वानीमुत्सृज जाघनीम्   ॥12-139-080॥</td></tr>
<tr><td> श्वपच उवाच। <br>नैवोत्सहे भवते दातुमेतां; नोपेक्षितुं ह्रियमाणं स्वमन्नम्। <br>उभौ स्यावः स्वमलेनावलिप्तौ; दाताहं च त्वं च विप्र प्रतीच्छन्   ॥12-139-081॥</td></tr>
<tr><td> विश्वामित्र उवाच। <br>अद्याहमेतद्वृजिनं कर्म कृत्वा; जीवंश्चरिष्यामि महापवित्रम्। <br>प्रपूतात्मा धर्ममेवाभिपत्स्ये; यदेतयोर्गुरु तद्वै ब्रवीहि   ॥12-139-082॥</td></tr>
<tr><td> श्वपच उवाच। <br>आत्मैव साक्षी किल लोककृत्ये; त्वमेव जानासि यदत्र दुष्टम्। <br>यो ह्याद्रियेद्भक्ष्यमिति श्वमांसं; मन्ये न तस्यास्ति विवर्जनीयम्   ॥12-139-083॥</td></tr>
<tr><td> विश्वामित्र उवाच। <br>उपादाने खादने वास्य दोषः; कार्यो न्यायैर्नित्यमत्रापवादः। <br>यस्मिन्न हिंसा नानृते वाक्यलेशो; भक्ष्यक्रिया तत्र न तद्गरीयः   ॥12-139-084॥</td></tr>
<tr><td> श्वपच उवाच। <br>यद्येष हेतुस्तव खादनस्य; न ते वेदः कारणं नान्यधर्मः। <br>तस्मादभक्ष्ये भक्षणाद्वा द्विजेन्द्र; दोषं न पश्यामि यथेदमात्थ   ॥12-139-085॥</td></tr>
<tr><td> विश्वामित्र उवाच। <br>न पातकं भक्षणमस्य दृष्टं; सुरां पीत्वा पततीतीह शब्दः। <br>अन्योन्यकर्माणि तथा तथैव; न लेशमात्रेण कृत्यं हिनस्ति   ॥12-139-086॥</td></tr>
<tr><td> श्वपच उवाच। <br>अस्थानतो हीनतः कुत्सिताद्वा; तं विद्वांसं बाधते साधुवृत्तम्। <br>स्थानं पुनर्यो लभते निषङ्गा;त्तेनापि दण्डः सहितव्य एव   ॥12-139-087॥</td></tr>
<tr><td> भीष्म उवाच। <br>एवमुक्त्वा निववृते मातङ्गः कौशिकं तदा। <br>विश्वामित्रो जहारैव कृतबुद्धिः श्वजाघनीम्   ॥12-139-088॥</td></tr>
<tr><td>ततो जग्राह पञ्चाङ्गीं जीवितार्थी महामुनिः। <br>सदारस्तामुपाकृत्य वने यातो महामुनिः   ॥12-139-089॥</td></tr>
<tr><td>एतस्मिन्नेव काले तु प्रववर्षाथ वासवः। <br>संजीवयन्प्रजाः सर्वा जनयामास चौषधीः   ॥12-139-090॥</td></tr>
<tr><td>विश्वामित्रोऽपि भगवांस्तपसा दग्धकिल्बिषः। <br>कालेन महता सिद्धिमवाप परमाद्भुताम्   ॥12-139-091॥</td></tr>
<tr><td>एवं विद्वानदीनात्मा व्यसनस्थो जिजीविषुः। <br>सर्वोपायैरुपायज्ञो दीनमात्मानमुद्धरेत्   ॥12-139-092॥</td></tr>
<tr><td>एतां बुद्धिं समास्थाय जीवितव्यं सदा भवेत्। <br>जीवन्पुण्यमवाप्नोति नरो भद्राणि पश्यति   ॥12-139-093॥</td></tr>
<tr><td>तस्मात्कौन्तेय विदुषा धर्माधर्मविनिश्चये। <br>बुद्धिमास्थाय लोकेऽस्मिन्वर्तितव्यं यतात्मना   ॥12-139-094॥</td></tr>
</table>
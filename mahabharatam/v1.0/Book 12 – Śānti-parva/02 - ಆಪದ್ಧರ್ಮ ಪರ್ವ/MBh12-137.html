<table border = "1"><tr><td>Verse</td></tr>
<tr><td> युधिष्ठिर उवाच। <br>उक्तो मन्त्रो महाबाहो न विश्वासोऽस्ति शत्रुषु। <br>कथं हि राजा वर्तेत यदि सर्वत्र नाश्वसेत्   ॥12-137-001॥</td></tr>
<tr><td>विश्वासाद्धि परं राज्ञो राजन्नुत्पद्यते भयम्। <br>कथं वै नाश्वसन्राजा शत्रूञ्जयति पार्थिव   ॥12-137-002॥</td></tr>
<tr><td>एतन्मे संशयं छिन्धि मनो मे संप्रमुह्यति। <br>अविश्वासकथामेतामुपश्रुत्य पितामह   ॥12-137-003॥</td></tr>
<tr><td> भीष्म उवाच। <br>शृणु कौन्तेय यो वृत्तो ब्रह्मदत्तनिवेशने। <br>पूजन्या सह संवादो ब्रह्मदत्तस्य पार्थिव   ॥12-137-004॥</td></tr>
<tr><td>काम्पिल्ये ब्रह्मदत्तस्य अन्तःपुरनिवासिनी। <br>पूजनी नाम शकुनी दीर्घकालं सहोषिता   ॥12-137-005॥</td></tr>
<tr><td>रुतज्ञा सर्वभूतानां यथा वै जीवजीवकः। <br>सर्वज्ञा सर्वधर्मज्ञा तिर्यग्योनिगतापि सा   ॥12-137-006॥</td></tr>
<tr><td>अभिप्रजाता सा तत्र पुत्रमेकं सुवर्चसम्। <br>समकालं च राज्ञोऽपि देव्याः पुत्रो व्यजायत   ॥12-137-007॥</td></tr>
<tr><td>समुद्रतीरं गत्वा सा त्वाजहार फलद्वयम्। <br>पुष्ट्यर्थं च स्वपुत्रस्य राजपुत्रस्य चैव ह   ॥12-137-008॥</td></tr>
<tr><td>फलमेकं सुतायादाद्राजपुत्राय चापरम्। <br>अमृतास्वादसदृशं बलतेजोविवर्धनम्। <br>तत्रागच्छत्परां वृद्धिं राजपुत्रः फलाशनात्   ॥12-137-009॥</td></tr>
<tr><td>धात्र्या हस्तगतश्चापि तेनाक्रीडत पक्षिणा। <br>शून्ये तु तमुपादाय पक्षिणं समजातकम्। <br>हत्वा ततः स राजेन्द्र धात्र्या हस्तमुपागमत्   ॥12-137-010॥</td></tr>
<tr><td>अथ सा शकुनी राजन्नागमत्फलहारिका। <br>अपश्यन्निहतं पुत्रं तेन बालेन भूतले   ॥12-137-011॥</td></tr>
<tr><td>बाष्पपूर्णमुखी दीना दृष्ट्वा सा तु हतं सुतम्। <br>पूजनी दुःखसंतप्ता रुदती वाक्यमब्रवीत्   ॥12-137-012॥</td></tr>
<tr><td>क्षत्रिये संगतं नास्ति न प्रीतिर्न च सौहृदम्। <br>कारणे संभजन्तीह कृतार्थाः संत्यजन्ति च   ॥12-137-013॥</td></tr>
<tr><td>क्षत्रियेषु न विश्वासः कार्यः सर्वोपघातिषु। <br>अपकृत्यापि सततं सान्त्वयन्ति निरर्थकम्   ॥12-137-014॥</td></tr>
<tr><td>अहमस्य करोम्यद्य सदृशीं वैरयातनाम्। <br>कृतघ्नस्य नृशंसस्य भृशं विश्वासघातिनः   ॥12-137-015॥</td></tr>
<tr><td>सहसंजातवृद्धस्य तथैव सहभोजिनः। <br>शरणागतस्य च वधस्त्रिविधं ह्यस्य किल्बिषम्   ॥12-137-016॥</td></tr>
<tr><td>इत्युक्त्वा चरणाभ्यां तु नेत्रे नृपसुतस्य सा। <br>भित्त्वा स्वस्था तत इदं पूजनी वाक्यमब्रवीत्   ॥12-137-017॥</td></tr>
<tr><td>इच्छयैव कृतं पापं सद्य एवोपसर्पति। <br>कृतप्रतिक्रियं तेषां न नश्यति शुभाशुभम्   ॥12-137-018॥</td></tr>
<tr><td>पापं कर्म कृतं किंचिन्न तस्मिन्यदि विद्यते। <br>निपात्यतेऽस्य पुत्रेषु न चेत्पौत्रेषु नप्तृषु   ॥12-137-019॥</td></tr>
<tr><td> ब्रह्मदत्त उवाच। <br>अस्ति वै कृतमस्माभिरस्ति प्रतिकृतं त्वया। <br>उभयं तत्समीभूतं वस पूजनि मा गमः   ॥12-137-020॥</td></tr>
<tr><td> पूजन्युवाच। <br>सकृत्कृतापराधस्य तत्रैव परिलम्बतः। <br>न तद्बुधाः प्रशंसन्ति श्रेयस्तत्रापसर्पणम्   ॥12-137-021॥</td></tr>
<tr><td>सान्त्वे प्रयुक्ते नृपते कृतवैरे न विश्वसेत्। <br>क्षिप्रं प्रबध्यते मूढो न हि वैरं प्रशाम्यति   ॥12-137-022॥</td></tr>
<tr><td>अन्योन्यं कृतवैराणां पुत्रपौत्रं निगच्छति। <br>पुत्रपौत्रे विनष्टे तु परलोकं निगच्छति   ॥12-137-023॥</td></tr>
<tr><td>सर्वेषां कृतवैराणामविश्वासः सुखावहः। <br>एकान्ततो न विश्वासः कार्यो विश्वासघातकः   ॥12-137-024॥</td></tr>
<tr><td>न विश्वसेदविश्वस्ते विश्वस्तेऽपि न विश्वसेत्। <br>कामं विश्वासयेदन्यान्परेषां तु न विश्वसेत्   ॥12-137-025॥</td></tr>
<tr><td>माता पिता बान्धवानां वरिष्ठौ; भार्या जरा बीजमात्रं तु पुत्रः। <br>भ्राता शत्रुः क्लिन्नपाणिर्वयस्य; आत्मा ह्येकः सुखदुःखस्य वेत्ता   ॥12-137-026॥</td></tr>
<tr><td>अन्योन्यकृतवैराणां न संधिरुपपद्यते। <br>स च हेतुरतिक्रान्तो यदर्थमहमावसम्   ॥12-137-027॥</td></tr>
<tr><td>पूजितस्यार्थमानाभ्यां जन्तोः पूर्वापकारिणः। <br>चेतो भवत्यविश्वस्तं पूर्वं त्रासयते बलात्   ॥12-137-028॥</td></tr>
<tr><td>पूर्वं संमानना यत्र पश्चाच्चैव विमानना। <br>जह्यात्तं सत्त्ववान्वासं संमानितविमानितः   ॥12-137-029॥</td></tr>
<tr><td>उषितास्मि तवागारे दीर्घकालमहिंसिता। <br>तदिदं वैरमुत्पन्नं सुखमास्स्व व्रजाम्यहम्   ॥12-137-030॥</td></tr>
<tr><td> ब्रह्मदत्त उवाच। <br>यत्कृते प्रतिकुर्याद्वै न स तत्रापराध्नुयात्। <br>अनृणस्तेन भवति वस पूजनि मा गमः   ॥12-137-031॥</td></tr>
<tr><td> पूजन्युवाच। <br>न कृतस्य न कर्तुश्च सख्यं संधीयते पुनः। <br>हृदयं तत्र जानाति कर्तुश्चैव कृतस्य च   ॥12-137-032॥</td></tr>
<tr><td> ब्रह्मदत्त उवाच। <br>कृतस्य चैव कर्तुश्च सख्यं संधीयते पुनः। <br>वैरस्योपशमो दृष्टः पापं नोपाश्नुते पुनः   ॥12-137-033॥</td></tr>
<tr><td> पूजन्युवाच। <br>नास्ति वैरमुपक्रान्तं सान्त्वितोऽस्मीति नाश्वसेत्। <br>विश्वासाद्बध्यते बालस्तस्माच्छ्रेयो ह्यदर्शनम्   ॥12-137-034॥</td></tr>
<tr><td>तरसा ये न शक्यन्ते शस्त्रैः सुनिशितैरपि। <br>साम्ना ते विनिगृह्यन्ते गजा इव करेणुभिः   ॥12-137-035॥</td></tr>
<tr><td> ब्रह्मदत्त उवाच। <br>संवासाज्जायते स्नेहो जीवितान्तकरेष्वपि। <br>अन्योन्यस्य च विश्वासः श्वपचेन शुनो यथा   ॥12-137-036॥</td></tr>
<tr><td>अन्योन्यकृतवैराणां संवासान्मृदुतां गतम्। <br>नैव तिष्ठति तद्वैरं पुष्करस्थमिवोदकम्   ॥12-137-037॥</td></tr>
<tr><td> पूजन्युवाच। <br>वैरं पञ्चसमुत्थानं तच्च बुध्यन्ति पण्डिताः। <br>स्त्रीकृतं वास्तुजं वाग्जं ससपत्नापराधजम्   ॥12-137-038॥</td></tr>
<tr><td>तत्र दाता निहन्तव्यः क्षत्रियेण विशेषतः। <br>प्रकाशं वाप्रकाशं वा बुद्ध्वा देशबलादिकम्   ॥12-137-039॥</td></tr>
<tr><td>कृतवैरे न विश्वासः कार्यस्त्विह सुहृद्यपि। <br>छन्नं संतिष्ठते वैरं गूढोऽग्निरिव दारुषु   ॥12-137-040॥</td></tr>
<tr><td>न वित्तेन न पारुष्यैर्न सान्त्वेन न च श्रुतैः। <br>वैराग्निः शाम्यते राजन्नौर्वाग्निरिव सागरे   ॥12-137-041॥</td></tr>
<tr><td>न हि वैराग्निरुद्भूतः कर्म वाप्यपराधजम्। <br>शाम्यत्यदग्ध्वा नृपते विना ह्येकतरक्षयात्   ॥12-137-042॥</td></tr>
<tr><td>सत्कृतस्यार्थमानाभ्यां स्यात्तु पूर्वापकारिणः। <br>नैव शान्तिर्न विश्वासः कर्म त्रासयते बलात्   ॥12-137-043॥</td></tr>
<tr><td>नैवापकारे कस्मिंश्चिदहं त्वयि तथा भवान्। <br>विश्वासादुषिता पूर्वं नेदानीं विश्वसाम्यहम्   ॥12-137-044॥</td></tr>
<tr><td> ब्रह्मदत्त उवाच। <br>कालेन क्रियते कार्यं तथैव विविधाः क्रियाः। <br>कालेनैव प्रवर्तन्ते कः कस्येहापराध्यति   ॥12-137-045॥</td></tr>
<tr><td>तुल्यं चोभे प्रवर्तेते मरणं जन्म चैव ह। <br>कार्यते चैव कालेन तन्निमित्तं हि जीवति   ॥12-137-046॥</td></tr>
<tr><td>बध्यन्ते युगपत्केचिदेकैकस्य न चापरे। <br>कालो दहति भूतानि संप्राप्याग्निरिवेन्धनम्   ॥12-137-047॥</td></tr>
<tr><td>नाहं प्रमाणं नैव त्वमन्योन्यकरणे शुभे। <br>कालो नित्यमुपाधत्ते सुखं दुःखं च देहिनाम्   ॥12-137-048॥</td></tr>
<tr><td>एवं वसेह सस्नेहा यथाकालमहिंसिता। <br>यत्कृतं तच्च मे क्षान्तं त्वं चैव क्षम पूजनि   ॥12-137-049॥</td></tr>
<tr><td> पूजन्युवाच। <br>यदि कालः प्रमाणं ते न वैरं कस्यचिद्भवेत्। <br>कस्मात्त्वपचितिं यान्ति बान्धवा बान्धवे हते   ॥12-137-050॥</td></tr>
<tr><td>कस्माद्देवासुराः पूर्वमन्योन्यमभिजघ्निरे। <br>यदि कालेन निर्याणं सुखदुःखे भवाभवौ   ॥12-137-051॥</td></tr>
<tr><td>भिषजो भेषजं कर्तुं कस्मादिच्छन्ति रोगिणे। <br>यदि कालेन पच्यन्ते भेषजैः किं प्रयोजनम्   ॥12-137-052॥</td></tr>
<tr><td>प्रलापः क्रियते कस्मात्सुमहाञ्शोकमूर्छितैः। <br>यदि कालः प्रमाणं ते कस्माद्धर्मोऽस्ति कर्तृषु   ॥12-137-053॥</td></tr>
<tr><td>तव पुत्रो ममापत्यं हतवान्हिंसितो मया। <br>अनन्तरं त्वया चाहं बन्धनीया महीपते   ॥12-137-054॥</td></tr>
<tr><td>अहं हि पुत्रशोकेन कृतपापा तवात्मजे। <br>तथा त्वया प्रहर्तव्यं मयि तत्त्वं च मे शृणु   ॥12-137-055॥</td></tr>
<tr><td>भक्षार्थं क्रीडनार्थं वा नरा वाञ्छन्ति पक्षिणः। <br>तृतीयो नास्ति संयोगो वधबन्धादृते क्षमः   ॥12-137-056॥</td></tr>
<tr><td>वधबन्धभयादेके मोक्षतन्त्रमुपागताः। <br>मरणोत्पातजं दुःखमाहुर्धर्मविदो जनाः   ॥12-137-057॥</td></tr>
<tr><td>सर्वस्य दयिताः प्राणाः सर्वस्य दयिताः सुताः। <br>दुःखादुद्विजते सर्वः सर्वस्य सुखमीप्सितम्   ॥12-137-058॥</td></tr>
<tr><td>दुःखं जरा ब्रह्मदत्त दुःखमर्थविपर्ययः। <br>दुःखं चानिष्टसंवासो दुःखमिष्टवियोगजम्   ॥12-137-059॥</td></tr>
<tr><td>वैरबन्धकृतं दुःखं हिंसाजं स्त्रीकृतं तथा। <br>दुःखं सुखेन सततं जनाद्विपरिवर्तते   ॥12-137-060॥</td></tr>
<tr><td>न दुःखं परदुःखे वै केचिदाहुरबुद्धयः। <br>यो दुःखं नाभिजानाति स जल्पति महाजने   ॥12-137-061॥</td></tr>
<tr><td>यस्तु शोचति दुःखार्तः स कथं वक्तुमुत्सहेत्। <br>रसज्ञः सर्वदुःखस्य यथात्मनि तथा परे   ॥12-137-062॥</td></tr>
<tr><td>यत्कृतं ते मया राजंस्त्वया च मम यत्कृतम्। <br>न तद्वर्षशतैः शक्यं व्यपोहितुमरिंदम   ॥12-137-063॥</td></tr>
<tr><td>आवयोः कृतमन्योन्यं तत्र संधिर्न विद्यते। <br>स्मृत्वा स्मृत्वा हि ते पुत्रं नवं वैरं भविष्यति   ॥12-137-064॥</td></tr>
<tr><td>वैरमन्तिकमासज्य यः प्रीतिं कर्तुमिच्छति। <br>मृन्मयस्येव भग्नस्य तस्य संधिर्न विद्यते   ॥12-137-065॥</td></tr>
<tr><td>निश्चितश्चार्थशास्त्रज्ञैरविश्वासः सुखोदयः। <br>उशनाश्चाथ गाथे द्वे प्रह्रादायाब्रवीत्पुरा   ॥12-137-066॥</td></tr>
<tr><td>ये वैरिणः श्रद्दधते सत्ये सत्येतरेऽपि वा। <br>ते श्रद्दधाना वध्यन्ते मधु शुष्कतृणैर्यथा   ॥12-137-067॥</td></tr>
<tr><td>न हि वैराणि शाम्यन्ति कुलेष्वा दशमाद्युगात्। <br>आख्यातारश्च विद्यन्ते कुले चेद्विद्यते पुमान्   ॥12-137-068॥</td></tr>
<tr><td>उपगुह्य हि वैराणि सान्त्वयन्ति नराधिपाः। <br>अथैनं प्रतिपिंषन्ति पूर्णं घटमिवाश्मनि   ॥12-137-069॥</td></tr>
<tr><td>सदा न विश्वसेद्राजन्पापं कृत्वेह कस्यचित्। <br>अपकृत्य परेषां हि विश्वासाद्दुःखमश्नुते   ॥12-137-070॥</td></tr>
<tr><td> ब्रह्मदत्त उवाच। <br>नाविश्वासाच्चिन्वतेऽर्थान्नेहन्ते चापि किंचन। <br>भयादेकतरान्नित्यं मृतकल्पा भवन्ति च   ॥12-137-071॥</td></tr>
<tr><td> पूजन्युवाच। <br>यस्येह व्रणिनौ पादौ पद्भ्यां च परिसर्पति। <br>क्षण्येते तस्य तौ पादौ सुगुप्तमभिधावतः   ॥12-137-072॥</td></tr>
<tr><td>नेत्राभ्यां सरुजाभ्यां यः प्रतिवातमुदीक्षते। <br>तस्य वायुरुजात्यर्थं नेत्रयोर्भवति ध्रुवम्   ॥12-137-073॥</td></tr>
<tr><td>दुष्टं पन्थानमाश्रित्य यो मोहादभिपद्यते। <br>आत्मनो बलमज्ञात्वा तदन्तं तस्य जीवितम्   ॥12-137-074॥</td></tr>
<tr><td>यस्तु वर्षमविज्ञाय क्षेत्रं कृषति मानवः। <br>हीनं पुरुषकारेण सस्यं नैवाप्नुते पुनः   ॥12-137-075॥</td></tr>
<tr><td>यश्च तिक्तं कषायं वाप्यास्वादविधुरं हितम्। <br>आहारं कुरुते नित्यं सोऽमृतत्वाय कल्पते   ॥12-137-076॥</td></tr>
<tr><td>पथ्यं भुक्त्वा नरो लोभाद्योऽन्यदश्नाति भोजनम्। <br>परिणाममविज्ञाय तदन्तं तस्य जीवितम्   ॥12-137-077॥</td></tr>
<tr><td>दैवं पुरुषकारश्च स्थितावन्योन्यसंश्रयात्। <br>उदात्तानां कर्म तन्त्रं दैवं क्लीबा उपासते   ॥12-137-078॥</td></tr>
<tr><td>कर्म चात्महितं कार्यं तीक्ष्णं वा यदि वा मृदु। <br>ग्रस्यतेऽकर्मशीलस्तु सदानर्थैरकिंचनः   ॥12-137-079॥</td></tr>
<tr><td>तस्मात्संशयितेऽप्यर्थे कार्य एव पराक्रमः। <br>सर्वस्वमपि संत्यज्य कार्यमात्महितं नरैः   ॥12-137-080॥</td></tr>
<tr><td>विद्या शौर्यं च दाक्ष्यं च बलं धैर्यं च पञ्चमम्। <br>मित्राणि सहजान्याहुर्वर्तयन्तीह यैर्बुधाः   ॥12-137-081॥</td></tr>
<tr><td>निवेशनं च कुप्यं च क्षेत्रं भार्या सुहृज्जनः। <br>एतान्युपचितान्याहुः सर्वत्र लभते पुमान्   ॥12-137-082॥</td></tr>
<tr><td>सर्वत्र रमते प्राज्ञः सर्वत्र च विरोचते। <br>न विभीषयते कंचिद्भीषितो न बिभेति च   ॥12-137-083॥</td></tr>
<tr><td>नित्यं बुद्धिमतो ह्यर्थः स्वल्पकोऽपि विवर्धते। <br>दाक्ष्येण कुरुते कर्म संयमात्प्रतितिष्ठति   ॥12-137-084॥</td></tr>
<tr><td>गृहस्नेहावबद्धानां नराणामल्पमेधसाम्। <br>कुस्त्री खादति मांसानि माघमा सेगवामिव   ॥12-137-085॥</td></tr>
<tr><td>गृहं क्षेत्राणि मित्राणि स्वदेश इति चापरे। <br>इत्येवमवसीदन्ति नरा बुद्धिविपर्यये   ॥12-137-086॥</td></tr>
<tr><td>उत्पतेत्सरुजाद्देशाद्व्याधिदुर्भिक्षपीडितात्। <br>अन्यत्र वस्तुं गच्छेद्वा वसेद्वा नित्यमानितः   ॥12-137-087॥</td></tr>
<tr><td>तस्मादन्यत्र यास्यामि वस्तुं नाहमिहोत्सहे। <br>कृतमेतदनाहार्यं तव पुत्रेण पार्थिव   ॥12-137-088॥</td></tr>
<tr><td>कुभार्यां च कुपुत्रं च कुराजानं कुसौहृदम्। <br>कुसंबन्धं कुदेशं च दूरतः परिवर्जयेत्   ॥12-137-089॥</td></tr>
<tr><td>कुमित्रे नास्ति विश्वासः कुभार्यायां कुतो रतिः। <br>कुराज्ये निर्वृतिर्नास्ति कुदेशे न प्रजीव्यते   ॥12-137-090॥</td></tr>
<tr><td>कुमित्रे संगतं नास्ति नित्यमस्थिरसौहृदे। <br>अवमानः कुसंबन्धे भवत्यर्थविपर्यये   ॥12-137-091॥</td></tr>
<tr><td>सा भार्या या प्रियं ब्रूते स पुत्रो यत्र निर्वृतिः। <br>तन्मित्रं यत्र विश्वासः स देशो यत्र जीव्यते   ॥12-137-092॥</td></tr>
<tr><td>यत्र नास्ति बलात्कारः स राजा तीव्रशासनः। <br>न चैव ह्यभिसंबन्धो दरिद्रं यो बुभूषति   ॥12-137-093॥</td></tr>
<tr><td>भार्या देशोऽथ मित्राणि पुत्रसंबन्धिबान्धवाः। <br>एतत्सर्वं गुणवति धर्मनेत्रे महीपतौ   ॥12-137-094॥</td></tr>
<tr><td>अधर्मज्ञस्य विलयं प्रजा गच्छन्त्यनिग्रहात्। <br>राजा मूलं त्रिवर्गस्य अप्रमत्तोऽनुपालयन्   ॥12-137-095॥</td></tr>
<tr><td>बलिषड्भागमुद्धृत्य बलिं तमुपयोजयेत्। <br>न रक्षति प्रजाः सम्यग्यः स पार्थिवतस्करः   ॥12-137-096॥</td></tr>
<tr><td>दत्त्वाभयं यः स्वयमेव राजा; न तत्प्रमाणं कुरुते यथावत्। <br>स सर्वलोकादुपलभ्य पाप;मधर्मबुद्धिर्निरयं प्रयाति   ॥12-137-097॥</td></tr>
<tr><td>दत्त्वाभयं यः स्म राजा प्रमाणं कुरुते सदा। <br>स सर्वसुखकृज्ज्ञेयः प्रजा धर्मेण पालयन्   ॥12-137-098॥</td></tr>
<tr><td>पिता माता गुरुर्गोप्ता वह्निर्वैश्रवणो यमः। <br>सप्त राज्ञो गुणानेतान्मनुराह प्रजापतिः   ॥12-137-099॥</td></tr>
<tr><td>पिता हि राजा राष्ट्रस्य प्रजानां योऽनुकम्पकः। <br>तस्मिन्मिथ्याप्रणीते हि तिर्यग्गच्छति मानवः   ॥12-137-100॥</td></tr>
<tr><td>संभावयति मातेव दीनमभ्यवपद्यते। <br>दहत्यग्निरिवानिष्टान्यमयन्भवते यमः   ॥12-137-101॥</td></tr>
<tr><td>इष्टेषु विसृजत्यर्थान्कुबेर इव कामदः। <br>गुरुर्धर्मोपदेशेन गोप्ता च परिपालनात्   ॥12-137-102॥</td></tr>
<tr><td>यस्तु रञ्जयते राजा पौरजानपदान्गुणैः। <br>न तस्य भ्रश्यते राज्यं गुणधर्मानुपालनात्   ॥12-137-103॥</td></tr>
<tr><td>स्वयं समुपजानन्हि पौरजानपदक्रियाः। <br>स सुखं मोदते भूप इह लोके परत्र च   ॥12-137-104॥</td></tr>
<tr><td>नित्योद्विग्नाः प्रजा यस्य करभारप्रपीडिताः। <br>अनर्थैर्विप्रलुप्यन्ते स गच्छति पराभवम्   ॥12-137-105॥</td></tr>
<tr><td>प्रजा यस्य विवर्धन्ते सरसीव महोत्पलम्। <br>स सर्वयज्ञफलभाग्राजा लोके महीयते   ॥12-137-106॥</td></tr>
<tr><td>बलिना विग्रहो राजन्न कथंचित्प्रशस्यते। <br>बलिना विगृहीतस्य कुतो राज्यं कुतः सुखम्   ॥12-137-107॥</td></tr>
<tr><td> भीष्म उवाच। <br>सैवमुक्त्वा शकुनिका ब्रह्मदत्तं नराधिपम्। <br>राजानं समनुज्ञाप्य जगामाथेप्सितां दिशम्   ॥12-137-108॥</td></tr>
<tr><td>एतत्ते ब्रह्मदत्तस्य पूजन्या सह भाषितम्। <br>मयोक्तं भरतश्रेष्ठ किमन्यच्छ्रोतुमिच्छसि   ॥12-137-109॥</td></tr>
</table>
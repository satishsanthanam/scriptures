Verse
 युधिष्ठिर उवाच। <br>स्वाध्यायकृतयत्नस्य ब्राह्मणस्य पितामह। <br>धर्मकामस्य धर्मात्मन्किं नु श्रेय इहोच्यते   ॥12-154-001॥
बहुधादर्शने लोके श्रेयो यदिह मन्यसे। <br>अस्मिँल्लोके परे चैव तन्मे ब्रूहि पितामह   ॥12-154-002॥
महानयं धर्मपथो बहुशाखश्च भारत। <br>किं स्विदेवेह धर्माणामनुष्ठेयतमं मतम्   ॥12-154-003॥
धर्मस्य महतो राजन्बहुशाखस्य तत्त्वतः। <br>यन्मूलं परमं तात तत्सर्वं ब्रूह्यतन्द्रितः   ॥12-154-004॥
 भीष्म उवाच। <br>हन्त ते कथयिष्यामि येन श्रेयः प्रपत्स्यसे। <br>पीत्वामृतमिव प्राज्ञो ज्ञानतृप्तो भविष्यसि   ॥12-154-005॥
धर्मस्य विधयो नैके ते ते प्रोक्ता महर्षिभिः। <br>स्वं स्वं विज्ञानमाश्रित्य दमस्तेषां परायणम्   ॥12-154-006॥
दमं निःश्रेयसं प्राहुर्वृद्धा निश्चयदर्शिनः। <br>ब्राह्मणस्य विशेषेण दमो धर्मः सनातनः   ॥12-154-007॥
नादान्तस्य क्रियासिद्धिर्यथावदुपलभ्यते। <br>दमो दानं तथा यज्ञानधीतं चातिवर्तते   ॥12-154-008॥
दमस्तेजो वर्धयति पवित्रं च दमः परम्। <br>विपाप्मा तेजसा युक्तः पुरुषो विन्दते महत्   ॥12-154-009॥
दमेन सदृशं धर्मं नान्यं लोकेषु शुश्रुम। <br>दमो हि परमो लोके प्रशस्तः सर्वधर्मिणाम्   ॥12-154-010॥
प्रेत्य चापि मनुष्येन्द्र परमं विन्दते सुखम्। <br>दमेन हि समायुक्तो महान्तं धर्ममश्नुते   ॥12-154-011॥
सुखं दान्तः प्रस्वपिति सुखं च प्रतिबुध्यते। <br>सुखं पर्येति लोकांश्च मनश्चास्य प्रसीदति   ॥12-154-012॥
अदान्तः पुरुषः क्लेशमभीक्ष्णं प्रतिपद्यते। <br>अनर्थांश्च बहूनन्यान्प्रसृजत्यात्मदोषजान्   ॥12-154-013॥
आश्रमेषु चतुर्ष्वाहुर्दममेवोत्तमं व्रतम्। <br>तस्य लिङ्गानि वक्ष्यामि येषां समुदयो दमः   ॥12-154-014॥
क्षमा धृतिरहिंसा च समता सत्यमार्जवम्। <br>इन्द्रियावजयो दाक्ष्यं मार्दवं ह्रीरचापलम्   ॥12-154-015॥
अकार्पण्यमसंरम्भः संतोषः प्रियवादिता। <br>अविवित्सानसूया चाप्येषां समुदयो दमः   ॥12-154-016॥
गुरुपूजा च कौरव्य दया भूतेष्वपैशुनम्। <br>जनवादोऽमृषावादः स्तुतिनिन्दाविवर्जनम्   ॥12-154-017॥
कामः क्रोधश्च लोभश्च दर्पः स्तम्भो विकत्थनम्। <br>मोह ईर्ष्यावमानश्चेत्येतद्दान्तो न सेवते   ॥12-154-018॥
अनिन्दितो ह्यकामात्माथाल्पेच्छोऽथानसूयकः। <br>समुद्रकल्पः स नरो न कदाचन पूर्यते   ॥12-154-019॥
अहं त्वयि मम त्वं च मयि ते तेषु चाप्यहम्। <br>पूर्वसंबन्धिसंयोगान्नैतद्दान्तो निषेवते   ॥12-154-020॥
सर्वा ग्राम्यास्तथारण्या याश्च लोके प्रवृत्तयः। <br>निन्दां चैव प्रशंसां च यो नाश्रयति मुच्यते   ॥12-154-021॥
मैत्रोऽथ शीलसंपन्नः सुसहायपरश्च यः। <br>मुक्तश्च विविधैः सङ्गैस्तस्य प्रेत्य महत्फलम्   ॥12-154-022॥
सुवृत्तः शीलसंपन्नः प्रसन्नात्मात्मविद्बुधः। <br>प्राप्येह लोके सत्कारं सुगतिं प्रतिपद्यते   ॥12-154-023॥
कर्म यच्छुभमेवेह सद्भिराचरितं च यत्। <br>तदेव ज्ञानयुक्तस्य मुनेर्धर्मो न हीयते   ॥12-154-024॥
निष्क्रम्य वनमास्थाय ज्ञानयुक्तो जितेन्द्रियः। <br>कालाकाङ्क्षी चरन्नेवं ब्रह्मभूयाय कल्पते   ॥12-154-025॥
अभयं यस्य भूतेभ्यो भूतानामभयं यतः। <br>तस्य देहाद्विमुक्तस्य भयं नास्ति कुतश्चन   ॥12-154-026॥
अवाचिनोति कर्माणि न च संप्रचिनोति ह। <br>समः सर्वेषु भूतेषु मैत्रायणगतिश्चरेत्   ॥12-154-027॥
शकुनीनामिवाकाशे जले वारिचरस्य वा। <br>यथा गतिर्न दृश्येत तथा तस्य न संशयः   ॥12-154-028॥
गृहानुत्सृज्य यो राजन्मोक्षमेवाभिपद्यते। <br>लोकास्तेजोमयास्तस्य कल्पन्ते शाश्वतीः समाः   ॥12-154-029॥
संन्यस्य सर्वकर्माणि संन्यस्य विधिवत्तपः। <br>संन्यस्य विविधा विद्याः सर्वं संन्यस्य चैव ह   ॥12-154-030॥
कामेषु चाप्यनावृत्तः प्रसन्नात्मात्मविच्छुचिः। <br>प्राप्येह लोके सत्कारं स्वर्गं समभिपद्यते   ॥12-154-031॥
यच्च पैतामहं स्थानं ब्रह्मराशिसमुद्भवम्। <br>गुहायां पिहितं नित्यं तद्दमेनाभिपद्यते   ॥12-154-032॥
ज्ञानारामस्य बुद्धस्य सर्वभूताविरोधिनः। <br>नावृत्तिभयमस्तीह परलोके भयं कुतः   ॥12-154-033॥
एक एव दमे दोषो द्वितीयो नोपपद्यते। <br>यदेनं क्षमया युक्तमशक्तं मन्यते जनः   ॥12-154-034॥
एतस्य तु महाप्राज्ञ दोषस्य सुमहान्गुणः। <br>क्षमायां विपुला लोकाः सुलभा हि सहिष्णुना   ॥12-154-035॥
दान्तस्य किमरण्येन तथादान्तस्य भारत। <br>यत्रैव हि वसेद्दान्तस्तदरण्यं स आश्रमः   ॥12-154-036॥
 वैशंपायन उवाच। <br>एतद्भीष्मस्य वचनं श्रुत्वा राजा युधिष्ठिरः। <br>अमृतेनेव संतृप्तः प्रहृष्टः समपद्यत   ॥12-154-037॥
पुनश्च परिपप्रच्छ भीष्मं धर्मभृतां वरम्। <br>तपः प्रति स चोवाच तस्मै सर्वं कुरूद्वह   ॥12-154-038॥

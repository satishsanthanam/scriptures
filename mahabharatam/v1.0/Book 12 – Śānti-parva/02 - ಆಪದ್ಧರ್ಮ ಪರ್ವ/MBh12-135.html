<table border = "1"><tr><td>Verse</td></tr>
<tr><td> भीष्म उवाच। <br>अत्रैव चेदमव्यग्रः शृण्वाख्यानमनुत्तमम्। <br>दीर्घसूत्रं समाश्रित्य कार्याकार्यविनिश्चये   ॥12-135-001॥</td></tr>
<tr><td>नातिगाधे जलस्थाये सुहृदः शकुलास्त्रयः। <br>प्रभूतमत्स्ये कौन्तेय बभूवुः सहचारिणः   ॥12-135-002॥</td></tr>
<tr><td>अत्रैकः प्राप्तकालज्ञो दीर्घदर्शी तथापरः। <br>दीर्घसूत्रश्च तत्रैकस्त्रयाणां जलचारिणाम्   ॥12-135-003॥</td></tr>
<tr><td>कदाचित्तज्जलस्थायं मत्स्यबन्धाः समन्ततः। <br>निःस्रावयामासुरथो निम्नेषु विविधैर्मुखैः   ॥12-135-004॥</td></tr>
<tr><td>प्रक्षीयमाणं तं बुद्ध्वा जलस्थायं भयागमे। <br>अब्रवीद्दीर्घदर्शी तु तावुभौ सुहृदौ तदा   ॥12-135-005॥</td></tr>
<tr><td>इयमापत्समुत्पन्ना सर्वेषां सलिलौकसाम्। <br>शीघ्रमन्यत्र गच्छामः पन्था यावन्न दुष्यति   ॥12-135-006॥</td></tr>
<tr><td>अनागतमनर्थं हि सुनयैर्यः प्रबाधते। <br>न स संशयमाप्नोति रोचतां वां व्रजामहे   ॥12-135-007॥</td></tr>
<tr><td>दीर्घसूत्रस्तु यस्तत्र सोऽब्रवीत्सम्यगुच्यते। <br>न तु कार्या त्वरा यावदिति मे निश्चिता मतिः   ॥12-135-008॥</td></tr>
<tr><td>अथ संप्रतिपत्तिज्ञः प्राब्रवीद्दीर्घदर्शिनम्। <br>प्राप्ते काले न मे किंचिन्न्यायतः परिहास्यते   ॥12-135-009॥</td></tr>
<tr><td>एवमुक्तो निराक्रामद्दीर्घदर्शी महामतिः। <br>जगाम स्रोतसैकेन गम्भीरसलिलाशयम्   ॥12-135-010॥</td></tr>
<tr><td>ततः प्रस्रुततोयं तं समीक्ष्य सलिलाशयम्। <br>बबन्धुर्विविधैर्योगैर्मत्स्यान्मत्स्योपजीविनः   ॥12-135-011॥</td></tr>
<tr><td>विलोड्यमाने तस्मिंस्तु स्रुततोये जलाशये। <br>अगच्छद्ग्रहणं तत्र दीर्घसूत्रः सहापरैः   ॥12-135-012॥</td></tr>
<tr><td>उद्दानं क्रियमाणं च मत्स्यानां वीक्ष्य रज्जुभिः। <br>प्रविश्यान्तरमन्येषामग्रसत्प्रतिपत्तिमान्   ॥12-135-013॥</td></tr>
<tr><td>ग्रस्तमेव तदुद्दानं गृहीत्वास्त तथैव सः। <br>सर्वानेव तु तांस्तत्र ते विदुर्ग्रथिता इति   ॥12-135-014॥</td></tr>
<tr><td>ततः प्रक्षाल्यमानेषु मत्स्येषु विमले जले। <br>त्यक्त्वा रज्जुं विमुक्तोऽभूच्छीघ्रं संप्रतिपत्तिमान्   ॥12-135-015॥</td></tr>
<tr><td>दीर्घसूत्रस्तु मन्दात्मा हीनबुद्धिरचेतनः। <br>मरणं प्राप्तवान्मूढो यथैवोपहतेन्द्रियः   ॥12-135-016॥</td></tr>
<tr><td>एवं प्राप्ततमं कालं यो मोहान्नावबुध्यते। <br>स विनश्यति वै क्षिप्रं दीर्घसूत्रो यथा झषः   ॥12-135-017॥</td></tr>
<tr><td>आदौ न कुरुते श्रेयः कुशलोऽस्मीति यः पुमान्। <br>स संशयमवाप्नोति यथा संप्रतिपत्तिमान्   ॥12-135-018॥</td></tr>
<tr><td>अनागतविधानं तु यो नरः कुरुते क्षमम्। <br>श्रेयः प्राप्नोति सोऽत्यर्थं दीर्घदर्शी यथा ह्यसौ   ॥12-135-019॥</td></tr>
<tr><td>कलाः काष्ठा मुहूर्ताश्च दिना नाड्यः क्षणा लवाः। <br>पक्षा मासाश्च ऋतवस्तुल्याः संवत्सराणि च   ॥12-135-020॥</td></tr>
<tr><td>पृथिवी देश इत्युक्तः कालः स च न दृश्यते। <br>अभिप्रेतार्थसिद्ध्यर्थं न्यायतो यच्च तत्तथा   ॥12-135-021॥</td></tr>
<tr><td>एतौ धर्मार्थशास्त्रेषु मोक्षशास्त्रेषु चर्षिभिः। <br>प्रधानाविति निर्दिष्टौ कामेशाभिमतौ नृणाम्   ॥12-135-022॥</td></tr>
<tr><td>परीक्ष्यकारी युक्तस्तु सम्यक्समुपपादयेत्। <br>देशकालावभिप्रेतौ ताभ्यां फलमवाप्नुयात्   ॥12-135-023॥</td></tr>
</table>
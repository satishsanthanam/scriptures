<table border = "1"><tr><td>Verse</td></tr>
<tr><td> वैशंपायन उवाच। <br>स प्रविश्य यथान्यायं पाण्डवानां निवेशनम्। <br>पितामहीमभ्यवदत्साम्ना परमवल्गुना   ॥14-090-001॥</td></tr>
<tr><td>तथा चित्राङ्गदा देवी कौरव्यस्यात्मजापि च। <br>पृथां कृष्णां च सहिते विनयेनाभिजग्मतुः। <br>सुभद्रां च यथान्यायं याश्चान्याः कुरुयोषितः   ॥14-090-002॥</td></tr>
<tr><td>ददौ कुन्ती ततस्ताभ्यां रत्नानि विविधानि च। <br>द्रौपदी च सुभद्रा च याश्चाप्यन्या ददुः स्त्रियः   ॥14-090-003॥</td></tr>
<tr><td>ऊषतुस्तत्र ते देव्यौ महार्हशयनासने। <br>सुपूजिते स्वयं कुन्त्या पार्थस्य प्रियकाम्यया   ॥14-090-004॥</td></tr>
<tr><td>स च राजा महावीर्यः पूजितो बभ्रुवाहनः। <br>धृतराष्ट्रं महीपालमुपतस्थे यथाविधि   ॥14-090-005॥</td></tr>
<tr><td>युधिष्ठिरं च राजानं भीमादींश्चापि पाण्डवान्। <br>उपगम्य महातेजा विनयेनाभ्यवादयत्   ॥14-090-006॥</td></tr>
<tr><td>स तैः प्रेम्णा परिष्वक्तः पूजितश्च यथाविधि। <br>धनं चास्मै ददुर्भूरि प्रीयमाणा महारथाः   ॥14-090-007॥</td></tr>
<tr><td>तथैव स महीपालः कृष्णं चक्रगदाधरम्। <br>प्रद्युम्न इव गोविन्दं विनयेनोपतस्थिवान्   ॥14-090-008॥</td></tr>
<tr><td>तस्मै कृष्णो ददौ राज्ञे महार्हमभिपूजितम्। <br>रथं हेमपरिष्कारं दिव्याश्वयुजमुत्तमम्   ॥14-090-009॥</td></tr>
<tr><td>धर्मराजश्च भीमश्च यमजौ फल्गुनस्तथा। <br>पृथक्पृथगतीवैनं मानार्हं समपूजयन्   ॥14-090-010॥</td></tr>
<tr><td>ततस्तृतीये दिवसे सत्यवत्याः सुतो मुनिः। <br>युधिष्ठिरं समभ्येत्य वाग्मी वचनमब्रवीत्   ॥14-090-011॥</td></tr>
<tr><td>अद्य प्रभृति कौन्तेय यजस्व समयो हि ते। <br>मुहूर्तो यज्ञियः प्राप्तश्चोदयन्ति च याजकाः   ॥14-090-012॥</td></tr>
<tr><td>अहीनो नाम राजेन्द्र क्रतुस्तेऽयं विकल्पवान्। <br>बहुत्वात्काञ्चनस्यास्य ख्यातो बहुसुवर्णकः   ॥14-090-013॥</td></tr>
<tr><td>एवमेव महाराज दक्षिणां त्रिगुणां कुरु। <br>त्रित्वं व्रजतु ते राजन्ब्राह्मणा ह्यत्र कारणम्   ॥14-090-014॥</td></tr>
<tr><td>त्रीनश्वमेधानत्र त्वं संप्राप्य बहुदक्षिणान्। <br>ज्ञातिवध्याकृतं पापं प्रहास्यसि नराधिप   ॥14-090-015॥</td></tr>
<tr><td>पवित्रं परमं ह्येतत्पावनानां च पावनम्। <br>यदश्वमेधावभृथं प्राप्स्यसे कुरुनन्दन   ॥14-090-016॥</td></tr>
<tr><td>इत्युक्तः स तु तेजस्वी व्यासेनामिततेजसा। <br>दीक्षां विवेश धर्मात्मा वाजिमेधाप्तये तदा। <br>नराधिपः प्रायजत वाजिमेधं महाक्रतुम्   ॥14-090-017॥</td></tr>
<tr><td>तत्र वेदविदो राजंश्चक्रुः कर्माणि याजकाः। <br>परिक्रमन्तः शास्त्रज्ञा विधिवत्साधुशिक्षिताः   ॥14-090-018॥</td></tr>
<tr><td>न तेषां स्खलितं तत्र नासीदपहुतं तथा। <br>क्रमयुक्तं च युक्तं च चक्रुस्तत्र द्विजर्षभाः   ॥14-090-019॥</td></tr>
<tr><td>कृत्वा प्रवर्ग्यं धर्मज्ञा यथावद्द्विजसत्तमाः। <br>चक्रुस्ते विधिवद्राजंस्तथैवाभिषवं द्विजाः   ॥14-090-020॥</td></tr>
<tr><td>अभिषूय ततो राजन्सोमं सोमपसत्तमाः। <br>सवनान्यानुपूर्व्येण चक्रुः शास्त्रानुसारिणः   ॥14-090-021॥</td></tr>
<tr><td>न तत्र कृपणः कश्चिन्न दरिद्रो बभूव ह। <br>क्षुधितो दुःखितो वापि प्राकृतो वापि मानवः   ॥14-090-022॥</td></tr>
<tr><td>भोजनं भोजनार्थिभ्यो दापयामास नित्यदा। <br>भीमसेनो महातेजाः सततं राजशासनात्   ॥14-090-023॥</td></tr>
<tr><td>संस्तरे कुशलाश्चापि सर्वकर्माणि याजकाः। <br>दिवसे दिवसे चक्रुर्यथाशास्त्रार्थचक्षुषः   ॥14-090-024॥</td></tr>
<tr><td>नाषडङ्गविदत्रासीत्सदस्यस्तस्य धीमतः। <br>नाव्रतो नानुपाध्यायो न च वादाक्षमो द्विजः   ॥14-090-025॥</td></tr>
<tr><td>ततो यूपोच्छ्रये प्राप्ते षड्बैल्वान्भरतर्षभ। <br>खादिरान्बिल्वसमितांस्तावतः सर्ववर्णिनः   ॥14-090-026॥</td></tr>
<tr><td>देवदारुमयौ द्वौ तु यूपौ कुरुपतेः क्रतौ। <br>श्लेष्मातकमयं चैकं याजकाः समकारयन्   ॥14-090-027॥</td></tr>
<tr><td>शोभार्थं चापरान्यूपान्काञ्चनान्पुरुषर्षभ। <br>स भीमः कारयामास धर्मराजस्य शासनात्   ॥14-090-028॥</td></tr>
<tr><td>ते व्यराजन्त राजर्षे वासोभिरुपशोभिताः। <br>नरेन्द्राभिगता देवान्यथा सप्तर्षयो दिवि   ॥14-090-029॥</td></tr>
<tr><td>इष्टकाः काञ्चनीश्चात्र चयनार्थं कृताभवन्। <br>शुशुभे चयनं तत्र दक्षस्येव प्रजापतेः   ॥14-090-030॥</td></tr>
<tr><td>चतुश्चित्यः स तस्यासीदष्टादशकरात्मकः। <br>स रुक्मपक्षो निचितस्त्रिगुणो गरुडाकृतिः   ॥14-090-031॥</td></tr>
<tr><td>ततो नियुक्ताः पशवो यथाशास्त्रं मनीषिभिः। <br>तं तं देवं समुद्दिश्य पक्षिणः पशवश्च ये   ॥14-090-032॥</td></tr>
<tr><td>ऋषभाः शास्त्रपठितास्तथा जलचराश्च ये। <br>सर्वांस्तानभ्ययुञ्जंस्ते तत्राग्निचयकर्मणि   ॥14-090-033॥</td></tr>
<tr><td>यूपेषु नियतं चासीत्पशूनां त्रिशतं तथा। <br>अश्वरत्नोत्तरं राज्ञः कौन्तेयस्य महात्मनः   ॥14-090-034॥</td></tr>
<tr><td>स यज्ञः शुशुभे तस्य साक्षाद्देवर्षिसंकुलः। <br>गन्धर्वगणसंकीर्णः शोभितोऽप्सरसां गणैः   ॥14-090-035॥</td></tr>
<tr><td>स किंपुरुषगीतैश्च किंनरैरुपशोभितः। <br>सिद्धविप्रनिवासैश्च समन्तादभिसंवृतः   ॥14-090-036॥</td></tr>
<tr><td>तस्मिन्सदसि नित्यास्तु व्यासशिष्या द्विजोत्तमाः। <br>सर्वशास्त्रप्रणेतारः कुशला यज्ञकर्मसु   ॥14-090-037॥</td></tr>
<tr><td>नारदश्च बभूवात्र तुम्बुरुश्च महाद्युतिः। <br>विश्वावसुश्चित्रसेनस्तथान्ये गीतकोविदाः   ॥14-090-038॥</td></tr>
<tr><td>गन्धर्वा गीतकुशला नृत्तेषु च विशारदाः। <br>रमयन्ति स्म तान्विप्रान्यज्ञकर्मान्तरेष्वथ   ॥14-090-039॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>शुश्रूषे तस्य धर्मज्ञ राजर्षेः परिकीर्तनम्। <br>द्वैपायन मरुत्तस्य कथां प्रब्रूहि मेऽनघ   ॥14-004-001॥</td></tr>
<tr><td> व्यास उवाच। <br>आसीत्कृतयुगे पूर्वं मनुर्दण्डधरः प्रभुः। <br>तस्य पुत्रो महेष्वासः प्रजातिरिति विश्रुतः   ॥14-004-002॥</td></tr>
<tr><td>प्रजातेरभवत्पुत्रः क्षुप इत्यभिविश्रुतः। <br>क्षुपस्य पुत्रस्त्विक्ष्वाकुर्महीपालोऽभवत्प्रभुः   ॥14-004-003॥</td></tr>
<tr><td>तस्य पुत्रशतं राजन्नासीत्परमधार्मिकम्। <br>तांस्तु सर्वान्महीपालानिक्ष्वाकुरकरोत्प्रभुः   ॥14-004-004॥</td></tr>
<tr><td>तेषां ज्येष्ठस्तु विंशोऽभूत्प्रतिमानं धनुष्मताम्। <br>विंशस्य पुत्रः कल्याणो विविंशो नाम भारत   ॥14-004-005॥</td></tr>
<tr><td>विविंशस्य सुता राजन्बभूवुर्दश पञ्च च। <br>सर्वे धनुषि विक्रान्ता ब्रह्मण्याः सत्यवादिनः   ॥14-004-006॥</td></tr>
<tr><td>दानधर्मरताः सन्तः सततं प्रियवादिनः। <br>तेषां ज्येष्ठः खनीनेत्रः स तान्सर्वानपीडयत्   ॥14-004-007॥</td></tr>
<tr><td>खनीनेत्रस्तु विक्रान्तो जित्वा राज्यमकण्टकम्। <br>नाशक्नोद्रक्षितुं राज्यं नान्वरज्यन्त तं प्रजाः   ॥14-004-008॥</td></tr>
<tr><td>तमपास्य च तद्राष्ट्रं तस्य पुत्रं सुवर्चसम्। <br>अभ्यषिञ्चत राजेन्द्र मुदितं चाभवत्तदा   ॥14-004-009॥</td></tr>
<tr><td>स पितुर्विक्रियां दृष्ट्वा राज्यान्निरसनं तथा। <br>नियतो वर्तयामास प्रजाहितचिकीर्षया   ॥14-004-010॥</td></tr>
<tr><td>ब्रह्मण्यः सत्यवादी च शुचिः शमदमान्वितः। <br>प्रजास्तं चान्वरज्यन्त धर्मनित्यं मनस्विनम्   ॥14-004-011॥</td></tr>
<tr><td>तस्य धर्मप्रवृत्तस्य व्यशीर्यत्कोशवाहनम्। <br>तं क्षीणकोशं सामन्ताः समन्तात्पर्यपीडयन्   ॥14-004-012॥</td></tr>
<tr><td>स पीड्यमानो बहुभिः क्षीणकोशस्त्ववाहनः। <br>आर्तिमार्छत्परां राजा सह भृत्यैः पुरेण च   ॥14-004-013॥</td></tr>
<tr><td>न चैनं परिहर्तुं तेऽशक्नुवन्परिसंक्षये। <br>सम्यग्वृत्तो हि राजा स धर्मनित्यो युधिष्ठिर   ॥14-004-014॥</td></tr>
<tr><td>यदा तु परमामार्तिं गतोऽसौ सपुरो नृपः। <br>ततः प्रदध्मौ स करं प्रादुरासीत्ततो बलम्   ॥14-004-015॥</td></tr>
<tr><td>ततस्तानजयत्सर्वान्प्रातिसीमान्नराधिपान्। <br>एतस्मात्कारणाद्राजन्विश्रुतः स करंधमः   ॥14-004-016॥</td></tr>
<tr><td>तस्य कारंधमः पुत्रस्त्रेतायुगमुखेऽभवत्। <br>इन्द्रादनवरः श्रीमान्देवैरपि सुदुर्जयः   ॥14-004-017॥</td></tr>
<tr><td>तस्य सर्वे महीपाला वर्तन्ते स्म वशे तदा। <br>स हि सम्राडभूत्तेषां वृत्तेन च बलेन च   ॥14-004-018॥</td></tr>
<tr><td>अविक्षिन्नाम धर्मात्मा शौर्येणेन्द्रसमोऽभवत्। <br>यज्ञशीलः कर्मरतिर्धृतिमान्संयतेन्द्रियः   ॥14-004-019॥</td></tr>
<tr><td>तेजसादित्यसदृशः क्षमया पृथिवीसमः। <br>बृहस्पतिसमो बुद्ध्या हिमवानिव सुस्थिरः   ॥14-004-020॥</td></tr>
<tr><td>कर्मणा मनसा वाचा दमेन प्रशमेन च। <br>मनांस्याराधयामास प्रजानां स महीपतिः   ॥14-004-021॥</td></tr>
<tr><td>य ईजे हयमेधानां शतेन विधिवत्प्रभुः। <br>याजयामास यं विद्वान्स्वयमेवाङ्गिराः प्रभुः   ॥14-004-022॥</td></tr>
<tr><td>तस्य पुत्रोऽतिचक्राम पितरं गुणवत्तया। <br>मरुत्तो नाम धर्मज्ञश्चक्रवर्ती महायशाः   ॥14-004-023॥</td></tr>
<tr><td>नागायुतसमप्राणः साक्षाद्विष्णुरिवापरः। <br>स यक्ष्यमाणो धर्मात्मा शातकुम्भमयान्युत। <br>कारयामास शुभ्राणि भाजनानि सहस्रशः   ॥14-004-024॥</td></tr>
<tr><td>मेरुं पर्वतमासाद्य हिमवत्पार्श्व उत्तरे। <br>काञ्चनः सुमहान्पादस्तत्र कर्म चकार सः   ॥14-004-025॥</td></tr>
<tr><td>ततः कुण्डानि पात्रीश्च पिठराण्यासनानि च। <br>चक्रुः सुवर्णकर्तारो येषां संख्या न विद्यते   ॥14-004-026॥</td></tr>
<tr><td>तस्यैव च समीपे स यज्ञवाटो बभूव ह। <br>ईजे तत्र स धर्मात्मा विधिवत्पृथिवीपतिः। <br>मरुत्तः सहितैः सर्वैः प्रजापालैर्नराधिपः   ॥14-004-027॥</td></tr>
</table>
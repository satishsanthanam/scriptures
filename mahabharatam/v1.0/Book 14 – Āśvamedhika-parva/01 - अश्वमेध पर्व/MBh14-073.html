<table border = "1"><tr><td>Verse</td></tr>
<tr><td> वैशंपायन उवाच। <br>त्रिगर्तैरभवद्युद्धं कृतवैरैः किरीटिनः। <br>महारथसमाज्ञातैर्हतानां पुत्रनप्तृभिः   ॥14-073-001॥</td></tr>
<tr><td>ते समाज्ञाय संप्राप्तं यज्ञियं तुरगोत्तमम्। <br>विषयान्ते ततो वीरा दंशिताः पर्यवारयन्   ॥14-073-002॥</td></tr>
<tr><td>रथिनो बद्धतूणीराः सदश्वैः समलंकृतैः। <br>परिवार्य हयं राजन्ग्रहीतुं संप्रचक्रमुः   ॥14-073-003॥</td></tr>
<tr><td>ततः किरीटी संचिन्त्य तेषां राज्ञां चिकीर्षितम्। <br>वारयामास तान्वीरान्सान्त्वपूर्वमरिंदमः   ॥14-073-004॥</td></tr>
<tr><td>तमनादृत्य ते सर्वे शरैरभ्यहनंस्तदा। <br>तमोरजोभ्यां संछन्नांस्तान्किरीटी न्यवारयत्   ॥14-073-005॥</td></tr>
<tr><td>अब्रवीच्च ततो जिष्णुः प्रहसन्निव भारत। <br>निवर्तध्वमधर्मज्ञाः श्रेयो जीवितमेव वः   ॥14-073-006॥</td></tr>
<tr><td>स हि वीरः प्रयास्यन्वै धर्मराजेन वारितः। <br>हतबान्धवा न ते पार्थ हन्तव्याः पार्थिवा इति   ॥14-073-007॥</td></tr>
<tr><td>स तदा तद्वचः श्रुत्वा धर्मराजस्य धीमतः। <br>तान्निवर्तध्वमित्याह न न्यवर्तन्त चापि ते   ॥14-073-008॥</td></tr>
<tr><td>ततस्त्रिगर्तराजानं सूर्यवर्माणमाहवे। <br>वितत्य शरजालेन प्रजहास धनंजयः   ॥14-073-009॥</td></tr>
<tr><td>ततस्ते रथघोषेण खुरनेमिस्वनेन च। <br>पूरयन्तो दिशः सर्वा धनंजयमुपाद्रवन्   ॥14-073-010॥</td></tr>
<tr><td>सूर्यवर्मा ततः पार्थे शराणां नतपर्वणाम्। <br>शतान्यमुञ्चद्राजेन्द्र लघ्वस्त्रमभिदर्शयन्   ॥14-073-011॥</td></tr>
<tr><td>तथैवान्ये महेष्वासा ये तस्यैवानुयायिनः। <br>मुमुचुः शरवर्षाणि धनंजयवधैषिणः   ॥14-073-012॥</td></tr>
<tr><td>स ताञ्ज्यापुङ्खनिर्मुक्तैर्बहुभिः सुबहूञ्शरान्। <br>चिच्छेद पाण्डवो राजंस्ते भूमौ न्यपतंस्तदा   ॥14-073-013॥</td></tr>
<tr><td>केतुवर्मा तु तेजस्वी तस्यैवावरजो युवा। <br>युयुधे भ्रातुरर्थाय पाण्डवेन महात्मना   ॥14-073-014॥</td></tr>
<tr><td>तमापतन्तं संप्रेक्ष्य केतुवर्माणमाहवे। <br>अभ्यघ्नन्निशितैर्बाणैर्बीभत्सुः परवीरहा   ॥14-073-015॥</td></tr>
<tr><td>केतुवर्मण्यभिहते धृतवर्मा महारथः। <br>रथेनाशु समावृत्य शरैर्जिष्णुमवाकिरत्   ॥14-073-016॥</td></tr>
<tr><td>तस्य तां शीघ्रतामीक्ष्य तुतोषातीव वीर्यवान्। <br>गुडाकेशो महातेजा बालस्य धृतवर्मणः   ॥14-073-017॥</td></tr>
<tr><td>न संदधानं ददृशे नाददानं च तं तदा। <br>किरन्तमेव स शरान्ददृशे पाकशासनिः   ॥14-073-018॥</td></tr>
<tr><td>स तु तं पूजयामास धृतवर्माणमाहवे। <br>मनसा स मुहूर्तं वै रणे समभिहर्षयन्   ॥14-073-019॥</td></tr>
<tr><td>तं पन्नगमिव क्रुद्धं कुरुवीरः स्मयन्निव। <br>प्रीतिपूर्वं महाराज प्राणैर्न व्यपरोपयत्   ॥14-073-020॥</td></tr>
<tr><td>स तथा रक्ष्यमाणो वै पार्थेनामिततेजसा। <br>धृतवर्मा शरं तीक्ष्णं मुमोच विजये तदा   ॥14-073-021॥</td></tr>
<tr><td>स तेन विजयस्तूर्णमस्यन्विद्धः करे भृशम्। <br>मुमोच गाण्डीवं दुःखात्तत्पपाताथ भूतले   ॥14-073-022॥</td></tr>
<tr><td>धनुषः पततस्तस्य सव्यसाचिकराद्विभो। <br>इन्द्रस्येवायुधस्यासीद्रूपं भरतसत्तम   ॥14-073-023॥</td></tr>
<tr><td>तस्मिन्निपतिते दिव्ये महाधनुषि पार्थिव। <br>जहास सस्वनं हासं धृतवर्मा महाहवे   ॥14-073-024॥</td></tr>
<tr><td>ततो रोषान्वितो जिष्णुः प्रमृज्य रुधिरं करात्। <br>धनुरादत्त तद्दिव्यं शरवर्षं ववर्ष च   ॥14-073-025॥</td></tr>
<tr><td>ततो हलहलाशब्दो दिवस्पृगभवत्तदा। <br>नानाविधानां भूतानां तत्कर्मातीव शंसताम्   ॥14-073-026॥</td></tr>
<tr><td>ततः संप्रेक्ष्य तं क्रुद्धं कालान्तकयमोपमम्। <br>जिष्णुं त्रैगर्तका योधास्त्वरिताः पर्यवारयन्   ॥14-073-027॥</td></tr>
<tr><td>अभिसृत्य परीप्सार्थं ततस्ते धृतवर्मणः। <br>परिवव्रुर्गुडाकेशं तत्राक्रुध्यद्धनंजयः   ॥14-073-028॥</td></tr>
<tr><td>ततो योधाञ्जघानाशु तेषां स दश चाष्ट च। <br>महेन्द्रवज्रप्रतिमैरायसैर्निशितैः शरैः   ॥14-073-029॥</td></tr>
<tr><td>तांस्तु प्रभग्नान्संप्रेक्ष्य त्वरमाणो धनंजयः। <br>शरैराशीविषाकारैर्जघान स्वनवद्धसन्   ॥14-073-030॥</td></tr>
<tr><td>ते भग्नमनसः सर्वे त्रैगर्तकमहारथाः। <br>दिशो विदुद्रुवुः सर्वा धनंजयशरार्दिताः   ॥14-073-031॥</td></tr>
<tr><td>त ऊचुः पुरुषव्याघ्रं संशप्तकनिषूदनम्। <br>तव स्म किंकराः सर्वे सर्वे च वशगास्तव   ॥14-073-032॥</td></tr>
<tr><td>आज्ञापयस्व नः पार्थ प्रह्वान्प्रेष्यानवस्थितान्। <br>करिष्यामः प्रियं सर्वं तव कौरवनन्दन   ॥14-073-033॥</td></tr>
<tr><td>एतदाज्ञाय वचनं सर्वांस्तानब्रवीत्तदा। <br>जीवितं रक्षत नृपाः शासनं गृह्यतामिति   ॥14-073-034॥</td></tr>
</table>
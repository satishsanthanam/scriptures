<table border = "1"><tr><td>Verse</td></tr>
<tr><td> वैशंपायन उवाच। <br>ततो गाण्डीवभृच्छूरो युद्धाय समवस्थितः। <br>विबभौ युधि दुर्धर्षो हिमवानचलो यथा   ॥14-077-001॥</td></tr>
<tr><td>ततः सैन्धवयोधास्ते पुनरेव व्यवस्थिताः। <br>विमुञ्चन्तः सुसंरब्धाः शरवर्षाणि भारत   ॥14-077-002॥</td></tr>
<tr><td>तान्प्रसह्य महावीर्यः पुनरेव व्यवस्थितान्। <br>ततः प्रोवाच कौन्तेयो मुमूर्षूञ्श्लक्ष्णया गिरा   ॥14-077-003॥</td></tr>
<tr><td>युध्यध्वं परया शक्त्या यतध्वं च वधे मम। <br>कुरुध्वं सर्वकार्याणि महद्वो भयमागतम्   ॥14-077-004॥</td></tr>
<tr><td>एष योत्स्यामि वः सर्वान्निवार्य शरवागुराम्। <br>तिष्ठध्वं युद्धमनसो दर्पं विनयितास्मि वः   ॥14-077-005॥</td></tr>
<tr><td>एतावदुक्त्वा कौरव्यो रुषा गाण्डीवभृत्तदा। <br>ततोऽथ वचनं स्मृत्वा भ्रातुर्ज्येष्ठस्य भारत   ॥14-077-006॥</td></tr>
<tr><td>न हन्तव्या रणे तात क्षत्रिया विजिगीषवः। <br>जेतव्याश्चेति यत्प्रोक्तं धर्मराज्ञा महात्मना। <br>चिन्तयामास च तदा फल्गुनः पुरुषर्षभः   ॥14-077-007॥</td></tr>
<tr><td>इत्युक्तोऽहं नरेन्द्रेण न हन्तव्या नृपा इति। <br>कथं तन्न मृषेह स्याद्धर्मराजवचः शुभम्   ॥14-077-008॥</td></tr>
<tr><td>न हन्येरंश्च राजानो राज्ञश्चाज्ञा कृता भवेत्। <br>इति संचिन्त्य स तदा भ्रातुः प्रियहिते रतः। <br>प्रोवाच वाक्यं धर्मज्ञः सैन्धवान्युद्धदुर्मदान्   ॥14-077-009॥</td></tr>
<tr><td>बालान्स्त्रियो वा युष्माकं न हनिष्ये व्यवस्थितान्। <br>यश्च वक्ष्यति संग्रामे तवास्मीति पराजितः   ॥14-077-010॥</td></tr>
<tr><td>एतच्छ्रुत्वा वचो मह्यं कुरुध्वं हितमात्मनः। <br>अतोऽन्यथा कृच्छ्रगता भविष्यथ मयार्दिताः   ॥14-077-011॥</td></tr>
<tr><td>एवमुक्त्वा तु तान्वीरान्युयुधे कुरुपुंगवः। <br>अत्वरावानसंरब्धः संरब्धैर्विजिगीषुभिः   ॥14-077-012॥</td></tr>
<tr><td>ततः शतसहस्राणि शराणां नतपर्वणाम्। <br>मुमुचुः सैन्धवा राजंस्तदा गाण्डीवधन्वनि   ॥14-077-013॥</td></tr>
<tr><td>स तानापततः क्रूरानाशीविषविषोपमान्। <br>चिच्छेद निशितैर्बाणैरन्तरैव धनंजयः   ॥14-077-014॥</td></tr>
<tr><td>छित्त्वा तु तानाशुगमान्कङ्कपत्राञ्शिलाशितान्। <br>एकैकमेष दशभिर्बिभेद समरे शरैः   ॥14-077-015॥</td></tr>
<tr><td>ततः प्रासांश्च शक्तीश्च पुनरेव धनंजये। <br>जयद्रथं हतं स्मृत्वा चिक्षिपुः सैन्धवा नृपाः   ॥14-077-016॥</td></tr>
<tr><td>तेषां किरीटी संकल्पं मोघं चक्रे महामनाः। <br>सर्वांस्तानन्तरा छित्त्वा मुदा चुक्रोश पाण्डवः   ॥14-077-017॥</td></tr>
<tr><td>तथैवापततां तेषां योधानां जयगृद्धिनाम्। <br>शिरांसि पातयामास भल्लैः संनतपर्वभिः   ॥14-077-018॥</td></tr>
<tr><td>तेषां प्रद्रवतां चैव पुनरेव च धावताम्। <br>निवर्ततां च शब्दोऽभूत्पूर्णस्येव महोदधेः   ॥14-077-019॥</td></tr>
<tr><td>ते वध्यमानास्तु तदा पार्थेनामिततेजसा। <br>यथाप्राणं यथोत्साहं योधयामासुरर्जुनम्   ॥14-077-020॥</td></tr>
<tr><td>ततस्ते फल्गुनेनाजौ शरैः संनतपर्वभिः। <br>कृता विसंज्ञा भूयिष्ठाः क्लान्तवाहनसैनिकाः   ॥14-077-021॥</td></tr>
<tr><td>तांस्तु सर्वान्परिग्लानान्विदित्वा धृतराष्ट्रजा। <br>दुःशला बालमादाय नप्तारं प्रययौ तदा। <br>सुरथस्य सुतं वीरं रथेनानागसं तदा   ॥14-077-022॥</td></tr>
<tr><td>शान्त्यर्थं सर्वयोधानामभ्यगच्छत पाण्डवम्। <br>सा धनंजयमासाद्य मुमोचार्तस्वरं तदा। <br>धनंजयोऽपि तां दृष्ट्वा धनुर्विससृजे प्रभुः   ॥14-077-023॥</td></tr>
<tr><td>समुत्सृष्टधनुः पार्थो विधिवद्भगिनीं तदा। <br>प्राह किं करवाणीति सा च तं वाक्यमब्रवीत्   ॥14-077-024॥</td></tr>
<tr><td>एष ते भरतश्रेष्ठ स्वस्रीयस्यात्मजः शिशुः। <br>अभिवादयते वीर तं पश्य पुरुषर्षभ   ॥14-077-025॥</td></tr>
<tr><td>इत्युक्तस्तस्य पितरं स पप्रच्छार्जुनस्तदा। <br>क्वासाविति ततो राजन्दुःशला वाक्यमब्रवीत्   ॥14-077-026॥</td></tr>
<tr><td>पितृशोकाभिसंतप्तो विषादार्तोऽस्य वै पिता। <br>पञ्चत्वमगमद्वीर यथा तन्मे निबोध ह   ॥14-077-027॥</td></tr>
<tr><td>स पूर्वं पितरं श्रुत्वा हतं युद्धे त्वयानघ। <br>त्वामागतं च संश्रुत्य युद्धाय हयसारिणम्। <br>पितुश्च मृत्युदुःखार्तोऽजहात्प्राणान्धनंजय   ॥14-077-028॥</td></tr>
<tr><td>प्राप्तो बीभत्सुरित्येव नाम श्रुत्वैव तेऽनघ। <br>विषादार्तः पपातोर्व्यां ममार च ममात्मजः   ॥14-077-029॥</td></tr>
<tr><td>तं तु दृष्ट्वा निपतितं ततस्तस्यात्मजं विभो। <br>गृहीत्वा समनुप्राप्ता त्वामद्य शरणैषिणी   ॥14-077-030॥</td></tr>
<tr><td>इत्युक्त्वार्तस्वरं सा तु मुमोच धृतराष्ट्रजा। <br>दीना दीनं स्थितं पार्थमब्रवीच्चाप्यधोमुखम्   ॥14-077-031॥</td></tr>
<tr><td>स्वसारं मामवेक्षस्व स्वस्रीयात्मजमेव च। <br>कर्तुमर्हसि धर्मज्ञ दयां मयि कुरूद्वह। <br>विस्मृत्य कुरुराजानं तं च मन्दं जयद्रथम्   ॥14-077-032॥</td></tr>
<tr><td>अभिमन्योर्यथा जातः परिक्षित्परवीरहा। <br>तथायं सुरथाज्जातो मम पौत्रो महाभुज   ॥14-077-033॥</td></tr>
<tr><td>तमादाय नरव्याघ्र संप्राप्तास्मि तवान्तिकम्। <br>शमार्थं सर्वयोधानां शृणु चेदं वचो मम   ॥14-077-034॥</td></tr>
<tr><td>आगतोऽयं महाबाहो तस्य मन्दस्य पौत्रकः। <br>प्रसादमस्य बालस्य तस्मात्त्वं कर्तुमर्हसि   ॥14-077-035॥</td></tr>
<tr><td>एष प्रसाद्य शिरसा मया सार्धमरिंदम। <br>याचते त्वां महाबाहो शमं गच्छ धनंजय   ॥14-077-036॥</td></tr>
<tr><td>बालस्य हतबन्धोश्च पार्थ किंचिदजानतः। <br>प्रसादं कुरु धर्मज्ञ मा मन्युवशमन्वगाः   ॥14-077-037॥</td></tr>
<tr><td>तमनार्यं नृशंसं च विस्मृत्यास्य पितामहम्। <br>आगस्कारिणमत्यर्थं प्रसादं कर्तुमर्हसि   ॥14-077-038॥</td></tr>
<tr><td>एवं ब्रुवत्यां करुणं दुःशलायां धनंजयः। <br>संस्मृत्य देवीं गान्धारीं धृतराष्ट्रं च पार्थिवम्। <br>प्रोवाच दुःखशोकार्तः क्षत्रधर्मं विगर्हयन्   ॥14-077-039॥</td></tr>
<tr><td>धिक्तं दुर्योधनं क्षुद्रं राज्यलुब्धं च मानिनम्। <br>यत्कृते बान्धवाः सर्वे मया नीता यमक्षयम्   ॥14-077-040॥</td></tr>
<tr><td>इत्युक्त्वा बहु सान्त्वादि प्रसादमकरोज्जयः। <br>परिष्वज्य च तां प्रीतो विससर्ज गृहान्प्रति   ॥14-077-041॥</td></tr>
<tr><td>दुःशला चापि तान्योधान्निवार्य महतो रणात्। <br>संपूज्य पार्थं प्रययौ गृहान्प्रति शुभानना   ॥14-077-042॥</td></tr>
<tr><td>ततः सैन्धवकान्योधान्विनिर्जित्य नरर्षभः। <br>पुनरेवान्वधावत्स तं हयं कामचारिणम्   ॥14-077-043॥</td></tr>
<tr><td>ससार यज्ञियं वीरो विधिवत्स विशां पते। <br>तारामृगमिवाकाशे देवदेवः पिनाकधृक्   ॥14-077-044॥</td></tr>
<tr><td>स च वाजी यथेष्टेन तांस्तान्देशान्यथासुखम्। <br>विचचार यथाकामं कर्म पार्थस्य वर्धयन्   ॥14-077-045॥</td></tr>
<tr><td>क्रमेण स हयस्त्वेवं विचरन्भरतर्षभ। <br>मणिपूरपतेर्देशमुपायात्सहपाण्डवः   ॥14-077-046॥</td></tr>
</table>
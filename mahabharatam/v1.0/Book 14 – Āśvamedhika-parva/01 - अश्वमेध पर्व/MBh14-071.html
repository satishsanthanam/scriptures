<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तस्तु कृष्णेन धर्मपुत्रो युधिष्ठिरः। <br>व्यासमामन्त्र्य मेधावी ततो वचनमब्रवीत्   ॥14-071-001॥</td></tr>
<tr><td>यथा कालं भवान्वेत्ति हयमेधस्य तत्त्वतः। <br>दीक्षयस्व तदा मा त्वं त्वय्यायत्तो हि मे क्रतुः   ॥14-071-002॥</td></tr>
<tr><td> व्यास उवाच। <br>अहं पैलोऽथ कौन्तेय याज्ञवल्क्यस्तथैव च। <br>विधानं यद्यथाकालं तत्कर्तारो न संशयः   ॥14-071-003॥</td></tr>
<tr><td>चैत्र्यां हि पौर्णमास्यां च तव दीक्षा भविष्यति। <br>संभाराः संभ्रियन्तां ते यज्ञार्थं पुरुषर्षभ   ॥14-071-004॥</td></tr>
<tr><td>अश्वविद्याविदश्चैव सूता विप्राश्च तद्विदः। <br>मेध्यमश्वं परीक्षन्तां तव यज्ञार्थसिद्धये   ॥14-071-005॥</td></tr>
<tr><td>तमुत्सृज्य यथाशास्त्रं पृथिवीं सागराम्बराम्। <br>स पर्येतु यशो नाम्ना तव पार्थिव वर्धयन्   ॥14-071-006॥</td></tr>
<tr><td> वैशंपायन उवाच। <br>इत्युक्तः स तथेत्युक्त्वा पाण्डवः पृथिवीपतिः। <br>चकार सर्वं राजेन्द्र यथोक्तं ब्रह्मवादिना। <br>संभाराश्चैव राजेन्द्र सर्वे संकल्पिताभवन्   ॥14-071-007॥</td></tr>
<tr><td>स संभारान्समाहृत्य नृपो धर्मात्मजस्तदा। <br>न्यवेदयदमेयात्मा कृष्णद्वैपायनाय वै   ॥14-071-008॥</td></tr>
<tr><td>ततोऽब्रवीन्महातेजा व्यासो धर्मात्मजं नृपम्। <br>यथाकालं यथायोगं सज्जाः स्म तव दीक्षणे   ॥14-071-009॥</td></tr>
<tr><td>स्फ्यश्च कूर्चश्च सौवर्णो यच्चान्यदपि कौरव। <br>तत्र योग्यं भवेत्किंचित्तद्रौक्मं क्रियतामिति   ॥14-071-010॥</td></tr>
<tr><td>अश्वश्चोत्सृज्यतामद्य पृथ्व्यामथ यथाक्रमम्। <br>सुगुप्तश्च चरत्वेष यथाशास्त्रं युधिष्ठिर   ॥14-071-011॥</td></tr>
<tr><td> युधिष्ठिर उवाच। <br>अयमश्वो मया ब्रह्मन्नुत्सृष्टः पृथिवीमिमाम्। <br>चरिष्यति यथाकामं तत्र वै संविधीयताम्   ॥14-071-012॥</td></tr>
<tr><td>पृथिवीं पर्यटन्तं हि तुरगं कामचारिणम्। <br>कः पालयेदिति मुने तद्भवान्वक्तुमर्हति   ॥14-071-013॥</td></tr>
<tr><td> वैशंपायन उवाच। <br>इत्युक्तः स तु राजेन्द्र कृष्णद्वैपायनोऽब्रवीत्। <br>भीमसेनादवरजः श्रेष्ठः सर्वधनुष्मताम्   ॥14-071-014॥</td></tr>
<tr><td>जिष्णुः सहिष्णुर्धृष्णुश्च स एनं पालयिष्यति। <br>शक्तः स हि महीं जेतुं निवातकवचान्तकः   ॥14-071-015॥</td></tr>
<tr><td>तस्मिन्ह्यस्त्राणि दिव्यानि दिव्यं संहननं तथा। <br>दिव्यं धनुश्चेषुधी च स एनमनुयास्यति   ॥14-071-016॥</td></tr>
<tr><td>स हि धर्मार्थकुशलः सर्वविद्याविशारदः। <br>यथाशास्त्रं नृपश्रेष्ठ चारयिष्यति ते हयम्   ॥14-071-017॥</td></tr>
<tr><td>राजपुत्रो महाबाहुः श्यामो राजीवलोचनः। <br>अभिमन्योः पिता वीरः स एनमनुयास्यति   ॥14-071-018॥</td></tr>
<tr><td>भीमसेनोऽपि तेजस्वी कौन्तेयोऽमितविक्रमः। <br>समर्थो रक्षितुं राष्ट्रं नकुलश्च विशां पते   ॥14-071-019॥</td></tr>
<tr><td>सहदेवस्तु कौरव्य समाधास्यति बुद्धिमान्। <br>कुटुम्बतन्त्रं विधिवत्सर्वमेव महायशाः   ॥14-071-020॥</td></tr>
<tr><td>तत्तु सर्वं यथान्यायमुक्तं कुरुकुलोद्वहः। <br>चकार फल्गुनं चापि संदिदेश हयं प्रति   ॥14-071-021॥</td></tr>
<tr><td> युधिष्ठिर उवाच। <br>एह्यर्जुन त्वया वीर हयोऽयं परिपाल्यताम्। <br>त्वमर्हो रक्षितुं ह्येनं नान्यः कश्चन मानवः   ॥14-071-022॥</td></tr>
<tr><td>ये चापि त्वां महाबाहो प्रत्युदीयुर्नराधिपाः। <br>तैर्विग्रहो यथा न स्यात्तथा कार्यं त्वयानघ   ॥14-071-023॥</td></tr>
<tr><td>आख्यातव्यश्च भवता यज्ञोऽयं मम सर्वशः। <br>पार्थिवेभ्यो महाबाहो समये गम्यतामिति   ॥14-071-024॥</td></tr>
<tr><td>एवमुक्त्वा स धर्मात्मा भ्रातरं सव्यसाचिनम्। <br>भीमं च नकुलं चैव पुरगुप्तौ समादधत्   ॥14-071-025॥</td></tr>
<tr><td>कुटुम्बतन्त्रे च तथा सहदेवं युधां पतिम्। <br>अनुमान्य महीपालं धृतराष्ट्रं युधिष्ठिरः   ॥14-071-026॥</td></tr>
</table>
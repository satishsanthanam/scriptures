Verse
 ब्रह्मोवाच। <br>अव्यक्तात्पूर्वमुत्पन्नो महानात्मा महामतिः। <br>आदिर्गुणानां सर्वेषां प्रथमः सर्ग उच्यते   ॥14-040-001॥
महानात्मा मतिर्विष्णुर्विश्वः शंभुश्च वीर्यवान्। <br>बुद्धिः प्रज्ञोपलब्धिश्च तथा ख्यातिर्धृतिः स्मृतिः   ॥14-040-002॥
पर्यायवाचकैः शब्दैर्महानात्मा विभाव्यते। <br>तं जानन्ब्राह्मणो विद्वान्न प्रमोहं निगच्छति   ॥14-040-003॥
सर्वतःपाणिपादश्च सर्वतोक्षिशिरोमुखः। <br>सर्वतःश्रुतिमाँल्लोके सर्वं व्याप्य स तिष्ठति   ॥14-040-004॥
महाप्रभार्चिः पुरुषः सर्वस्य हृदि निश्रितः। <br>अणिमा लघिमा प्राप्तिरीशानो ज्योतिरव्ययः   ॥14-040-005॥
तत्र बुद्धिमतां लोकाः संन्यासनिरताश्च ये। <br>ध्यानिनो नित्ययोगाश्च सत्यसंधा जितेन्द्रियाः   ॥14-040-006॥
ज्ञानवन्तश्च ये केचिदलुब्धा जितमन्यवः। <br>प्रसन्नमनसो धीरा निर्ममा निरहंकृताः। <br>विमुक्ताः सर्व एवैते महत्त्वमुपयान्ति वै   ॥14-040-007॥
आत्मनो महतो वेद यः पुण्यां गतिमुत्तमाम्। <br>स धीरः सर्वलोकेषु न मोहमधिगच्छति। <br>विष्णुरेवादिसर्गेषु स्वयंभूर्भवति प्रभुः   ॥14-040-008॥
एवं हि यो वेद गुहाशयं प्रभुं; नरः पुराणं पुरुषं विश्वरूपम्। <br>हिरण्मयं बुद्धिमतां परां गतिं; स बुद्धिमान्बुद्धिमतीत्य तिष्ठति   ॥14-040-009॥

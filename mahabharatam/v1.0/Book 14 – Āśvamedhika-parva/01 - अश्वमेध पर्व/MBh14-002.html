<table border = "1"><tr><td>Verse</td></tr>
<tr><td> वैशंपायन उवाच। <br>एवमुक्तस्तु राज्ञा स धृतराष्ट्रेण धीमता। <br>तूष्णीं बभूव मेधावी तमुवाचाथ केशवः   ॥14-002-001॥</td></tr>
<tr><td>अतीव मनसा शोकः क्रियमाणो जनाधिप। <br>संतापयति वैतस्य पूर्वप्रेतान्पितामहान्   ॥14-002-002॥</td></tr>
<tr><td>यजस्व विविधैर्यज्ञैर्बहुभिः स्वाप्तदक्षिणैः। <br>देवांस्तर्पय सोमेन स्वधया च पितॄनपि   ॥14-002-003॥</td></tr>
<tr><td>त्वद्विधस्य महाबुद्धे नैतदद्योपपद्यते। <br>विदितं वेदितव्यं ते कर्तव्यमपि ते कृतम्   ॥14-002-004॥</td></tr>
<tr><td>श्रुताश्च राजधर्मास्ते भीष्माद्भागीरथीसुतात्। <br>कृष्णद्वैपायनाच्चैव नारदाद्विदुरात्तथा   ॥14-002-005॥</td></tr>
<tr><td>नेमामर्हसि मूढानां वृत्तिं त्वमनुवर्तितुम्। <br>पितृपैतामहीं वृत्तिमास्थाय धुरमुद्वह   ॥14-002-006॥</td></tr>
<tr><td>युक्तं हि यशसा क्षत्रं स्वर्गं प्राप्तुमसंशयम्। <br>न हि कश्चन शूराणां निहतोऽत्र पराङ्मुखः   ॥14-002-007॥</td></tr>
<tr><td>त्यज शोकं महाराज भवितव्यं हि तत्तथा। <br>न शक्यास्ते पुनर्द्रष्टुं त्वया ह्यस्मिन्रणे हताः   ॥14-002-008॥</td></tr>
<tr><td>एतावदुक्त्वा गोविन्दो धर्मराजं युधिष्ठिरम्। <br>विरराम महातेजास्तमुवाच युधिष्ठिरः   ॥14-002-009॥</td></tr>
<tr><td>गोविन्द मयि या प्रीतिस्तव सा विदिता मम। <br>सौहृदेन तथा प्रेम्णा सदा मामनुकम्पसे   ॥14-002-010॥</td></tr>
<tr><td>प्रियं तु मे स्यात्सुमहत्कृतं चक्रगदाधर। <br>श्रीमन्प्रीतेन मनसा सर्वं यादवनन्दन   ॥14-002-011॥</td></tr>
<tr><td>यदि मामनुजानीयाद्भवान्गन्तुं तपोवनम्। <br>न हि शान्तिं प्रपश्यामि घातयित्वा पितामहम्। <br>कर्णं च पुरुषव्याघ्रं संग्रामेष्वपलायिनम्   ॥14-002-012॥</td></tr>
<tr><td>कर्मणा येन मुच्येयमस्मात्क्रूरादरिंदम। <br>कर्मणस्तद्विधत्स्वेह येन शुध्यति मे मनः   ॥14-002-013॥</td></tr>
<tr><td>तमेवंवादिनं व्यासस्ततः प्रोवाच धर्मवित्। <br>सान्त्वयन्सुमहातेजाः शुभं वचनमर्थवत्   ॥14-002-014॥</td></tr>
<tr><td>अकृता ते मतिस्तात पुनर्बाल्येन मुह्यसे। <br>किमाकाशे वयं सर्वे प्रलपाम मुहुर्मुहुः   ॥14-002-015॥</td></tr>
<tr><td>विदिताः क्षत्रधर्मास्ते येषां युद्धेन जीविका। <br>यथा प्रवृत्तो नृपतिर्नाधिबन्धेन युज्यते   ॥14-002-016॥</td></tr>
<tr><td>मोक्षधर्माश्च निखिला याथातथ्येन ते श्रुताः। <br>असकृच्चैव संदेहाश्छिन्नास्ते कामजा मया   ॥14-002-017॥</td></tr>
<tr><td>अश्रद्दधानो दुर्मेधा लुप्तस्मृतिरसि ध्रुवम्। <br>मैवं भव न ते युक्तमिदमज्ञानमीदृशम्   ॥14-002-018॥</td></tr>
<tr><td>प्रायश्चित्तानि सर्वाणि विदितानि च तेऽनघ। <br>युद्धधर्माश्च ते सर्वे दानधर्माश्च ते श्रुताः   ॥14-002-019॥</td></tr>
<tr><td>स कथं सर्वधर्मज्ञः सर्वागमविशारदः। <br>परिमुह्यसि भूयस्त्वमज्ञानादिव भारत   ॥14-002-020॥</td></tr>
</table>
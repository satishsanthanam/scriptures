<table border = "1"><tr><td>Verse</td></tr>
<tr><td> ब्रह्मोवाच। <br>एवमेतेन मार्गेण पूर्वोक्तेन यथाविधि। <br>अधीतवान्यथाशक्ति तथैव ब्रह्मचर्यवान्   ॥14-046-001॥</td></tr>
<tr><td>स्वधर्मनिरतो विद्वान्सर्वेन्द्रिययतो मुनिः। <br>गुरोः प्रियहिते युक्तः सत्यधर्मपरः शुचिः   ॥14-046-002॥</td></tr>
<tr><td>गुरुणा समनुज्ञातो भुञ्जीतान्नमकुत्सयन्। <br>हविष्यभैक्ष्यभुक्चापि स्थानासनविहारवान्   ॥14-046-003॥</td></tr>
<tr><td>द्विकालमग्निं जुह्वानः शुचिर्भूत्वा समाहितः। <br>धारयीत सदा दण्डं बैल्वं पालाशमेव वा   ॥14-046-004॥</td></tr>
<tr><td>क्षौमं कार्पासिकं वापि मृगाजिनमथापि वा। <br>सर्वं काषायरक्तं स्याद्वासो वापि द्विजस्य ह   ॥14-046-005॥</td></tr>
<tr><td>मेखला च भवेन्मौञ्जी जटी नित्योदकस्तथा। <br>यज्ञोपवीती स्वाध्यायी अलुप्तनियतव्रतः   ॥14-046-006॥</td></tr>
<tr><td>पूताभिश्च तथैवाद्भिः सदा दैवततर्पणम्। <br>भावेन नियतः कुर्वन्ब्रह्मचारी प्रशस्यते   ॥14-046-007॥</td></tr>
<tr><td>एवं युक्तो जयेत्स्वर्गमूर्ध्वरेताः समाहितः। <br>न संसरति जातीषु परमं स्थानमाश्रितः   ॥14-046-008॥</td></tr>
<tr><td>संस्कृतः सर्वसंस्कारैस्तथैव ब्रह्मचर्यवान्। <br>ग्रामान्निष्क्रम्य चारण्यं मुनिः प्रव्रजितो वसेत्   ॥14-046-009॥</td></tr>
<tr><td>चर्मवल्कलसंवीतः स्वयं प्रातरुपस्पृशेत्। <br>अरण्यगोचरो नित्यं न ग्रामं प्रविशेत्पुनः   ॥14-046-010॥</td></tr>
<tr><td>अर्चयन्नतिथीन्काले दद्याच्चापि प्रतिश्रयम्। <br>फलपत्रावरैर्मूलैः श्यामाकेन च वर्तयन्   ॥14-046-011॥</td></tr>
<tr><td>प्रवृत्तमुदकं वायुं सर्वं वानेयमा तृणात्। <br>प्राश्नीयादानुपूर्व्येण यथादीक्षमतन्द्रितः   ॥14-046-012॥</td></tr>
<tr><td>आमूलफलभिक्षाभिरर्चेदतिथिमागतम्। <br>यद्भक्षः स्यात्ततो दद्याद्भिक्षां नित्यमतन्द्रितः   ॥14-046-013॥</td></tr>
<tr><td>देवतातिथिपूर्वं च सदा भुञ्जीत वाग्यतः। <br>अस्कन्दितमनाश्चैव लघ्वाशी देवताश्रयः   ॥14-046-014॥</td></tr>
<tr><td>दान्तो मैत्रः क्षमायुक्तः केशश्मश्रु च धारयन्। <br>जुह्वन्स्वाध्यायशीलश्च सत्यधर्मपरायणः   ॥14-046-015॥</td></tr>
<tr><td>त्यक्तदेहः सदा दक्षो वननित्यः समाहितः। <br>एवं युक्तो जयेत्स्वर्गं वानप्रस्थो जितेन्द्रियः   ॥14-046-016॥</td></tr>
<tr><td>गृहस्थो ब्रह्मचारी च वानप्रस्थोऽथ वा पुनः। <br>य इच्छेन्मोक्षमास्थातुमुत्तमां वृत्तिमाश्रयेत्   ॥14-046-017॥</td></tr>
<tr><td>अभयं सर्वभूतेभ्यो दत्त्वा नैष्कर्म्यमाचरेत्। <br>सर्वभूतहितो मैत्रः सर्वेन्द्रिययतो मुनिः   ॥14-046-018॥</td></tr>
<tr><td>अयाचितमसंकॢप्तमुपपन्नं यदृच्छया। <br>जोषयेत सदा भोज्यं ग्रासमागतमस्पृहः   ॥14-046-019॥</td></tr>
<tr><td>यात्रामात्रं च भुञ्जीत केवलं प्राणयात्रिकम्। <br>धर्मलब्धं तथाश्नीयान्न काममनुवर्तयेत्   ॥14-046-020॥</td></tr>
<tr><td>ग्रासादाच्छादनाच्चान्यन्न गृह्णीयात्कथंचन। <br>यावदाहारयेत्तावत्प्रतिगृह्णीत नान्यथा   ॥14-046-021॥</td></tr>
<tr><td>परेभ्यो न प्रतिग्राह्यं न च देयं कदाचन। <br>दैन्यभावाच्च भूतानां संविभज्य सदा बुधः   ॥14-046-022॥</td></tr>
<tr><td>नाददीत परस्वानि न गृह्णीयादयाचितम्। <br>न किंचिद्विषयं भुक्त्वा स्पृहयेत्तस्य वै पुनः   ॥14-046-023॥</td></tr>
<tr><td>मृदमापस्तथाश्मानं पत्रपुष्पफलानि च। <br>असंवृतानि गृह्णीयात्प्रवृत्तानीह कार्यवान्   ॥14-046-024॥</td></tr>
<tr><td>न शिल्पजीविकां जीवेद्द्विरन्नं नोत कामयेत्। <br>न द्वेष्टा नोपदेष्टा च भवेत निरुपस्कृतः। <br>श्रद्धापूतानि भुञ्जीत निमित्तानि विवर्जयेत्   ॥14-046-025॥</td></tr>
<tr><td>मुधावृत्तिरसक्तश्च सर्वभूतैरसंविदम्। <br>कृत्वा वह्निं चरेद्भैक्ष्यं विधूमे भुक्तवज्जने   ॥14-046-026॥</td></tr>
<tr><td>वृत्ते शरावसंपाते भैक्ष्यं लिप्सेत मोक्षवित्। <br>लाभे न च प्रहृष्येत नालाभे विमना भवेत्   ॥14-046-027॥</td></tr>
<tr><td>मात्राशी कालमाकाङ्क्षंश्चरेद्भैक्ष्यं समाहितः। <br>लाभं साधारणं नेच्छेन्न भुञ्जीताभिपूजितः। <br>अभिपूजितलाभाद्धि विजुगुप्सेत भिक्षुकः   ॥14-046-028॥</td></tr>
<tr><td>शुक्तान्यम्लानि तिक्तानि कषायकटुकानि च। <br>नास्वादयीत भुञ्जानो रसांश्च मधुरांस्तथा। <br>यात्रामात्रं च भुञ्जीत केवलं प्राणयात्रिकम्   ॥14-046-029॥</td></tr>
<tr><td>असंरोधेन भूतानां वृत्तिं लिप्सेत मोक्षवित्। <br>न चान्यमनुभिक्षेत भिक्षमाणः कथंचन   ॥14-046-030॥</td></tr>
<tr><td>न संनिकाशयेद्धर्मं विविक्ते विरजाश्चरेत्। <br>शून्यागारमरण्यं वा वृक्षमूलं नदीं तथा। <br>प्रतिश्रयार्थं सेवेत पार्वतीं वा पुनर्गुहाम्   ॥14-046-031॥</td></tr>
<tr><td>ग्रामैकरात्रिको ग्रीष्मे वर्षास्वेकत्र वा वसेत्। <br>अध्वा सूर्येण निर्दिष्टः कीटवच्च चरेन्महीम्   ॥14-046-032॥</td></tr>
<tr><td>दयार्थं चैव भूतानां समीक्ष्य पृथिवीं चरेत्। <br>संचयांश्च न कुर्वीत स्नेहवासं च वर्जयेत्   ॥14-046-033॥</td></tr>
<tr><td>पूतेन चाम्भसा नित्यं कार्यं कुर्वीत मोक्षवित्। <br>उपस्पृशेदुद्धृताभिरद्भिश्च पुरुषः सदा   ॥14-046-034॥</td></tr>
<tr><td>अहिंसा ब्रह्मचर्यं च सत्यमार्जवमेव च। <br>अक्रोधश्चानसूया च दमो नित्यमपैशुनम्   ॥14-046-035॥</td></tr>
<tr><td>अष्टास्वेतेषु युक्तः स्याद्व्रतेषु नियतेन्द्रियः। <br>अपापमशठं वृत्तमजिह्मं नित्यमाचरेत्   ॥14-046-036॥</td></tr>
<tr><td>आशीर्युक्तानि कर्माणि हिंसायुक्तानि यानि च। <br>लोकसंग्रहधर्मं च नैव कुर्यान्न कारयेत्   ॥14-046-037॥</td></tr>
<tr><td>सर्वभावानतिक्रम्य लघुमात्रः परिव्रजेत्। <br>समः सर्वेषु भूतेषु स्थावरेषु चरेषु च   ॥14-046-038॥</td></tr>
<tr><td>परं नोद्वेजयेत्कंचिन्न च कस्यचिदुद्विजेत्। <br>विश्वास्यः सर्वभूतानामग्र्यो मोक्षविदुच्यते   ॥14-046-039॥</td></tr>
<tr><td>अनागतं च न ध्यायेन्नातीतमनुचिन्तयेत्। <br>वर्तमानमुपेक्षेत कालाकाङ्क्षी समाहितः   ॥14-046-040॥</td></tr>
<tr><td>न चक्षुषा न मनसा न वाचा दूषयेत्क्वचित्। <br>न प्रत्यक्षं परोक्षं वा किंचिद्दुष्टं समाचरेत्   ॥14-046-041॥</td></tr>
<tr><td>इन्द्रियाण्युपसंहृत्य कूर्मोऽङ्गानीव सर्वशः। <br>क्षीणेन्द्रियमनोबुद्धिर्निरीक्षेत निरिन्द्रियः   ॥14-046-042॥</td></tr>
<tr><td>निर्द्वंद्वो निर्नमस्कारो निःस्वाहाकार एव च। <br>निर्ममो निरहंकारो निर्योगक्षेम एव च   ॥14-046-043॥</td></tr>
<tr><td>निराशीः सर्वभूतेषु निरासङ्गो निराश्रयः। <br>सर्वज्ञः सर्वतो मुक्तो मुच्यते नात्र संशयः   ॥14-046-044॥</td></tr>
<tr><td>अपाणिपादपृष्ठं तमशिरस्कमनूदरम्। <br>प्रहीणगुणकर्माणं केवलं विमलं स्थिरम्   ॥14-046-045॥</td></tr>
<tr><td>अगन्धरसमस्पर्शमरूपाशब्दमेव च। <br>अत्वगस्थ्यथ वामज्जममांसमपि चैव ह   ॥14-046-046॥</td></tr>
<tr><td>निश्चिन्तमव्ययं नित्यं हृदिस्थमपि नित्यदा। <br>सर्वभूतस्थमात्मानं ये पश्यन्ति न ते मृताः   ॥14-046-047॥</td></tr>
<tr><td>न तत्र क्रमते बुद्धिर्नेन्द्रियाणि न देवताः। <br>वेदा यज्ञाश्च लोकाश्च न तपो न पराक्रमः। <br>यत्र ज्ञानवतां प्राप्तिरलिङ्गग्रहणा स्मृता   ॥14-046-048॥</td></tr>
<tr><td>तस्मादलिङ्गो धर्मज्ञो धर्मव्रतमनुव्रतः। <br>गूढधर्माश्रितो विद्वानज्ञातचरितं चरेत्   ॥14-046-049॥</td></tr>
<tr><td>अमूढो मूढरूपेण चरेद्धर्ममदूषयन्। <br>यथैनमवमन्येरन्परे सततमेव हि   ॥14-046-050॥</td></tr>
<tr><td>तथावृत्तश्चरेद्धर्मं सतां वर्त्माविदूषयन्। <br>यो ह्येवं वृत्तसंपन्नः स मुनिः श्रेष्ठ उच्यते   ॥14-046-051॥</td></tr>
<tr><td>इन्द्रियाणीन्द्रियार्थांश्च महाभूतानि पञ्च च। <br>मनोबुद्धिरथात्मानमव्यक्तं पुरुषं तथा   ॥14-046-052॥</td></tr>
<tr><td>सर्वमेतत्प्रसंख्याय सम्यक्संत्यज्य निर्मलः। <br>ततः स्वर्गमवाप्नोति विमुक्तः सर्वबन्धनैः   ॥14-046-053॥</td></tr>
<tr><td>एतदेवान्तवेलायां परिसंख्याय तत्त्ववित्। <br>ध्यायेदेकान्तमास्थाय मुच्यतेऽथ निराश्रयः   ॥14-046-054॥</td></tr>
<tr><td>निर्मुक्तः सर्वसङ्गेभ्यो वायुराकाशगो यथा। <br>क्षीणकोशो निरातङ्कः प्राप्नोति परमं पदम्   ॥14-046-055॥</td></tr>
</table>
<table border = "1"><tr><td>Verse</td></tr>
<tr><td> ब्राह्मण उवाच। <br>नाहं तथा भीरु चरामि लोके; तथा त्वं मां तर्कयसे स्वबुद्ध्या। <br>विप्रोऽस्मि मुक्तोऽस्मि वनेचरोऽस्मि; गृहस्थधर्मा ब्रह्मचारी तथास्मि   ॥14-033-001॥</td></tr>
<tr><td>नाहमस्मि यथा मां त्वं पश्यसे चक्षुषा शुभे। <br>मया व्याप्तमिदं सर्वं यत्किंचिज्जगतीगतम्   ॥14-033-002॥</td></tr>
<tr><td>ये केचिज्जन्तवो लोके जङ्गमाः स्थावराश्च ह। <br>तेषां मामन्तकं विद्धि दारूणामिव पावकम्   ॥14-033-003॥</td></tr>
<tr><td>राज्यं पृथिव्यां सर्वस्यामथ वापि त्रिविष्टपे। <br>तथा बुद्धिरियं वेत्ति बुद्धिरेव धनं मम   ॥14-033-004॥</td></tr>
<tr><td>एकः पन्था ब्राह्मणानां येन गच्छन्ति तद्विदः। <br>गृहेषु वनवासेषु गुरुवासेषु भिक्षुषु। <br>लिङ्गैर्बहुभिरव्यग्रैरेका बुद्धिरुपास्यते   ॥14-033-005॥</td></tr>
<tr><td>नानालिङ्गाश्रमस्थानां येषां बुद्धिः शमात्मिका। <br>ते भावमेकमायान्ति सरितः सागरं यथा   ॥14-033-006॥</td></tr>
<tr><td>बुद्ध्यायं गम्यते मार्गः शरीरेण न गम्यते। <br>आद्यन्तवन्ति कर्माणि शरीरं कर्मबन्धनम्   ॥14-033-007॥</td></tr>
<tr><td>तस्मात्ते सुभगे नास्ति परलोककृतं भयम्। <br>मद्भावभावनिरता ममैवात्मानमेष्यसि   ॥14-033-008॥</td></tr>
</table>
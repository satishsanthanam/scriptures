<table border = "1"><tr><td>Verse</td></tr>
<tr><td> वैशंपायन उवाच। <br>प्राग्ज्योतिषमथाभ्येत्य व्यचरत्स हयोत्तमः। <br>भगदत्तात्मजस्तत्र निर्ययौ रणकर्कशः   ॥14-074-001॥</td></tr>
<tr><td>स हयं पाण्डुपुत्रस्य विषयान्तमुपागतम्। <br>युयुधे भरतश्रेष्ठ वज्रदत्तो महीपतिः   ॥14-074-002॥</td></tr>
<tr><td>सोऽभिनिर्याय नगराद्भगदत्तसुतो नृपः। <br>अश्वमायान्तमुन्मथ्य नगराभिमुखो ययौ   ॥14-074-003॥</td></tr>
<tr><td>तमालक्ष्य महाबाहुः कुरूणामृषभस्तदा। <br>गाण्डीवं विक्षिपंस्तूर्णं सहसा समुपाद्रवत्   ॥14-074-004॥</td></tr>
<tr><td>ततो गाण्डीवनिर्मुक्तैरिषुभिर्मोहितो नृपः। <br>हयमुत्सृज्य तं वीरस्ततः पार्थमुपाद्रवत्   ॥14-074-005॥</td></tr>
<tr><td>पुनः प्रविश्य नगरं दंशितः स नृपोत्तमः। <br>आरुह्य नागप्रवरं निर्ययौ युद्धकाङ्क्षया   ॥14-074-006॥</td></tr>
<tr><td>पाण्डुरेणातपत्रेण ध्रियमाणेन मूर्धनि। <br>दोधूयता चामरेण श्वेतेन च महारथः   ॥14-074-007॥</td></tr>
<tr><td>ततः पार्थं समासाद्य पाण्डवानां महारथम्। <br>आह्वयामास कौरव्यं बाल्यान्मोहाच्च संयुगे   ॥14-074-008॥</td></tr>
<tr><td>स वारणं नगप्रख्यं प्रभिन्नकरटामुखम्। <br>प्रेषयामास संक्रुद्धस्ततः श्वेतहयं प्रति   ॥14-074-009॥</td></tr>
<tr><td>विक्षरन्तं यथा मेघं परवारणवारणम्। <br>शास्त्रवत्कल्पितं संख्ये त्रिसाहं युद्धदुर्मदम्   ॥14-074-010॥</td></tr>
<tr><td>प्रचोद्यमानः स गजस्तेन राज्ञा महाबलः। <br>तदाङ्कुशेन विबभावुत्पतिष्यन्निवाम्बरम्   ॥14-074-011॥</td></tr>
<tr><td>तमापतन्तं संप्रेक्ष्य क्रुद्धो राजन्धनंजयः। <br>भूमिष्ठो वारणगतं योधयामास भारत   ॥14-074-012॥</td></tr>
<tr><td>वज्रदत्तस्तु संक्रुद्धो मुमोचाशु धनंजये। <br>तोमरानग्निसंकाशाञ्शलभानिव वेगितान्   ॥14-074-013॥</td></tr>
<tr><td>अर्जुनस्तानसंप्राप्तान्गाण्डीवप्रेषितैः शरैः। <br>द्विधा त्रिधा च चिच्छेद ख एव खगमैस्तदा   ॥14-074-014॥</td></tr>
<tr><td>स तान्दृष्ट्वा तथा छिन्नांस्तोमरान्भगदत्तजः। <br>इषूनसक्तांस्त्वरितः प्राहिणोत्पाण्डवं प्रति   ॥14-074-015॥</td></tr>
<tr><td>ततोऽर्जुनस्तूर्णतरं रुक्मपुङ्खानजिह्मगान्। <br>प्रेषयामास संक्रुद्धो भगदत्तात्मजं प्रति   ॥14-074-016॥</td></tr>
<tr><td>स तैर्विद्धो महातेजा वज्रदत्तो महाहवे। <br>भृशाहतः पपातोर्व्यां न त्वेनमजहात्स्मृतिः   ॥14-074-017॥</td></tr>
<tr><td>ततः स पुनरारुह्य वारणप्रवरं रणे। <br>अव्यग्रः प्रेषयामास जयार्थी विजयं प्रति   ॥14-074-018॥</td></tr>
<tr><td>तस्मै बाणांस्ततो जिष्णुर्निर्मुक्ताशीविषोपमान्। <br>प्रेषयामास संक्रुद्धो ज्वलितानिव पावकान्   ॥14-074-019॥</td></tr>
<tr><td>स तैर्विद्धो महानागो विस्रवन्रुधिरं बभौ। <br>हिमवानिव शैलेन्द्रो बहुप्रस्रवणस्तदा   ॥14-074-020॥</td></tr>
</table>
<table border = "1"><tr><td>Verse</td></tr>
<tr><td> संवर्त उवाच। <br>कथमस्मि त्वया ज्ञातः केन वा कथितोऽस्मि ते। <br>एतदाचक्ष्व मे तत्त्वमिच्छसे चेत्प्रियं मम   ॥14-007-001॥</td></tr>
<tr><td>सत्यं ते ब्रुवतः सर्वे संपत्स्यन्ते मनोरथाः। <br>मिथ्या तु ब्रुवतो मूर्धा सप्तधा ते फलिष्यति   ॥14-007-002॥</td></tr>
<tr><td> मरुत्त उवाच। <br>नारदेन भवान्मह्यमाख्यातो ह्यटता पथि। <br>गुरुपुत्रो ममेति त्वं ततो मे प्रीतिरुत्तमा   ॥14-007-003॥</td></tr>
<tr><td> संवर्त उवाच। <br>सत्यमेतद्भवानाह स मां जानाति सत्रिणम्। <br>कथयस्वैतदेकं मे क्व नु संप्रति नारदः   ॥14-007-004॥</td></tr>
<tr><td> मरुत्त उवाच। <br>भवन्तं कथयित्वा तु मम देवर्षिसत्तमः। <br>ततो मामभ्यनुज्ञाय प्रविष्टो हव्यवाहनम्   ॥14-007-005॥</td></tr>
<tr><td> व्यास उवाच। <br>श्रुत्वा तु पार्थिवस्यैतत्संवर्तः परया मुदा। <br>एतावदहमप्येनं कुर्यामिति तदाब्रवीत्   ॥14-007-006॥</td></tr>
<tr><td>ततो मरुत्तमुन्मत्तो वाचा निर्भर्त्सयन्निव। <br>रूक्षया ब्राह्मणो राजन्पुनः पुनरथाब्रवीत्   ॥14-007-007॥</td></tr>
<tr><td>वातप्रधानेन मया स्वचित्तवशवर्तिना। <br>एवं विकृतरूपेण कथं याजितुमिच्छसि   ॥14-007-008॥</td></tr>
<tr><td>भ्राता मम समर्थश्च वासवेन च सत्कृतः। <br>वर्तते याजने चैव तेन कर्माणि कारय   ॥14-007-009॥</td></tr>
<tr><td>गृहं स्वं चैव याज्याश्च सर्वा गृह्याश्च देवताः। <br>पूर्वजेन ममाक्षिप्तं शरीरं वर्जितं त्विदम्   ॥14-007-010॥</td></tr>
<tr><td>नाहं तेनाननुज्ञातस्त्वामाविक्षित कर्हिचित्। <br>याजयेयं कथंचिद्वै स हि पूज्यतमो मम   ॥14-007-011॥</td></tr>
<tr><td>स त्वं बृहस्पतिं गच्छ तमनुज्ञाप्य चाव्रज। <br>ततोऽहं याजयिष्ये त्वां यदि यष्टुमिहेच्छसि   ॥14-007-012॥</td></tr>
<tr><td> मरुत्त उवाच। <br>बृहस्पतिं गतः पूर्वमहं संवर्त तच्छृणु। <br>न मां कामयते याज्यमसौ वासववारितः   ॥14-007-013॥</td></tr>
<tr><td>अमरं याज्यमासाद्य मामृषे मा स्म मानुषम्। <br>याजयेथा मरुत्तं त्वं मर्त्यधर्माणमातुरम्   ॥14-007-014॥</td></tr>
<tr><td>स्पर्धते च मया विप्र सदा वै स हि पार्थिवः। <br>एवमस्त्विति चाप्युक्तो भ्रात्रा ते बलवृत्रहा   ॥14-007-015॥</td></tr>
<tr><td>स मामभिगतं प्रेम्णा याज्यवन्न बुभूषति। <br>देवराजमुपाश्रित्य तद्विद्धि मुनिपुंगव   ॥14-007-016॥</td></tr>
<tr><td>सोऽहमिच्छामि भवता सर्वस्वेनापि याजितुम्। <br>कामये समतिक्रान्तुं वासवं त्वत्कृतैर्गुणैः   ॥14-007-017॥</td></tr>
<tr><td>न हि मे वर्तते बुद्धिर्गन्तुं ब्रह्मन्बृहस्पतिम्। <br>प्रत्याख्यातो हि तेनास्मि तथानपकृते सति   ॥14-007-018॥</td></tr>
<tr><td> संवर्त उवाच। <br>चिकीर्षसि यथाकामं सर्वमेतत्त्वयि ध्रुवम्। <br>यदि सर्वानभिप्रायान्कर्तासि मम पार्थिव   ॥14-007-019॥</td></tr>
<tr><td>याज्यमानं मया हि त्वां बृहस्पतिपुरंदरौ। <br>द्विषेतां समभिक्रुद्धावेतदेकं समर्थय   ॥14-007-020॥</td></tr>
<tr><td>स्थैर्यमत्र कथं ते स्यात्स त्वं निःसंशयं कुरु। <br>कुपितस्त्वां न हीदानीं भस्म कुर्यां सबान्धवम्   ॥14-007-021॥</td></tr>
<tr><td> मरुत्त उवाच। <br>यावत्तपेत्सहस्रांशुस्तिष्ठेरंश्चापि पर्वताः। <br>तावल्लोकान्न लभेयं त्यजेयं संगतं यदि   ॥14-007-022॥</td></tr>
<tr><td>मा चापि शुभबुद्धित्वं लभेयमिह कर्हिचित्। <br>सम्यग्ज्ञाने वैषये वा त्यजेयं संगतं यदि   ॥14-007-023॥</td></tr>
<tr><td> संवर्त उवाच। <br>आविक्षित शुभा बुद्धिर्धीयतां तव कर्मसु। <br>याजनं हि ममाप्येवं वर्तते त्वयि पार्थिव   ॥14-007-024॥</td></tr>
<tr><td>संविधास्ये च ते राजन्नक्षयं द्रव्यमुत्तमम्। <br>येन देवान्सगन्धर्वाञ्शक्रं चाभिभविष्यसि   ॥14-007-025॥</td></tr>
<tr><td>न तु मे वर्तते बुद्धिर्धने याज्येषु वा पुनः। <br>विप्रियं तु चिकीर्षामि भ्रातुश्चेन्द्रस्य चोभयोः   ॥14-007-026॥</td></tr>
<tr><td>गमयिष्यामि चेन्द्रेण समतामपि ते ध्रुवम्। <br>प्रियं च ते करिष्यामि सत्यमेतद्ब्रवीमि ते   ॥14-007-027॥</td></tr>
</table>
<table border = "1"><tr><td>Verse</td></tr>
<tr><td> वासुदेव उवाच। <br>ततस्तस्योपसंगृह्य पादौ प्रश्नान्सुदुर्वचान्। <br>पप्रच्छ तांश्च सर्वान्स प्राह धर्मभृतां वरः   ॥14-017-001॥</td></tr>
<tr><td> काश्यप उवाच। <br>कथं शरीरं च्यवते कथं चैवोपपद्यते। <br>कथं कष्टाच्च संसारात्संसरन्परिमुच्यते   ॥14-017-002॥</td></tr>
<tr><td>आत्मानं वा कथं युक्त्वा तच्छरीरं विमुञ्चति। <br>शरीरतश्च निर्मुक्तः कथमन्यत्प्रपद्यते   ॥14-017-003॥</td></tr>
<tr><td>कथं शुभाशुभे चायं कर्मणी स्वकृते नरः। <br>उपभुङ्क्ते क्व वा कर्म विदेहस्योपतिष्ठति   ॥14-017-004॥</td></tr>
<tr><td> ब्राह्मण उवाच। <br>एवं संचोदितः सिद्धः प्रश्नांस्तान्प्रत्यभाषत। <br>आनुपूर्व्येण वार्ष्णेय यथा तन्मे वचः शृणु   ॥14-017-005॥</td></tr>
<tr><td> सिद्ध उवाच। <br>आयुःकीर्तिकराणीह यानि कर्माणि सेवते। <br>शरीरग्रहणेऽन्यस्मिंस्तेषु क्षीणेषु सर्वशः   ॥14-017-006॥</td></tr>
<tr><td>आयुःक्षयपरीतात्मा विपरीतानि सेवते। <br>बुद्धिर्व्यावर्तते चास्य विनाशे प्रत्युपस्थिते   ॥14-017-007॥</td></tr>
<tr><td>सत्त्वं बलं च कालं चाप्यविदित्वात्मनस्तथा। <br>अतिवेलमुपाश्नाति तैर्विरुद्धान्यनात्मवान्   ॥14-017-008॥</td></tr>
<tr><td>यदायमतिकष्टानि सर्वाण्युपनिषेवते। <br>अत्यर्थमपि वा भुङ्क्ते न वा भुङ्क्ते कदाचन   ॥14-017-009॥</td></tr>
<tr><td>दुष्टान्नं विषमान्नं च सोऽन्योन्येन विरोधि च। <br>गुरु वापि समं भुङ्क्ते नातिजीर्णेऽपि वा पुनः   ॥14-017-010॥</td></tr>
<tr><td>व्यायाममतिमात्रं वा व्यवायं चोपसेवते। <br>सततं कर्मलोभाद्वा प्राप्तं वेगविधारणम्   ॥14-017-011॥</td></tr>
<tr><td>रसातियुक्तमन्नं वा दिवास्वप्नं निषेवते। <br>अपक्वानागते काले स्वयं दोषान्प्रकोपयन्   ॥14-017-012॥</td></tr>
<tr><td>स्वदोषकोपनाद्रोगं लभते मरणान्तिकम्। <br>अथ चोद्बन्धनादीनि परीतानि व्यवस्यति   ॥14-017-013॥</td></tr>
<tr><td>तस्य तैः कारणैर्जन्तोः शरीराच्च्यवते यथा। <br>जीवितं प्रोच्यमानं तद्यथावदुपधारय   ॥14-017-014॥</td></tr>
<tr><td>ऊष्मा प्रकुपितः काये तीव्रवायुसमीरितः। <br>शरीरमनुपर्येति सर्वान्प्राणान्रुणद्धि वै   ॥14-017-015॥</td></tr>
<tr><td>अत्यर्थं बलवानूष्मा शरीरे परिकोपितः। <br>भिनत्ति जीवस्थानानि तानि मर्माणि विद्धि च   ॥14-017-016॥</td></tr>
<tr><td>ततः सवेदनः सद्यो जीवः प्रच्यवते क्षरन्। <br>शरीरं त्यजते जन्तुश्छिद्यमानेषु मर्मसु। <br>वेदनाभिः परीतात्मा तद्विद्धि द्विजसत्तम   ॥14-017-017॥</td></tr>
<tr><td>जातीमरणसंविग्नाः सततं सर्वजन्तवः। <br>दृश्यन्ते संत्यजन्तश्च शरीराणि द्विजर्षभ   ॥14-017-018॥</td></tr>
<tr><td>गर्भसंक्रमणे चापि मर्मणामतिसर्पणे। <br>तादृशीमेव लभते वेदनां मानवः पुनः   ॥14-017-019॥</td></tr>
<tr><td>भिन्नसंधिरथ क्लेदमद्भिः स लभते नरः। <br>यथा पञ्चसु भूतेषु संश्रितत्वं निगच्छति। <br>शैत्यात्प्रकुपितः काये तीव्रवायुसमीरितः   ॥14-017-020॥</td></tr>
<tr><td>यः स पञ्चसु भूतेषु प्राणापाने व्यवस्थितः। <br>स गच्छत्यूर्ध्वगो वायुः कृच्छ्रान्मुक्त्वा शरीरिणम्   ॥14-017-021॥</td></tr>
<tr><td>शरीरं च जहात्येव निरुच्छ्वासश्च दृश्यते। <br>निरूष्मा स निरुच्छ्वासो निःश्रीको गतचेतनः   ॥14-017-022॥</td></tr>
<tr><td>ब्रह्मणा संपरित्यक्तो मृत इत्युच्यते नरः। <br>स्रोतोभिर्यैर्विजानाति इन्द्रियार्थाञ्शरीरभृत्। <br>तैरेव न विजानाति प्राणमाहारसंभवम्   ॥14-017-023॥</td></tr>
<tr><td>तत्रैव कुरुते काये यः स जीवः सनातनः। <br>तेषां यद्यद्भवेद्युक्तं संनिपाते क्वचित्क्वचित्। <br>तत्तन्मर्म विजानीहि शास्त्रदृष्टं हि तत्तथा   ॥14-017-024॥</td></tr>
<tr><td>तेषु मर्मसु भिन्नेषु ततः स समुदीरयन्। <br>आविश्य हृदयं जन्तोः सत्त्वं चाशु रुणद्धि वै। <br>ततः स चेतनो जन्तुर्नाभिजानाति किंचन   ॥14-017-025॥</td></tr>
<tr><td>तमसा संवृतज्ञानः संवृतेष्वथ मर्मसु। <br>स जीवो निरधिष्ठानश्चाव्यते मातरिश्वना   ॥14-017-026॥</td></tr>
<tr><td>ततः स तं महोच्छ्वासं भृशमुच्छ्वस्य दारुणम्। <br>निष्क्रामन्कम्पयत्याशु तच्छरीरमचेतनम्   ॥14-017-027॥</td></tr>
<tr><td>स जीवः प्रच्युतः कायात्कर्मभिः स्वैः समावृतः। <br>अङ्कितः स्वैः शुभैः पुण्यैः पापैर्वाप्युपपद्यते   ॥14-017-028॥</td></tr>
<tr><td>ब्राह्मणा ज्ञानसंपन्ना यथावच्छ्रुतनिश्चयाः। <br>इतरं कृतपुण्यं वा तं विजानन्ति लक्षणैः   ॥14-017-029॥</td></tr>
<tr><td>यथान्धकारे खद्योतं लीयमानं ततस्ततः। <br>चक्षुष्मन्तः प्रपश्यन्ति तथा तं ज्ञानचक्षुषः   ॥14-017-030॥</td></tr>
<tr><td>पश्यन्त्येवंविधाः सिद्धा जीवं दिव्येन चक्षुषा। <br>च्यवन्तं जायमानं च योनिं चानुप्रवेशितम्   ॥14-017-031॥</td></tr>
<tr><td>तस्य स्थानानि दृष्टानि त्रिविधानीह शास्त्रतः। <br>कर्मभूमिरियं भूमिर्यत्र तिष्ठन्ति जन्तवः   ॥14-017-032॥</td></tr>
<tr><td>ततः शुभाशुभं कृत्वा लभन्ते सर्वदेहिनः। <br>इहैवोच्चावचान्भोगान्प्राप्नुवन्ति स्वकर्मभिः   ॥14-017-033॥</td></tr>
<tr><td>इहैवाशुभकर्मा तु कर्मभिर्निरयं गतः। <br>अवाक्स निरये पापो मानवः पच्यते भृशम्। <br>तस्मात्सुदुर्लभो मोक्ष आत्मा रक्ष्यो भृशं ततः   ॥14-017-034॥</td></tr>
<tr><td>ऊर्ध्वं तु जन्तवो गत्वा येषु स्थानेष्ववस्थिताः। <br>कीर्त्यमानानि तानीह तत्त्वतः संनिबोध मे। <br>तच्छ्रुत्वा नैष्ठिकीं बुद्धिं बुध्येथाः कर्मनिश्चयात्   ॥14-017-035॥</td></tr>
<tr><td>तारारूपाणि सर्वाणि यच्चैतच्चन्द्रमण्डलम्। <br>यच्च विभ्राजते लोके स्वभासा सूर्यमण्डलम्। <br>स्थानान्येतानि जानीहि नराणां पुण्यकर्मणाम्   ॥14-017-036॥</td></tr>
<tr><td>कर्मक्षयाच्च ते सर्वे च्यवन्ते वै पुनः पुनः। <br>तत्रापि च विशेषोऽस्ति दिवि नीचोच्चमध्यमः   ॥14-017-037॥</td></tr>
<tr><td>न तत्राप्यस्ति संतोषो दृष्ट्वा दीप्ततरां श्रियम्। <br>इत्येता गतयः सर्वाः पृथक्त्वे समुदीरिताः   ॥14-017-038॥</td></tr>
<tr><td>उपपत्तिं तु गर्भस्य वक्ष्याम्यहमतः परम्। <br>यथावत्तां निगदतः शृणुष्वावहितो द्विज   ॥14-017-039॥</td></tr>
</table>
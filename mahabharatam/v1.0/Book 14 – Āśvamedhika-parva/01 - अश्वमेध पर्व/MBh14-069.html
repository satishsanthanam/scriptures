<table border = "1"><tr><td>Verse</td></tr>
<tr><td> वैशंपायन उवाच। <br>ब्रह्मास्त्रं तु यदा राजन्कृष्णेन प्रतिसंहृतम्। <br>तदा तद्वेश्म ते पित्रा तेजसाभिविदीपितम्   ॥14-069-001॥</td></tr>
<tr><td>ततो रक्षांसि सर्वाणि नेशुस्त्यक्त्वा गृहं तु तत्। <br>अन्तरिक्षे च वागासीत्साधु केशव साध्विति   ॥14-069-002॥</td></tr>
<tr><td>तदस्त्रं ज्वलितं चापि पितामहमगात्तदा। <br>ततः प्राणान्पुनर्लेभे पिता तव जनेश्वर। <br>व्यचेष्टत च बालोऽसौ यथोत्साहं यथाबलम्   ॥14-069-003॥</td></tr>
<tr><td>बभूवुर्मुदिता राजंस्ततस्ता भरतस्त्रियः। <br>ब्राह्मणान्वाचयामासुर्गोविन्दस्य च शासनात्   ॥14-069-004॥</td></tr>
<tr><td>ततस्ता मुदिताः सर्वाः प्रशशंसुर्जनार्दनम्। <br>स्त्रियो भरतसिंहानां नावं लब्ध्वेव पारगाः   ॥14-069-005॥</td></tr>
<tr><td>कुन्ती द्रुपदपुत्री च सुभद्रा चोत्तरा तथा। <br>स्त्रियश्चान्या नृसिंहानां बभूवुर्हृष्टमानसाः   ॥14-069-006॥</td></tr>
<tr><td>तत्र मल्ला नटा झल्ला ग्रन्थिकाः सौखशायिकाः। <br>सूतमागधसंघाश्चाप्यस्तुवन्वै जनार्दनम्। <br>कुरुवंशस्तवाख्याभिराशीर्भिर्भरतर्षभ   ॥14-069-007॥</td></tr>
<tr><td>उत्थाय तु यथाकालमुत्तरा यदुनन्दनम्। <br>अभ्यवादयत प्रीता सह पुत्रेण भारत। <br>ततस्तस्यै ददौ प्रीतो बहुरत्नं विशेषतः   ॥14-069-008॥</td></tr>
<tr><td>तथान्ये वृष्णिशार्दूला नाम चास्याकरोत्प्रभुः। <br>पितुस्तव महाराज सत्यसंधो जनार्दनः   ॥14-069-009॥</td></tr>
<tr><td>परिक्षीणे कुले यस्माज्जातोऽयमभिमन्युजः। <br>परिक्षिदिति नामास्य भवत्वित्यब्रवीत्तदा   ॥14-069-010॥</td></tr>
<tr><td>सोऽवर्धत यथाकालं पिता तव नराधिप। <br>मनःप्रह्लादनश्चासीत्सर्वलोकस्य भारत   ॥14-069-011॥</td></tr>
<tr><td>मासजातस्तु ते वीर पिता भवति भारत। <br>अथाजग्मुः सुबहुलं रत्नमादाय पाण्डवाः   ॥14-069-012॥</td></tr>
<tr><td>तान्समीपगताञ्श्रुत्वा निर्ययुर्वृष्णिपुंगवाः। <br>अलंचक्रुश्च माल्यौघैः पुरुषा नागसाह्वयम्   ॥14-069-013॥</td></tr>
<tr><td>पताकाभिर्विचित्राभिर्ध्वजैश्च विविधैरपि। <br>वेश्मानि समलंचक्रुः पौराश्चापि जनाधिप   ॥14-069-014॥</td></tr>
<tr><td>देवतायतनानां च पूजा बहुविधास्तथा। <br>संदिदेशाथ विदुरः पाण्डुपुत्रप्रियेप्सया   ॥14-069-015॥</td></tr>
<tr><td>राजमार्गाश्च तत्रासन्सुमनोभिरलंकृताः। <br>शुशुभे तत्पुरं चापि समुद्रौघनिभस्वनम्   ॥14-069-016॥</td></tr>
<tr><td>नर्तकैश्चापि नृत्यद्भिर्गायनानां च निस्वनैः। <br>आसीद्वैश्रवणस्येव निवासस्तत्पुरं तदा   ॥14-069-017॥</td></tr>
<tr><td>बन्दिभिश्च नरै राजन्स्त्रीसहायैः सहस्रशः। <br>तत्र तत्र विविक्तेषु समन्तादुपशोभितम्   ॥14-069-018॥</td></tr>
<tr><td>पताका धूयमानाश्च श्वसता मातरिश्वना। <br>अदर्शयन्निव तदा कुरून्वै दक्षिणोत्तरान्   ॥14-069-019॥</td></tr>
<tr><td>अघोषयत्तदा चापि पुरुषो राजधूर्गतः। <br>सर्वरात्रिविहारोऽद्य रत्नाभरणलक्षणः   ॥14-069-020॥</td></tr>
</table>
<table border = "1"><tr><td>Verse</td></tr>
<tr><td> व्यास उवाच। <br>अत्राप्युदाहरन्तीममितिहासं पुरातनम्। <br>बृहस्पतेश्च संवादं मरुत्तस्य च भारत   ॥14-006-001॥</td></tr>
<tr><td>देवराजस्य समयं कृतमाङ्गिरसेन ह। <br>श्रुत्वा मरुत्तो नृपतिर्मन्युमाहारयत्तदा   ॥14-006-002॥</td></tr>
<tr><td>संकल्प्य मनसा यज्ञं करंधमसुतात्मजः। <br>बृहस्पतिमुपागम्य वाग्मी वचनमब्रवीत्   ॥14-006-003॥</td></tr>
<tr><td>भगवन्यन्मया पूर्वमभिगम्य तपोधन। <br>कृतोऽभिसंधिर्यज्ञाय भवतो वचनाद्गुरो   ॥14-006-004॥</td></tr>
<tr><td>तमहं यष्टुमिच्छामि संभाराः संभृताश्च मे। <br>याज्योऽस्मि भवतः साधो तत्प्राप्नुहि विधत्स्व च   ॥14-006-005॥</td></tr>
<tr><td> बृहस्पतिरुवाच। <br>न कामये याजयितुं त्वामहं पृथिवीपते। <br>वृतोऽस्मि देवराजेन प्रतिज्ञातं च तस्य मे   ॥14-006-006॥</td></tr>
<tr><td> मरुत्त उवाच। <br>पित्र्यमस्मि तव क्षेत्रं बहु मन्ये च ते भृशम्। <br>न चास्म्ययाज्यतां प्राप्तो भजमानं भजस्व माम्   ॥14-006-007॥</td></tr>
<tr><td> बृहस्पतिरुवाच। <br>अमर्त्यं याजयित्वाहं याजयिष्ये न मानुषम्। <br>मरुत्त गच्छ वा मा वा निवृत्तोऽस्म्यद्य याजनात्   ॥14-006-008॥</td></tr>
<tr><td>न त्वां याजयितास्म्यद्य वृणु त्वं यमिहेच्छसि। <br>उपाध्यायं महाबाहो यस्ते यज्ञं करिष्यति   ॥14-006-009॥</td></tr>
<tr><td> व्यास उवाच। <br>एवमुक्तस्तु नृपतिर्मरुत्तो व्रीडितोऽभवत्। <br>प्रत्यागच्छच्च संविग्नो ददर्श पथि नारदम्   ॥14-006-010॥</td></tr>
<tr><td>देवर्षिणा समागम्य नारदेन स पार्थिवः। <br>विधिवत्प्राञ्जलिस्तस्थावथैनं नारदोऽब्रवीत्   ॥14-006-011॥</td></tr>
<tr><td>राजर्षे नातिहृष्टोऽसि कच्चित्क्षेमं तवानघ। <br>क्व गतोऽसि कुतो वेदमप्रीतिस्थानमागतम्   ॥14-006-012॥</td></tr>
<tr><td>श्रोतव्यं चेन्मया राजन्ब्रूहि मे पार्थिवर्षभ। <br>व्यपनेष्यामि ते मन्युं सर्वयत्नैर्नराधिप   ॥14-006-013॥</td></tr>
<tr><td>एवमुक्तो मरुत्तस्तु नारदेन महर्षिणा। <br>विप्रलम्भमुपाध्यायात्सर्वमेव न्यवेदयत्   ॥14-006-014॥</td></tr>
<tr><td>गतोऽस्म्यङ्गिरसः पुत्रं देवाचार्यं बृहस्पतिम्। <br>यज्ञार्थमृत्विजं द्रष्टुं स च मां नाभ्यनन्दत   ॥14-006-015॥</td></tr>
<tr><td>प्रत्याख्यातश्च तेनाहं जीवितुं नाद्य कामये। <br>परित्यक्तश्च गुरुणा दूषितश्चास्मि नारद   ॥14-006-016॥</td></tr>
<tr><td>एवमुक्तस्तु राज्ञा स नारदः प्रत्युवाच ह। <br>आविक्षितं महाराज वाचा संजीवयन्निव   ॥14-006-017॥</td></tr>
<tr><td>राजन्नङ्गिरसः पुत्रः संवर्तो नाम धार्मिकः। <br>चङ्क्रमीति दिशः सर्वा दिग्वासा मोहयन्प्रजाः   ॥14-006-018॥</td></tr>
<tr><td>तं गच्छ यदि याज्यं त्वां न वाञ्छति बृहस्पतिः। <br>प्रसन्नस्त्वां महाराज संवर्तो याजयिष्यति   ॥14-006-019॥</td></tr>
<tr><td> मरुत्त उवाच। <br>संजीवितोऽहं भवता वाक्येनानेन नारद। <br>पश्येयं क्व नु संवर्तं शंस मे वदतां वर   ॥14-006-020॥</td></tr>
<tr><td>कथं च तस्मै वर्तेयं कथं मां न परित्यजेत्। <br>प्रत्याख्यातश्च तेनापि नाहं जीवितुमुत्सहे   ॥14-006-021॥</td></tr>
<tr><td> नारद उवाच। <br>उन्मत्तवेषं बिभ्रत्स चङ्क्रमीति यथासुखम्। <br>वाराणसीं तु नगरीमभीक्ष्णमुपसेवते   ॥14-006-022॥</td></tr>
<tr><td>तस्या द्वारं समासाद्य न्यसेथाः कुणपं क्वचित्। <br>तं दृष्ट्वा यो निवर्तेत स संवर्तो महीपते   ॥14-006-023॥</td></tr>
<tr><td>तं पृष्ठतोऽनुगच्छेथा यत्र गच्छेत्स वीर्यवान्। <br>तमेकान्ते समासाद्य प्राञ्जलिः शरणं व्रजेः   ॥14-006-024॥</td></tr>
<tr><td>पृच्छेत्त्वां यदि केनाहं तवाख्यात इति स्म ह। <br>ब्रूयास्त्वं नारदेनेति संतप्त इव शत्रुहन्   ॥14-006-025॥</td></tr>
<tr><td>स चेत्त्वामनुयुञ्जीत ममाभिगमनेप्सया। <br>शंसेथा वह्निमारूढं मामपि त्वमशङ्कया   ॥14-006-026॥</td></tr>
<tr><td> व्यास उवाच। <br>स तथेति प्रतिश्रुत्य पूजयित्वा च नारदम्। <br>अभ्यनुज्ञाय राजर्षिर्ययौ वाराणसीं पुरीम्   ॥14-006-027॥</td></tr>
<tr><td>तत्र गत्वा यथोक्तं स पुर्या द्वारे महायशाः। <br>कुणपं स्थापयामास नारदस्य वचः स्मरन्   ॥14-006-028॥</td></tr>
<tr><td>यौगपद्येन विप्रश्च स पुरीद्वारमाविशत्। <br>ततः स कुणपं दृष्ट्वा सहसा स न्यवर्तत   ॥14-006-029॥</td></tr>
<tr><td>स तं निवृत्तमालक्ष्य प्राञ्जलिः पृष्ठतोऽन्वगात्। <br>आविक्षितो महीपालः संवर्तमुपशिक्षितुम्   ॥14-006-030॥</td></tr>
<tr><td>स एनं विजने दृष्ट्वा पांसुभिः कर्दमेन च। <br>श्लेष्मणा चापि राजानं ष्ठीवनैश्च समाकिरत्   ॥14-006-031॥</td></tr>
<tr><td>स तथा बाध्यमानोऽपि संवर्तेन महीपतिः। <br>अन्वगादेव तमृषिं प्राञ्जलिः संप्रसादयन्   ॥14-006-032॥</td></tr>
<tr><td>ततो निवृत्य संवर्तः परिश्रान्त उपाविशत्। <br>शीतलच्छायमासाद्य न्यग्रोधं बहुशाखिनम्   ॥14-006-033॥</td></tr>
</table>
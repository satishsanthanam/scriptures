<table border = "1"><tr><td>Verse</td></tr>
<tr><td> पितर ऊचुः। <br>अत्राप्युदाहरन्तीममितिहासं पुरातनम्। <br>श्रुत्वा च तत्तथा कार्यं भवता द्विजसत्तम   ॥14-030-001॥</td></tr>
<tr><td>अलर्को नाम राजर्षिरभवत्सुमहातपाः। <br>धर्मज्ञः सत्यसंधश्च महात्मा सुमहाव्रतः   ॥14-030-002॥</td></tr>
<tr><td>स सागरान्तां धनुषा विनिर्जित्य महीमिमाम्। <br>कृत्वा सुदुष्करं कर्म मनः सूक्ष्मे समादधे   ॥14-030-003॥</td></tr>
<tr><td>स्थितस्य वृक्षमूलेऽथ तस्य चिन्ता बभूव ह। <br>उत्सृज्य सुमहद्राज्यं सूक्ष्मं प्रति महामते   ॥14-030-004॥</td></tr>
<tr><td> अलर्क उवाच। <br>मनसो मे बलं जातं मनो जित्वा ध्रुवो जयः। <br>अन्यत्र बाणानस्यामि शत्रुभिः परिवारितः   ॥14-030-005॥</td></tr>
<tr><td>यदिदं चापलान्मूर्तेः सर्वमेतच्चिकीर्षति। <br>मनः प्रति सुतीक्ष्णाग्रानहं मोक्ष्यामि सायकान्   ॥14-030-006॥</td></tr>
<tr><td> मन उवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति भिन्नमर्मा मरिष्यसि   ॥14-030-007॥</td></tr>
<tr><td>अन्यान्बाणान्समीक्षस्व यैस्त्वं मां सूदयिष्यसि। <br>तच्छ्रुत्वा स विचिन्त्याथ ततो वचनमब्रवीत्   ॥14-030-008॥</td></tr>
<tr><td> अलर्क उवाच। <br>आघ्राय सुबहून्गन्धांस्तानेव प्रतिगृध्यति। <br>तस्माद्घ्राणं प्रति शरान्प्रतिमोक्ष्याम्यहं शितान्   ॥14-030-009॥</td></tr>
<tr><td> घ्राण उवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति भिन्नमर्मा मरिष्यसि   ॥14-030-010॥</td></tr>
<tr><td>अन्यान्बाणान्समीक्षस्व यैस्त्वं मां सूदयिष्यसि। <br>तच्छ्रुत्वा स विचिन्त्याथ ततो वचनमब्रवीत्   ॥14-030-011॥</td></tr>
<tr><td> अलर्क उवाच। <br>इयं स्वादून्रसान्भुक्त्वा तानेव प्रतिगृध्यति। <br>तस्माज्जिह्वां प्रति शरान्प्रतिमोक्ष्याम्यहं शितान्   ॥14-030-012॥</td></tr>
<tr><td> जिह्वोवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति भिन्नमर्मा मरिष्यसि   ॥14-030-013॥</td></tr>
<tr><td>अन्यान्बाणान्समीक्षस्व यैस्त्वं मां सूदयिष्यसि। <br>तच्छ्रुत्वा स विचिन्त्याथ ततो वचनमब्रवीत्   ॥14-030-014॥</td></tr>
<tr><td> अलर्क उवाच। <br>स्पृष्ट्वा त्वग्विविधान्स्पर्शांस्तानेव प्रतिगृध्यति। <br>तस्मात्त्वचं पाटयिष्ये विविधैः कङ्कपत्रिभिः   ॥14-030-015॥</td></tr>
<tr><td> त्वगुवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति भिन्नमर्मा मरिष्यसि   ॥14-030-016॥</td></tr>
<tr><td>अन्यान्बाणान्समीक्षस्व यैस्त्वं मां सूदयिष्यसि। <br>तच्छ्रुत्वा स विचिन्त्याथ ततो वचनमब्रवीत्   ॥14-030-017॥</td></tr>
<tr><td> अलर्क उवाच। <br>श्रुत्वा वै विविधाञ्शब्दांस्तानेव प्रतिगृध्यति। <br>तस्माच्छ्रोत्रं प्रति शरान्प्रतिमोक्ष्याम्यहं शितान्   ॥14-030-018॥</td></tr>
<tr><td> श्रोत्र उवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति ततो हास्यसि जीवितम्   ॥14-030-019॥</td></tr>
<tr><td>अन्यान्बाणान्समीक्षस्व यैस्त्वं मां सूदयिष्यसि। <br>तच्छ्रुत्वा स विचिन्त्याथ ततो वचनमब्रवीत्   ॥14-030-020॥</td></tr>
<tr><td> अलर्क उवाच। <br>दृष्ट्वा वै विविधान्भावांस्तानेव प्रतिगृध्यति। <br>तस्माच्चक्षुः प्रति शरान्प्रतिमोक्ष्याम्यहं शितान्   ॥14-030-021॥</td></tr>
<tr><td> चक्षुरुवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति भिन्नमर्मा मरिष्यसि   ॥14-030-022॥</td></tr>
<tr><td>अन्यान्बाणान्समीक्षस्व यैस्त्वं मां सूदयिष्यसि। <br>तच्छ्रुत्वा स विचिन्त्याथ ततो वचनमब्रवीत्   ॥14-030-023॥</td></tr>
<tr><td> अलर्क उवाच। <br>इयं निष्ठा बहुविधा प्रज्ञया त्वध्यवस्यति। <br>तस्माद्बुद्धिं प्रति शरान्प्रतिमोक्ष्याम्यहं शितान्   ॥14-030-024॥</td></tr>
<tr><td> बुद्धिरुवाच। <br>नेमे बाणास्तरिष्यन्ति मामलर्क कथंचन। <br>तवैव मर्म भेत्स्यन्ति भिन्नमर्मा मरिष्यसि   ॥14-030-025॥</td></tr>
<tr><td> पितर ऊचुः। <br>ततोऽलर्कस्तपो घोरमास्थायाथ सुदुष्करम्। <br>नाध्यगच्छत्परं शक्त्या बाणमेतेषु सप्तसु। <br>सुसमाहितचेतास्तु ततोऽचिन्तयत प्रभुः   ॥14-030-026॥</td></tr>
<tr><td>स विचिन्त्य चिरं कालमलर्को द्विजसत्तम। <br>नाध्यगच्छत्परं श्रेयो योगान्मतिमतां वरः   ॥14-030-027॥</td></tr>
<tr><td>स एकाग्रं मनः कृत्वा निश्चलो योगमास्थितः। <br>इन्द्रियाणि जघानाशु बाणेनैकेन वीर्यवान्। <br>योगेनात्मानमाविश्य संसिद्धिं परमां ययौ   ॥14-030-028॥</td></tr>
<tr><td>विस्मितश्चापि राजर्षिरिमां गाथां जगाद ह। <br>अहो कष्टं यदस्माभिः पूर्वं राज्यमनुष्ठितम्। <br>इति पश्चान्मया ज्ञातं योगान्नास्ति परं सुखम्   ॥14-030-029॥</td></tr>
<tr><td>इति त्वमपि जानीहि राम मा क्षत्रियाञ्जहि। <br>तपो घोरमुपातिष्ठ ततः श्रेयोऽभिपत्स्यसे   ॥14-030-030॥</td></tr>
<tr><td> ब्राह्मण उवाच। <br>इत्युक्तः स तपो घोरं जामदग्न्यः पितामहैः। <br>आस्थितः सुमहाभागो ययौ सिद्धिं च दुर्गमाम्   ॥14-030-031॥</td></tr>
</table>
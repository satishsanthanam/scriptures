<table border = "1"><tr><td>Verse</td></tr>
<tr><td> वैशंपायन उवाच। <br>समागतान्वेदविदो राज्ञश्च पृथिवीश्वरान्। <br>दृष्ट्वा युधिष्ठिरो राजा भीमसेनमथाब्रवीत्   ॥14-088-001॥</td></tr>
<tr><td>उपयाता नरव्याघ्रा य इमे जगदीश्वराः। <br>एतेषां क्रियतां पूजा पूजार्हा हि नरेश्वराः   ॥14-088-002॥</td></tr>
<tr><td>इत्युक्तः स तथा चक्रे नरेन्द्रेण यशस्विना। <br>भीमसेनो महातेजा यमाभ्यां सह भारत   ॥14-088-003॥</td></tr>
<tr><td>अथाभ्यगच्छद्गोविन्दो वृष्णिभिः सह धर्मजम्। <br>बलदेवं पुरस्कृत्य सर्वप्राणभृतां वरः   ॥14-088-004॥</td></tr>
<tr><td>युयुधानेन सहितः प्रद्युम्नेन गदेन च। <br>निशठेनाथ साम्बेन तथैव कृतवर्मणा   ॥14-088-005॥</td></tr>
<tr><td>तेषामपि परां पूजां चक्रे भीमो महाभुजः। <br>विविशुस्ते च वेश्मानि रत्नवन्ति नरर्षभाः   ॥14-088-006॥</td></tr>
<tr><td>युधिष्ठिरसमीपे तु कथान्ते मधुसूदनः। <br>अर्जुनं कथयामास बहुसंग्रामकर्शितम्   ॥14-088-007॥</td></tr>
<tr><td>स तं पप्रच्छ कौन्तेयः पुनः पुनररिंदमम्। <br>धर्मराड्भ्रातरं जिष्णुं समाचष्ट जगत्पतिः   ॥14-088-008॥</td></tr>
<tr><td>आगमद्द्वारकावासी ममाप्तः पुरुषो नृप। <br>योऽद्राक्षीत्पाण्डवश्रेष्ठं बहुसंग्रामकर्शितम्   ॥14-088-009॥</td></tr>
<tr><td>समीपे च महाबाहुमाचष्ट च मम प्रभो। <br>कुरु कार्याणि कौन्तेय हयमेधार्थसिद्धये   ॥14-088-010॥</td></tr>
<tr><td>इत्युक्तः प्रत्युवाचैनं धर्मराजो युधिष्ठिरः। <br>दिष्ट्या स कुशली जिष्णुरुपयाति च माधव   ॥14-088-011॥</td></tr>
<tr><td>तव यत्संदिदेशासौ पाण्डवानां बलाग्रणीः। <br>तदाख्यातुमिहेच्छामि भवता यदुनन्दन   ॥14-088-012॥</td></tr>
<tr><td>इत्युक्ते राजशार्दूल वृष्ण्यन्धकपतिस्तदा। <br>प्रोवाचेदं वचो वाग्मी धर्मात्मानं युधिष्ठिरम्   ॥14-088-013॥</td></tr>
<tr><td>इदमाह महाराज पार्थवाक्यं नरः स माम्। <br>वाच्यो युधिष्ठिरः कृष्ण काले वाक्यमिदं मम   ॥14-088-014॥</td></tr>
<tr><td>आगमिष्यन्ति राजानः सर्वतः कौरवान्प्रति। <br>तेषामेकैकशः पूजा कार्येत्येतत्क्षमं हि नः   ॥14-088-015॥</td></tr>
<tr><td>इत्येतद्वचनाद्राजा विज्ञाप्यो मम मानद। <br>न तदात्ययिकं हि स्याद्यदर्घ्यानयने भवेत्   ॥14-088-016॥</td></tr>
<tr><td>कर्तुमर्हति तद्राजा भवांश्चाप्यनुमन्यताम्। <br>राजद्वेषाद्विनश्येयुर्नेमा राजन्प्रजाः पुनः   ॥14-088-017॥</td></tr>
<tr><td>इदमन्यच्च कौन्तेय वचः स पुरुषोऽब्रवीत्। <br>धनंजयस्य नृपते तन्मे निगदतः शृणु   ॥14-088-018॥</td></tr>
<tr><td>उपयास्यति यज्ञं नो मणिपूरपतिर्नृपः। <br>पुत्रो मम महातेजा दयितो बभ्रुवाहनः   ॥14-088-019॥</td></tr>
<tr><td>तं भवान्मदपेक्षार्थं विधिवत्प्रतिपूजयेत्। <br>स हि भक्तोऽनुरक्तश्च मम नित्यमिति प्रभो   ॥14-088-020॥</td></tr>
<tr><td>इत्येतद्वचनं श्रुत्वा धर्मराजो युधिष्ठिरः। <br>अभिनन्द्यास्य तद्वाक्यमिदं वचनमब्रवीत्   ॥14-088-021॥</td></tr>
</table>
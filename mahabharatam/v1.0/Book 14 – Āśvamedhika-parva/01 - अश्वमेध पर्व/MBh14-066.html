<table border = "1"><tr><td>Verse</td></tr>
<tr><td> वैशंपायन उवाच। <br>उत्थितायां पृथायां तु सुभद्रा भ्रातरं तदा। <br>दृष्ट्वा चुक्रोश दुःखार्ता वचनं चेदमब्रवीत्   ॥14-066-001॥</td></tr>
<tr><td>पुण्डरीकाक्ष पश्यस्व पौत्रं पार्थस्य धीमतः। <br>परिक्षीणेषु कुरुषु परिक्षीणं गतायुषम्   ॥14-066-002॥</td></tr>
<tr><td>इषीका द्रोणपुत्रेण भीमसेनार्थमुद्यता। <br>सोत्तरायां निपतिता विजये मयि चैव ह   ॥14-066-003॥</td></tr>
<tr><td>सेयं ज्वलन्ती हृदये मयि तिष्ठति केशव। <br>यन्न पश्यामि दुर्धर्ष मम पुत्रसुतं विभो   ॥14-066-004॥</td></tr>
<tr><td>किं नु वक्ष्यति धर्मात्मा धर्मराजो युधिष्ठिरः। <br>भीमसेनार्जुनौ चापि माद्रवत्याः सुतौ च तौ   ॥14-066-005॥</td></tr>
<tr><td>श्रुत्वाभिमन्योस्तनयं जातं च मृतमेव च। <br>मुषिता इव वार्ष्णेय द्रोणपुत्रेण पाण्डवाः   ॥14-066-006॥</td></tr>
<tr><td>अभिमन्युः प्रियः कृष्ण पितॄणां नात्र संशयः। <br>ते श्रुत्वा किं नु वक्ष्यन्ति द्रोणपुत्रास्त्रनिर्जिताः   ॥14-066-007॥</td></tr>
<tr><td>भवितातः परं दुःखं किं नु मन्ये जनार्दन। <br>अभिमन्योः सुतात्कृष्ण मृताज्जातादरिंदम   ॥14-066-008॥</td></tr>
<tr><td>साहं प्रसादये कृष्ण त्वामद्य शिरसा नता। <br>पृथेयं द्रौपदी चैव ताः पश्य पुरुषोत्तम   ॥14-066-009॥</td></tr>
<tr><td>यदा द्रोणसुतो गर्भान्पाण्डूनां हन्ति माधव। <br>तदा किल त्वया द्रौणिः क्रुद्धेनोक्तोऽरिमर्दन   ॥14-066-010॥</td></tr>
<tr><td>अकामं त्वा करिष्यामि ब्रह्मबन्धो नराधम। <br>अहं संजीवयिष्यामि किरीटितनयात्मजम्   ॥14-066-011॥</td></tr>
<tr><td>इत्येतद्वचनं श्रुत्वा जानमाना बलं तव। <br>प्रसादये त्वा दुर्धर्ष जीवतामभिमन्युजः   ॥14-066-012॥</td></tr>
<tr><td>यद्येवं त्वं प्रतिश्रुत्य न करोषि वचः शुभम्। <br>सफलं वृष्णिशार्दूल मृतां मामुपधारय   ॥14-066-013॥</td></tr>
<tr><td>अभिमन्योः सुतो वीर न संजीवति यद्ययम्। <br>जीवति त्वयि दुर्धर्ष किं करिष्याम्यहं त्वया   ॥14-066-014॥</td></tr>
<tr><td>संजीवयैनं दुर्धर्ष मृतं त्वमभिमन्युजम्। <br>सदृशाक्षसुतं वीर सस्यं वर्षन्निवाम्बुदः   ॥14-066-015॥</td></tr>
<tr><td>त्वं हि केशव धर्मात्मा सत्यवान्सत्यविक्रमः। <br>स तां वाचमृतां कर्तुमर्हसि त्वमरिंदम   ॥14-066-016॥</td></tr>
<tr><td>इच्छन्नपि हि लोकांस्त्रीञ्जीवयेथा मृतानिमान्। <br>किं पुनर्दयितं जातं स्वस्रीयस्यात्मजं मृतम्   ॥14-066-017॥</td></tr>
<tr><td>प्रभावज्ञास्मि ते कृष्ण तस्मादेतद्ब्रवीमि ते। <br>कुरुष्व पाण्डुपुत्राणामिमं परमनुग्रहम्   ॥14-066-018॥</td></tr>
<tr><td>स्वसेति वा महाबाहो हतपुत्रेति वा पुनः। <br>प्रपन्ना मामियं वेति दयां कर्तुमिहार्हसि   ॥14-066-019॥</td></tr>
</table>
<table border = "1"><tr><td>Verse</td></tr>
<tr><td> ब्राह्मण उवाच। <br>संकल्पदंशमशकं शोकहर्षहिमातपम्। <br>मोहान्धकारतिमिरं लोभव्यालसरीसृपम्   ॥14-027-001॥</td></tr>
<tr><td>विषयैकात्ययाध्वानं कामक्रोधविरोधकम्। <br>तदतीत्य महादुर्गं प्रविष्टोऽस्मि महद्वनम्   ॥14-027-002॥</td></tr>
<tr><td> ब्राह्मण्युवाच। <br>क्व तद्वनं महाप्राज्ञ के वृक्षाः सरितश्च काः। <br>गिरयः पर्वताश्चैव कियत्यध्वनि तद्वनम्   ॥14-027-003॥</td></tr>
<tr><td> ब्राह्मण उवाच। <br>न तदस्ति पृथग्भावे किंचिदन्यत्ततः समम्। <br>न तदस्त्यपृथग्भावे किंचिद्दूरतरं ततः   ॥14-027-004॥</td></tr>
<tr><td>तस्माद्ध्रस्वतरं नास्ति न ततोऽस्ति बृहत्तरम्। <br>नास्ति तस्माद्दुःखतरं नास्त्यन्यत्तत्समं सुखम्   ॥14-027-005॥</td></tr>
<tr><td>न तत्प्रविश्य शोचन्ति न प्रहृष्यन्ति च द्विजाः। <br>न च बिभ्यति केषांचित्तेभ्यो बिभ्यति के च न   ॥14-027-006॥</td></tr>
<tr><td>तस्मिन्वने सप्त महाद्रुमाश्च; फलानि सप्तातिथयश्च सप्त। <br>सप्ताश्रमाः सप्त समाधयश्च; दीक्षाश्च सप्तैतदरण्यरूपम्   ॥14-027-007॥</td></tr>
<tr><td>पञ्चवर्णानि दिव्यानि पुष्पाणि च फलानि च। <br>सृजन्तः पादपास्तत्र व्याप्य तिष्ठन्ति तद्वनम्   ॥14-027-008॥</td></tr>
<tr><td>सुवर्णानि द्विवर्णानि पुष्पाणि च फलानि च। <br>सृजन्तः पादपास्तत्र व्याप्य तिष्ठन्ति तद्वनम्   ॥14-027-009॥</td></tr>
<tr><td>चतुर्वर्णानि दिव्यानि पुष्पाणि च फलानि च। <br>सृजन्तः पादपास्तत्र व्याप्य तिष्ठन्ति तद्वनम्   ॥14-027-010॥</td></tr>
<tr><td>शंकराणि त्रिवर्णानि पुष्पाणि च फलानि च। <br>सृजन्तः पादपास्तत्र व्याप्य तिष्ठन्ति तद्वनम्   ॥14-027-011॥</td></tr>
<tr><td>सुरभीण्येकवर्णानि पुष्पाणि च फलानि च। <br>सृजन्तः पादपास्तत्र व्याप्य तिष्ठन्ति तद्वनम्   ॥14-027-012॥</td></tr>
<tr><td>बहून्यव्यक्तवर्णानि पुष्पाणि च फलानि च। <br>विसृजन्तौ महावृक्षौ तद्वनं व्याप्य तिष्ठतः   ॥14-027-013॥</td></tr>
<tr><td>एको ह्यग्निः सुमना ब्राह्मणोऽत्र; पञ्चेन्द्रियाणि समिधश्चात्र सन्ति। <br>तेभ्यो मोक्षाः सप्त भवन्ति दीक्षा; गुणाः फलान्यतिथयः फलाशाः   ॥14-027-014॥</td></tr>
<tr><td>आतिथ्यं प्रतिगृह्णन्ति तत्र सप्त महर्षयः। <br>अर्चितेषु प्रलीनेषु तेष्वन्यद्रोचते वनम्   ॥14-027-015॥</td></tr>
<tr><td>प्रतिज्ञावृक्षमफलं शान्तिच्छायासमन्वितम्। <br>ज्ञानाश्रयं तृप्तितोयमन्तःक्षेत्रज्ञभास्करम्   ॥14-027-016॥</td></tr>
<tr><td>येऽधिगच्छन्ति तत्सन्तस्तेषां नास्ति भयं पुनः। <br>ऊर्ध्वं चावाक्च तिर्यक्च तस्य नान्तोऽधिगम्यते   ॥14-027-017॥</td></tr>
<tr><td>सप्त स्त्रियस्तत्र वसन्ति सद्यो; अवाङ्मुखा भानुमत्यो जनित्र्यः। <br>ऊर्ध्वं रसानां ददते प्रजाभ्यः; सर्वान्यथा सर्वमनित्यतां च   ॥14-027-018॥</td></tr>
<tr><td>तत्रैव प्रतितिष्ठन्ति पुनस्तत्रोदयन्ति च। <br>सप्त सप्तर्षयः सिद्धा वसिष्ठप्रमुखाः सह   ॥14-027-019॥</td></tr>
<tr><td>यशो वर्चो भगश्चैव विजयः सिद्धितेजसी। <br>एवमेवानुवर्तन्ते सप्त ज्योतींषि भास्करम्   ॥14-027-020॥</td></tr>
<tr><td>गिरयः पर्वताश्चैव सन्ति तत्र समासतः। <br>नद्यश्च सरितो वारि वहन्त्यो ब्रह्मसंभवम्   ॥14-027-021॥</td></tr>
<tr><td>नदीनां संगमस्तत्र वैतानः समुपह्वरे। <br>स्वात्मतृप्ता यतो यान्ति साक्षाद्दान्ताः पितामहम्   ॥14-027-022॥</td></tr>
<tr><td>कृशाशाः सुव्रताशाश्च तपसा दग्धकिल्बिषाः। <br>आत्मन्यात्मानमावेश्य ब्रह्माणं समुपासते   ॥14-027-023॥</td></tr>
<tr><td>ऋचमप्यत्र शंसन्ति विद्यारण्यविदो जनाः। <br>तदरण्यमभिप्रेत्य यथाधीरमजायत   ॥14-027-024॥</td></tr>
<tr><td>एतदेतादृशं दिव्यमरण्यं ब्राह्मणा विदुः। <br>विदित्वा चान्वतिष्ठन्त क्षेत्रज्ञेनानुदर्शितम्   ॥14-027-025॥</td></tr>
</table>
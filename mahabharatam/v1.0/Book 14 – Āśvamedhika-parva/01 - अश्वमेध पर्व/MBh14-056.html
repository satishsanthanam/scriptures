<table border = "1"><tr><td>Verse</td></tr>
<tr><td> वैशंपायन उवाच। <br>स तं दृष्ट्वा तथाभूतं राजानं घोरदर्शनम्। <br>दीर्घश्मश्रुधरं नॄणां शोणितेन समुक्षितम्   ॥14-056-001॥</td></tr>
<tr><td>चकार न व्यथां विप्रो राजा त्वेनमथाब्रवीत्। <br>प्रत्युत्थाय महातेजा भयकर्ता यमोपमः   ॥14-056-002॥</td></tr>
<tr><td>दिष्ट्या त्वमसि कल्याण षष्ठे काले ममान्तिकम्। <br>भक्षं मृगयमाणस्य संप्राप्तो द्विजसत्तम   ॥14-056-003॥</td></tr>
<tr><td> उत्तङ्क उवाच। <br>राजन्गुर्वर्थिनं विद्धि चरन्तं मामिहागतम्। <br>न च गुर्वर्थमुद्युक्तं हिंस्यमाहुर्मनीषिणः   ॥14-056-004॥</td></tr>
<tr><td> राजोवाच। <br>षष्ठे काले ममाहारो विहितो द्विजसत्तम। <br>न च शक्यः समुत्स्रष्टुं क्षुधितेन मयाद्य वै   ॥14-056-005॥</td></tr>
<tr><td> उत्तङ्क उवाच। <br>एवमस्तु महाराज समयः क्रियतां तु मे। <br>गुर्वर्थमभिनिर्वर्त्य पुनरेष्यामि ते वशम्   ॥14-056-006॥</td></tr>
<tr><td>संश्रुतश्च मया योऽर्थो गुरवे राजसत्तम। <br>त्वदधीनः स राजेन्द्र तं त्वा भिक्षे नरेश्वर   ॥14-056-007॥</td></tr>
<tr><td>ददासि विप्रमुख्येभ्यस्त्वं हि रत्नानि सर्वशः। <br>दाता त्वं च नरव्याघ्र पात्रभूतः क्षिताविह। <br>पात्रं प्रतिग्रहे चापि विद्धि मां नृपसत्तम   ॥14-056-008॥</td></tr>
<tr><td>उपाकृत्य गुरोरर्थं त्वदायत्तमरिंदम। <br>समयेनेह राजेन्द्र पुनरेष्यामि ते वशम्   ॥14-056-009॥</td></tr>
<tr><td>सत्यं ते प्रतिजानामि नात्र मिथ्यास्ति किंचन। <br>अनृतं नोक्तपूर्वं मे स्वैरेष्वपि कुतोऽन्यथा   ॥14-056-010॥</td></tr>
<tr><td> सौदास उवाच। <br>यदि मत्तस्त्वदायत्तो गुर्वर्थः कृत एव सः। <br>यदि चास्मि प्रतिग्राह्यः सांप्रतं तद्ब्रवीहि मे   ॥14-056-011॥</td></tr>
<tr><td> उत्तङ्क उवाच। <br>प्रतिग्राह्यो मतो मे त्वं सदैव पुरुषर्षभ। <br>सोऽहं त्वामनुसंप्राप्तो भिक्षितुं मणिकुण्डले   ॥14-056-012॥</td></tr>
<tr><td> सौदास उवाच। <br>पत्न्यास्ते मम विप्रर्षे रुचिरे मणिकुण्डले। <br>वरयार्थं त्वमन्यं वै तं ते दास्यामि सुव्रत   ॥14-056-013॥</td></tr>
<tr><td> उत्तङ्क उवाच। <br>अलं ते व्यपदेशेन प्रमाणं यदि ते वयम्। <br>प्रयच्छ कुण्डले मे त्वं सत्यवाग्भव पार्थिव   ॥14-056-014॥</td></tr>
<tr><td> वैशंपायन उवाच। <br>इत्युक्तस्त्वब्रवीद्राजा तमुत्तङ्कं पुनर्वचः। <br>गच्छ मद्वचनाद्देवीं ब्रूहि देहीति सत्तम   ॥14-056-015॥</td></tr>
<tr><td>सैवमुक्ता त्वया नूनं मद्वाक्येन शुचिस्मिता। <br>प्रदास्यति द्विजश्रेष्ठ कुण्डले ते न संशयः   ॥14-056-016॥</td></tr>
<tr><td> उत्तङ्क उवाच। <br>क्व पत्नी भवतः शक्या मया द्रष्टुं नरेश्वर। <br>स्वयं वापि भवान्पत्नीं किमर्थं नोपसर्पति   ॥14-056-017॥</td></tr>
<tr><td> सौदास उवाच। <br>द्रक्ष्यते तां भवानद्य कस्मिंश्चिद्वननिर्झरे। <br>षष्ठे काले न हि मया सा शक्या द्रष्टुमद्य वै   ॥14-056-018॥</td></tr>
<tr><td>उत्तङ्कस्तु तथोक्तः स जगाम भरतर्षभ। <br>मदयन्तीं च दृष्ट्वा सोऽज्ञापयत्स्वं प्रयोजनम्   ॥14-056-019॥</td></tr>
<tr><td>सौदासवचनं श्रुत्वा ततः सा पृथुलोचना। <br>प्रत्युवाच महाबुद्धिमुत्तङ्कं जनमेजय   ॥14-056-020॥</td></tr>
<tr><td>एवमेतन्महाब्रह्मन्नानृतं वदसेऽनघ। <br>अभिज्ञानं तु किंचित्त्वं समानेतुमिहार्हसि   ॥14-056-021॥</td></tr>
<tr><td>इमे हि दिव्ये मणिकुण्डले मे; देवाश्च यक्षाश्च महोरगाश्च। <br>तैस्तैरुपायैः परिहर्तुकामा;श्छिद्रेषु नित्यं परितर्कयन्ति   ॥14-056-022॥</td></tr>
<tr><td>निक्षिप्तमेतद्भुवि पन्नगास्तु; रत्नं समासाद्य परामृषेयुः। <br>यक्षास्तथोच्छिष्टधृतं सुराश्च; निद्रावशं त्वा परिधर्षयेयुः   ॥14-056-023॥</td></tr>
<tr><td>छिद्रेष्वेतेषु हि सदा ह्यधृष्येषु द्विजर्षभ। <br>देवराक्षसनागानामप्रमत्तेन धार्यते   ॥14-056-024॥</td></tr>
<tr><td>स्यन्देते हि दिवा रुक्मं रात्रौ च द्विजसत्तम। <br>नक्तं नक्षत्रताराणां प्रभामाक्षिप्य वर्तते   ॥14-056-025॥</td></tr>
<tr><td>एते ह्यामुच्य भगवन्क्षुत्पिपासाभयं कुतः। <br>विषाग्निश्वापदेभ्यश्च भयं जातु न विद्यते   ॥14-056-026॥</td></tr>
<tr><td>ह्रस्वेन चैते आमुक्ते भवतो ह्रस्वके तदा। <br>अनुरूपेण चामुक्ते तत्प्रमाणे हि जायतः   ॥14-056-027॥</td></tr>
<tr><td>एवंविधे ममैते वै कुण्डले परमार्चिते। <br>त्रिषु लोकेषु विख्याते तदभिज्ञानमानय   ॥14-056-028॥</td></tr>
</table>
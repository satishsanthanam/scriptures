<table border = "1"><tr><td>Verse</td></tr>
<tr><td> ब्राह्मण उवाच। <br>गन्धान्न जिघ्रामि रसान्न वेद्मि; रूपं न पश्यामि न च स्पृशामि। <br>न चापि शब्दान्विविधाञ्शृणोमि; न चापि संकल्पमुपैमि किंचित्   ॥14-028-001॥</td></tr>
<tr><td>अर्थानिष्टान्कामयते स्वभावः; सर्वान्द्वेष्यान्प्रद्विषते स्वभावः। <br>कामद्वेषावुद्भवतः स्वभावा;त्प्राणापानौ जन्तुदेहान्निवेश्य   ॥14-028-002॥</td></tr>
<tr><td>तेभ्यश्चान्यांस्तेष्वनित्यांश्च भावा;न्भूतात्मानं लक्षयेयं शरीरे। <br>तस्मिंस्तिष्ठन्नास्मि शक्यः कथंचि;त्कामक्रोधाभ्यां जरया मृत्युना च   ॥14-028-003॥</td></tr>
<tr><td>अकामयानस्य च सर्वकामा;नविद्विषाणस्य च सर्वदोषान्। <br>न मे स्वभावेषु भवन्ति लेपा;स्तोयस्य बिन्दोरिव पुष्करेषु   ॥14-028-004॥</td></tr>
<tr><td>नित्यस्य चैतस्य भवन्ति नित्या; निरीक्षमाणस्य बहून्स्वभावान्। <br>न सज्जते कर्मसु भोगजालं; दिवीव सूर्यस्य मयूखजालम्   ॥14-028-005॥</td></tr>
<tr><td>अत्राप्युदाहरन्तीममितिहासं पुरातनम्। <br>अध्वर्युयतिसंवादं तं निबोध यशस्विनि   ॥14-028-006॥</td></tr>
<tr><td>प्रोक्ष्यमाणं पशुं दृष्ट्वा यज्ञकर्मण्यथाब्रवीत्। <br>यतिरध्वर्युमासीनो हिंसेयमिति कुत्सयन्   ॥14-028-007॥</td></tr>
<tr><td>तमध्वर्युः प्रत्युवाच नायं छागो विनश्यति। <br>श्रेयसा योक्ष्यते जन्तुर्यदि श्रुतिरियं तथा   ॥14-028-008॥</td></tr>
<tr><td>यो ह्यस्य पार्थिवो भागः पृथिवीं स गमिष्यति। <br>यदस्य वारिजं किंचिदपस्तत्प्रतिपद्यते   ॥14-028-009॥</td></tr>
<tr><td>सूर्यं चक्षुर्दिशः श्रोत्रे प्राणोऽस्य दिवमेव च। <br>आगमे वर्तमानस्य न मे दोषोऽस्ति कश्चन   ॥14-028-010॥</td></tr>
<tr><td> यतिरुवाच। <br>प्राणैर्वियोगे छागस्य यदि श्रेयः प्रपश्यसि। <br>छागार्थे वर्तते यज्ञो भवतः किं प्रयोजनम्   ॥14-028-011॥</td></tr>
<tr><td>अनु त्वा मन्यतां माता पिता भ्राता सखापि च। <br>मन्त्रयस्वैनमुन्नीय परवन्तं विशेषतः   ॥14-028-012॥</td></tr>
<tr><td>य एवमनुमन्येरंस्तान्भवान्प्रष्टुमर्हति। <br>तेषामनुमतं श्रुत्वा शक्या कर्तुं विचारणा   ॥14-028-013॥</td></tr>
<tr><td>प्राणा अप्यस्य छागस्य प्रापितास्ते स्वयोनिषु। <br>शरीरं केवलं शिष्टं निश्चेष्टमिति मे मतिः   ॥14-028-014॥</td></tr>
<tr><td>इन्धनस्य तु तुल्येन शरीरेण विचेतसा। <br>हिंसा निर्वेष्टुकामानामिन्धनं पशुसंज्ञितम्   ॥14-028-015॥</td></tr>
<tr><td>अहिंसा सर्वधर्माणामिति वृद्धानुशासनम्। <br>यदहिंस्रं भवेत्कर्म तत्कार्यमिति विद्महे   ॥14-028-016॥</td></tr>
<tr><td>अहिंसेति प्रतिज्ञेयं यदि वक्ष्याम्यतः परम्। <br>शक्यं बहुविधं वक्तुं भवतः कार्यदूषणम्   ॥14-028-017॥</td></tr>
<tr><td>अहिंसा सर्वभूतानां नित्यमस्मासु रोचते। <br>प्रत्यक्षतः साधयामो न परोक्षमुपास्महे   ॥14-028-018॥</td></tr>
<tr><td> अध्वर्युरुवाच। <br>भूमेर्गन्धगुणान्भुङ्क्षे पिबस्यापोमयान्रसान्। <br>ज्योतिषां पश्यसे रूपं स्पृशस्यनिलजान्गुणान्   ॥14-028-019॥</td></tr>
<tr><td>शृणोष्याकाशजं शब्दं मनसा मन्यसे मतिम्। <br>सर्वाण्येतानि भूतानि प्राणा इति च मन्यसे   ॥14-028-020॥</td></tr>
<tr><td>प्राणादाने च नित्योऽसि हिंसायां वर्तते भवान्। <br>नास्ति चेष्टा विना हिंसां किं वा त्वं मन्यसे द्विज   ॥14-028-021॥</td></tr>
<tr><td> यतिरुवाच। <br>अक्षरं च क्षरं चैव द्वैधीभावोऽयमात्मनः। <br>अक्षरं तत्र सद्भावः स्वभावः क्षर उच्यते   ॥14-028-022॥</td></tr>
<tr><td>प्राणो जिह्वा मनः सत्त्वं स्वभावो रजसा सह। <br>भावैरेतैर्विमुक्तस्य निर्द्वंद्वस्य निराशिषः   ॥14-028-023॥</td></tr>
<tr><td>समस्य सर्वभूतेषु निर्ममस्य जितात्मनः। <br>समन्तात्परिमुक्तस्य न भयं विद्यते क्वचित्   ॥14-028-024॥</td></tr>
<tr><td> अध्वर्युरुवाच। <br>सद्भिरेवेह संवासः कार्यो मतिमतां वर। <br>भवतो हि मतं श्रुत्वा प्रतिभाति मतिर्मम   ॥14-028-025॥</td></tr>
<tr><td>भगवन्भगवद्बुद्ध्या प्रतिबुद्धो ब्रवीम्यहम्। <br>मतं मन्तुं क्रतुं कर्तुं नापराधोऽस्ति मे द्विज   ॥14-028-026॥</td></tr>
<tr><td> ब्राह्मण उवाच। <br>उपपत्त्या यतिस्तूष्णीं वर्तमानस्ततः परम्। <br>अध्वर्युरपि निर्मोहः प्रचचार महामखे   ॥14-028-027॥</td></tr>
<tr><td>एवमेतादृशं मोक्षं सुसूक्ष्मं ब्राह्मणा विदुः। <br>विदित्वा चानुतिष्ठन्ति क्षेत्रज्ञेनानुदर्शिना   ॥14-028-028॥</td></tr>
</table>
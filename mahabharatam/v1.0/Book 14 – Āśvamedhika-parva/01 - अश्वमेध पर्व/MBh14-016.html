<table border = "1"><tr><td>Verse</td></tr>
<tr><td> जनमेजय उवाच। <br>सभायां वसतोस्तस्यां निहत्यारीन्महात्मनोः। <br>केशवार्जुनयोः का नु कथा समभवद्द्विज   ॥14-016-001॥</td></tr>
<tr><td> वैशंपायन उवाच। <br>कृष्णेन सहितः पार्थः स्वराज्यं प्राप्य केवलम्। <br>तस्यां सभायां रम्यायां विजहार मुदा युतः   ॥14-016-002॥</td></tr>
<tr><td>ततः कंचित्सभोद्देशं स्वर्गोद्देशसमं नृप। <br>यदृच्छया तौ मुदितौ जग्मतुः स्वजनावृतौ   ॥14-016-003॥</td></tr>
<tr><td>ततः प्रतीतः कृष्णेन सहितः पाण्डवोऽर्जुनः। <br>निरीक्ष्य तां सभां रम्यामिदं वचनमब्रवीत्   ॥14-016-004॥</td></tr>
<tr><td>विदितं ते महाबाहो संग्रामे समुपस्थिते। <br>माहात्म्यं देवकीमातस्तच्च ते रूपमैश्वरम्   ॥14-016-005॥</td></tr>
<tr><td>यत्तु तद्भवता प्रोक्तं तदा केशव सौहृदात्। <br>तत्सर्वं पुरुषव्याघ्र नष्टं मे नष्टचेतसः   ॥14-016-006॥</td></tr>
<tr><td>मम कौतूहलं त्वस्ति तेष्वर्थेषु पुनः प्रभो। <br>भवांश्च द्वारकां गन्ता नचिरादिव माधव   ॥14-016-007॥</td></tr>
<tr><td>एवमुक्तस्ततः कृष्णः फल्गुनं प्रत्यभाषत। <br>परिष्वज्य महातेजा वचनं वदतां वरः   ॥14-016-008॥</td></tr>
<tr><td>श्रावितस्त्वं मया गुह्यं ज्ञापितश्च सनातनम्। <br>धर्मं स्वरूपिणं पार्थ सर्वलोकांश्च शाश्वतान्   ॥14-016-009॥</td></tr>
<tr><td>अबुद्ध्वा यन्न गृह्णीथास्तन्मे सुमहदप्रियम्। <br>नूनमश्रद्दधानोऽसि दुर्मेधाश्चासि पाण्डव   ॥14-016-010॥</td></tr>
<tr><td>स हि धर्मः सुपर्याप्तो ब्रह्मणः पदवेदने। <br>न शक्यं तन्मया भूयस्तथा वक्तुमशेषतः   ॥14-016-011॥</td></tr>
<tr><td>परं हि ब्रह्म कथितं योगयुक्तेन तन्मया। <br>इतिहासं तु वक्ष्यामि तस्मिन्नर्थे पुरातनम्   ॥14-016-012॥</td></tr>
<tr><td>यथा तां बुद्धिमास्थाय गतिमग्र्यां गमिष्यसि। <br>शृणु धर्मभृतां श्रेष्ठ गदतः सर्वमेव मे   ॥14-016-013॥</td></tr>
<tr><td>आगच्छद्ब्राह्मणः कश्चित्स्वर्गलोकादरिंदम। <br>ब्रह्मलोकाच्च दुर्धर्षः सोऽस्माभिः पूजितोऽभवत्   ॥14-016-014॥</td></tr>
<tr><td>अस्माभिः परिपृष्टश्च यदाह भरतर्षभ। <br>दिव्येन विधिना पार्थ तच्छृणुष्वाविचारयन्   ॥14-016-015॥</td></tr>
<tr><td> ब्राह्मण उवाच। <br>मोक्षधर्मं समाश्रित्य कृष्ण यन्मानुपृच्छसि। <br>भूतानामनुकम्पार्थं यन्मोहच्छेदनं प्रभो   ॥14-016-016॥</td></tr>
<tr><td>तत्तेऽहं संप्रवक्ष्यामि यथावन्मधुसूदन। <br>शृणुष्वावहितो भूत्वा गदतो मम माधव   ॥14-016-017॥</td></tr>
<tr><td>कश्चिद्विप्रस्तपोयुक्तः काश्यपो धर्मवित्तमः। <br>आससाद द्विजं कंचिद्धर्माणामागतागमम्   ॥14-016-018॥</td></tr>
<tr><td>गतागते सुबहुशो ज्ञानविज्ञानपारगम्। <br>लोकतत्त्वार्थकुशलं ज्ञातारं सुखदुःखयोः   ॥14-016-019॥</td></tr>
<tr><td>जातीमरणतत्त्वज्ञं कोविदं पुण्यपापयोः। <br>द्रष्टारमुच्चनीचानां कर्मभिर्देहिनां गतिम्   ॥14-016-020॥</td></tr>
<tr><td>चरन्तं मुक्तवत्सिद्धं प्रशान्तं संयतेन्द्रियम्। <br>दीप्यमानं श्रिया ब्राह्म्या क्रममाणं च सर्वशः   ॥14-016-021॥</td></tr>
<tr><td>अन्तर्धानगतिज्ञं च श्रुत्वा तत्त्वेन काश्यपः। <br>तथैवान्तर्हितैः सिद्धैर्यान्तं चक्रधरैः सह   ॥14-016-022॥</td></tr>
<tr><td>संभाषमाणमेकान्ते समासीनं च तैः सह। <br>यदृच्छया च गच्छन्तमसक्तं पवनं यथा   ॥14-016-023॥</td></tr>
<tr><td>तं समासाद्य मेधावी स तदा द्विजसत्तमः। <br>चरणौ धर्मकामो वै तपस्वी सुसमाहितः। <br>प्रतिपेदे यथान्यायं भक्त्या परमया युतः   ॥14-016-024॥</td></tr>
<tr><td>विस्मितश्चाद्भुतं दृष्ट्वा काश्यपस्तं द्विजोत्तमम्। <br>परिचारेण महता गुरुं वैद्यमतोषयत्   ॥14-016-025॥</td></tr>
<tr><td>प्रीतात्मा चोपपन्नश्च श्रुतचारित्रसंयुतः। <br>भावेन तोषयच्चैनं गुरुवृत्त्या परंतपः   ॥14-016-026॥</td></tr>
<tr><td>तस्मै तुष्टः स शिष्याय प्रसन्नोऽथाब्रवीद्गुरुः। <br>सिद्धिं परामभिप्रेक्ष्य शृणु तन्मे जनार्दन   ॥14-016-027॥</td></tr>
<tr><td>विविधैः कर्मभिस्तात पुण्ययोगैश्च केवलैः। <br>गच्छन्तीह गतिं मर्त्या देवलोकेऽपि च स्थितिम्   ॥14-016-028॥</td></tr>
<tr><td>न क्वचित्सुखमत्यन्तं न क्वचिच्छाश्वती स्थितिः। <br>स्थानाच्च महतो भ्रंशो दुःखलब्धात्पुनः पुनः   ॥14-016-029॥</td></tr>
<tr><td>अशुभा गतयः प्राप्ताः कष्टा मे पापसेवनात्। <br>काममन्युपरीतेन तृष्णया मोहितेन च   ॥14-016-030॥</td></tr>
<tr><td>पुनः पुनश्च मरणं जन्म चैव पुनः पुनः। <br>आहारा विविधा भुक्ताः पीता नानाविधाः स्तनाः   ॥14-016-031॥</td></tr>
<tr><td>मातरो विविधा दृष्टाः पितरश्च पृथग्विधाः। <br>सुखानि च विचित्राणि दुःखानि च मयानघ   ॥14-016-032॥</td></tr>
<tr><td>प्रियैर्विवासो बहुशः संवासश्चाप्रियैः सह। <br>धननाशश्च संप्राप्तो लब्ध्वा दुःखेन तद्धनम्   ॥14-016-033॥</td></tr>
<tr><td>अवमानाः सुकष्टाश्च परतः स्वजनात्तथा। <br>शारीरा मानसाश्चापि वेदना भृशदारुणाः   ॥14-016-034॥</td></tr>
<tr><td>प्राप्ता विमाननाश्चोग्रा वधबन्धाश्च दारुणाः। <br>पतनं निरये चैव यातनाश्च यमक्षये   ॥14-016-035॥</td></tr>
<tr><td>जरा रोगाश्च सततं वासनानि च भूरिशः। <br>लोकेऽस्मिन्ननुभूतानि द्वंद्वजानि भृशं मया   ॥14-016-036॥</td></tr>
<tr><td>ततः कदाचिन्निर्वेदान्निकारान्निकृतेन च। <br>लोकतन्त्रं परित्यक्तं दुःखार्तेन भृशं मया। <br>ततः सिद्धिरियं प्राप्ता प्रसादादात्मनो मया   ॥14-016-037॥</td></tr>
<tr><td>नाहं पुनरिहागन्ता लोकानालोकयाम्यहम्। <br>आ सिद्धेरा प्रजासर्गादात्मनो मे गतिः शुभा   ॥14-016-038॥</td></tr>
<tr><td>उपलब्धा द्विजश्रेष्ठ तथेयं सिद्धिरुत्तमा। <br>इतः परं गमिष्यामि ततः परतरं पुनः। <br>ब्रह्मणः पदमव्यग्रं मा ते भूदत्र संशयः   ॥14-016-039॥</td></tr>
<tr><td>नाहं पुनरिहागन्ता मर्त्यलोकं परंतप। <br>प्रीतोऽस्मि ते महाप्राज्ञ ब्रूहि किं करवाणि ते   ॥14-016-040॥</td></tr>
<tr><td>यदीप्सुरुपपन्नस्त्वं तस्य कालोऽयमागतः। <br>अभिजाने च तदहं यदर्थं मा त्वमागतः। <br>अचिरात्तु गमिष्यामि येनाहं त्वामचूचुदम्   ॥14-016-041॥</td></tr>
<tr><td>भृशं प्रीतोऽस्मि भवतश्चारित्रेण विचक्षण। <br>परिपृच्छ यावद्भवते भाषेयं यत्तवेप्सितम्   ॥14-016-042॥</td></tr>
<tr><td>बहु मन्ये च ते बुद्धिं भृशं संपूजयामि च। <br>येनाहं भवता बुद्धो मेधावी ह्यसि काश्यप   ॥14-016-043॥</td></tr>
</table>
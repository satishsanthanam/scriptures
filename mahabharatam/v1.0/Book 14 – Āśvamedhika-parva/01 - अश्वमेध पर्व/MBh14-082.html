<table border = "1"><tr><td>Verse</td></tr>
<tr><td> अर्जुन उवाच। <br>किमागमनकृत्यं ते कौरव्यकुलनन्दिनि। <br>मणिपूरपतेर्मातुस्तथैव च रणाजिरे   ॥14-082-001॥</td></tr>
<tr><td>कच्चित्कुशलकामासि राज्ञोऽस्य भुजगात्मजे। <br>मम वा चञ्चलापाङ्गे कच्चित्त्वं शुभमिच्छसि   ॥14-082-002॥</td></tr>
<tr><td>कच्चित्ते पृथुलश्रोणि नाप्रियं शुभदर्शने। <br>अकार्षमहमज्ञानादयं वा बभ्रुवाहनः   ॥14-082-003॥</td></tr>
<tr><td>कच्चिच्च राजपुत्री ते सपत्नी चैत्रवाहिनी। <br>चित्राङ्गदा वरारोहा नापराध्यति किंचन   ॥14-082-004॥</td></tr>
<tr><td>तमुवाचोरगपतेर्दुहिता प्रहसन्त्यथ। <br>न मे त्वमपराद्धोऽसि न नृपो बभ्रुवाहनः। <br>न जनित्री तथास्येयं मम या प्रेष्यवत्स्थिता   ॥14-082-005॥</td></tr>
<tr><td>श्रूयतां यद्यथा चेदं मया सर्वं विचेष्टितम्। <br>न मे कोपस्त्वया कार्यः शिरसा त्वां प्रसादये   ॥14-082-006॥</td></tr>
<tr><td>त्वत्प्रीत्यर्थं हि कौरव्य कृतमेतन्मयानघ। <br>यत्तच्छृणु महाबाहो निखिलेन धनंजय   ॥14-082-007॥</td></tr>
<tr><td>महाभारतयुद्धे यत्त्वया शांतनवो नृपः। <br>अधर्मेण हतः पार्थ तस्यैषा निष्कृतिः कृता   ॥14-082-008॥</td></tr>
<tr><td>न हि भीष्मस्त्वया वीर युध्यमानो निपातितः। <br>शिखण्डिना तु संसक्तस्तमाश्रित्य हतस्त्वया   ॥14-082-009॥</td></tr>
<tr><td>तस्य शान्तिमकृत्वा तु त्यजेस्त्वं यदि जीवितम्। <br>कर्मणा तेन पापेन पतेथा निरये ध्रुवम्   ॥14-082-010॥</td></tr>
<tr><td>एषा तु विहिता शान्तिः पुत्राद्यां प्राप्तवानसि। <br>वसुभिर्वसुधापाल गङ्गया च महामते   ॥14-082-011॥</td></tr>
<tr><td>पुरा हि श्रुतमेतद्वै वसुभिः कथितं मया। <br>गङ्गायास्तीरमागम्य हते शांतनवे नृपे   ॥14-082-012॥</td></tr>
<tr><td>आप्लुत्य देवा वसवः समेत्य च महानदीम्। <br>इदमूचुर्वचो घोरं भागीरथ्या मते तदा   ॥14-082-013॥</td></tr>
<tr><td>एष शांतनवो भीष्मो निहतः सव्यसाचिना। <br>अयुध्यमानः संग्रामे संसक्तोऽन्येन भामिनि   ॥14-082-014॥</td></tr>
<tr><td>तदनेनाभिषङ्गेण वयमप्यर्जुनं शुभे। <br>शापेन योजयामेति तथास्त्विति च साब्रवीत्   ॥14-082-015॥</td></tr>
<tr><td>तदहं पितुरावेद्य भृशं प्रव्यथितेन्द्रिया। <br>अभवं स च तच्छ्रुत्वा विषादमगमत्परम्   ॥14-082-016॥</td></tr>
<tr><td>पिता तु मे वसून्गत्वा त्वदर्थं समयाचत। <br>पुनः पुनः प्रसाद्यैनांस्त एनमिदमब्रुवन्   ॥14-082-017॥</td></tr>
<tr><td>पुनस्तस्य महाभाग मणिपूरेश्वरो युवा। <br>स एनं रणमध्यस्थं शरैः पातयिता भुवि   ॥14-082-018॥</td></tr>
<tr><td>एवं कृते स नागेन्द्र मुक्तशापो भविष्यति। <br>गच्छेति वसुभिश्चोक्तो मम चेदं शशंस सः   ॥14-082-019॥</td></tr>
<tr><td>तच्छ्रुत्वा त्वं मया तस्माच्छापादसि विमोक्षितः। <br>न हि त्वां देवराजोऽपि समरेषु पराजयेत्   ॥14-082-020॥</td></tr>
<tr><td>आत्मा पुत्रः स्मृतस्तस्मात्तेनेहासि पराजितः। <br>नात्र दोषो मम मतः कथं वा मन्यसे विभो   ॥14-082-021॥</td></tr>
<tr><td>इत्येवमुक्तो विजयः प्रसन्नात्माब्रवीदिदम्। <br>सर्वं मे सुप्रियं देवि यदेतत्कृतवत्यसि   ॥14-082-022॥</td></tr>
<tr><td>इत्युक्त्वाथाब्रवीत्पुत्रं मणिपूरेश्वरं जयः। <br>चित्राङ्गदायाः शृण्वन्त्याः कौरव्यदुहितुस्तथा   ॥14-082-023॥</td></tr>
<tr><td>युधिष्ठिरस्याश्वमेधः परां चैत्रीं भविष्यति। <br>तत्रागच्छेः सहामात्यो मातृभ्यां सहितो नृप   ॥14-082-024॥</td></tr>
<tr><td>इत्येवमुक्तः पार्थेन स राजा बभ्रुवाहनः। <br>उवाच पितरं धीमानिदमस्राविलेक्षणः   ॥14-082-025॥</td></tr>
<tr><td>उपयास्यामि धर्मज्ञ भवतः शासनादहम्। <br>अश्वमेधे महायज्ञे द्विजातिपरिवेषकः   ॥14-082-026॥</td></tr>
<tr><td>मम त्वनुग्रहार्थाय प्रविशस्व पुरं स्वकम्। <br>भार्याभ्यां सह शत्रुघ्न मा भूत्तेऽत्र विचारणा   ॥14-082-027॥</td></tr>
<tr><td>उषित्वेह विशल्यस्त्वं सुखं स्वे वेश्मनि प्रभो। <br>पुनरश्वानुगमनं कर्तासि जयतां वर   ॥14-082-028॥</td></tr>
<tr><td>इत्युक्तः स तु पुत्रेण तदा वानरकेतनः। <br>स्मयन्प्रोवाच कौन्तेयस्तदा चित्राङ्गदासुतम्   ॥14-082-029॥</td></tr>
<tr><td>विदितं ते महाबाहो यथा दीक्षां चराम्यहम्। <br>न स तावत्प्रवेक्ष्यामि पुरं ते पृथुलोचन   ॥14-082-030॥</td></tr>
<tr><td>यथाकामं प्रयात्येष यज्ञियश्च तुरंगमः। <br>स्वस्ति तेऽस्तु गमिष्यामि न स्थानं विद्यते मम   ॥14-082-031॥</td></tr>
<tr><td>स तत्र विधिवत्तेन पूजितः पाकशासनिः। <br>भार्याभ्यामभ्यनुज्ञातः प्रायाद्भरतसत्तमः   ॥14-082-032॥</td></tr>
</table>
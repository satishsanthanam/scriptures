Verse
 ब्राह्मण उवाच। <br>शुभानामशुभानां च नेह नाशोऽस्ति कर्मणाम्। <br>प्राप्य प्राप्य तु पच्यन्ते क्षेत्रं क्षेत्रं तथा तथा   ॥14-018-001॥
यथा प्रसूयमानस्तु फली दद्यात्फलं बहु। <br>तथा स्याद्विपुलं पुण्यं शुद्धेन मनसा कृतम्   ॥14-018-002॥
पापं चापि तथैव स्यात्पापेन मनसा कृतम्। <br>पुरोधाय मनो हीह कर्मण्यात्मा प्रवर्तते   ॥14-018-003॥
यथा कर्मसमादिष्टं काममन्युसमावृतः। <br>नरो गर्भं प्रविशति तच्चापि शृणु चोत्तरम्   ॥14-018-004॥
शुक्रं शोणितसंसृष्टं स्त्रिया गर्भाशयं गतम्। <br>क्षेत्रं कर्मजमाप्नोति शुभं वा यदि वाशुभम्   ॥14-018-005॥
सौक्ष्म्यादव्यक्तभावाच्च न स क्वचन सज्जते। <br>संप्राप्य ब्रह्मणः कायं तस्मात्तद्ब्रह्म शाश्वतम्। <br>तद्बीजं सर्वभूतानां तेन जीवन्ति जन्तवः   ॥14-018-006॥
स जीवः सर्वगात्राणि गर्भस्याविश्य भागशः। <br>दधाति चेतसा सद्यः प्राणस्थानेष्ववस्थितः। <br>ततः स्पन्दयतेऽङ्गानि स गर्भश्चेतनान्वितः   ॥14-018-007॥
यथा हि लोहनिष्यन्दो निषिक्तो बिम्बविग्रहम्। <br>उपैति तद्वज्जानीहि गर्भे जीवप्रवेशनम्   ॥14-018-008॥
लोहपिण्डं यथा वह्निः प्रविशत्यभितापयन्। <br>तथा त्वमपि जानीहि गर्भे जीवोपपादनम्   ॥14-018-009॥
यथा च दीपः शरणं दीप्यमानः प्रकाशयेत्। <br>एवमेव शरीराणि प्रकाशयति चेतना   ॥14-018-010॥
यद्यच्च कुरुते कर्म शुभं वा यदि वाशुभम्। <br>पूर्वदेहकृतं सर्वमवश्यमुपभुज्यते   ॥14-018-011॥
ततस्तत्क्षीयते चैव पुनश्चान्यत्प्रचीयते। <br>यावत्तन्मोक्षयोगस्थं धर्मं नैवावबुध्यते   ॥14-018-012॥
तत्र धर्मं प्रवक्ष्यामि सुखी भवति येन वै। <br>आवर्तमानो जातीषु तथान्योन्यासु सत्तम   ॥14-018-013॥
दानं व्रतं ब्रह्मचर्यं यथोक्तव्रतधारणम्। <br>दमः प्रशान्तता चैव भूतानां चानुकम्पनम्   ॥14-018-014॥
संयमश्चानृशंस्यं च परस्वादानवर्जनम्। <br>व्यलीकानामकरणं भूतानां यत्र सा भुवि   ॥14-018-015॥
मातापित्रोश्च शुश्रूषा देवतातिथिपूजनम्। <br>गुरुपूजा घृणा शौचं नित्यमिन्द्रियसंयमः   ॥14-018-016॥
प्रवर्तनं शुभानां च तत्सतां वृत्तमुच्यते। <br>ततो धर्मः प्रभवति यः प्रजाः पाति शाश्वतीः   ॥14-018-017॥
एवं सत्सु सदा पश्येत्तत्र ह्येषा ध्रुवा स्थितिः। <br>आचारो धर्ममाचष्टे यस्मिन्सन्तो व्यवस्थिताः   ॥14-018-018॥
तेषु तद्धर्मनिक्षिप्तं यः स धर्मः सनातनः। <br>यस्तं समभिपद्येत न स दुर्गतिमाप्नुयात्   ॥14-018-019॥
अतो नियम्यते लोकः प्रमुह्य धर्मवर्त्मसु। <br>यस्तु योगी च मुक्तश्च स एतेभ्यो विशिष्यते   ॥14-018-020॥
वर्तमानस्य धर्मेण पुरुषस्य यथा तथा। <br>संसारतारणं ह्यस्य कालेन महता भवेत्   ॥14-018-021॥
एवं पूर्वकृतं कर्म सर्वो जन्तुर्निषेवते। <br>सर्वं तत्कारणं येन निकृतोऽयमिहागतः   ॥14-018-022॥
शरीरग्रहणं चास्य केन पूर्वं प्रकल्पितम्। <br>इत्येवं संशयो लोके तच्च वक्ष्याम्यतः परम्   ॥14-018-023॥
शरीरमात्मनः कृत्वा सर्वभूतपितामहः। <br>त्रैलोक्यमसृजद्ब्रह्मा कृत्स्नं स्थावरजङ्गमम्   ॥14-018-024॥
ततः प्रधानमसृजच्चेतना सा शरीरिणाम्। <br>यया सर्वमिदं व्याप्तं यां लोके परमां विदुः   ॥14-018-025॥
इह तत्क्षरमित्युक्तं परं त्वमृतमक्षरम्। <br>त्रयाणां मिथुनं सर्वमेकैकस्य पृथक्पृथक्   ॥14-018-026॥
असृजत्सर्वभूतानि पूर्वसृष्टः प्रजापतिः। <br>स्थावराणि च भूतानि इत्येषा पौर्विकी श्रुतिः   ॥14-018-027॥
तस्य कालपरीमाणमकरोत्स पितामहः। <br>भूतेषु परिवृत्तिं च पुनरावृत्तिमेव च   ॥14-018-028॥
यथात्र कश्चिन्मेधावी दृष्टात्मा पूर्वजन्मनि। <br>यत्प्रवक्ष्यामि तत्सर्वं यथावदुपपद्यते   ॥14-018-029॥
सुखदुःखे सदा सम्यगनित्ये यः प्रपश्यति। <br>कायं चामेध्यसंघातं विनाशं कर्मसंहितम्   ॥14-018-030॥
यच्च किंचित्सुखं तच्च सर्वं दुःखमिति स्मरन्। <br>संसारसागरं घोरं तरिष्यति सुदुस्तरम्   ॥14-018-031॥
जातीमरणरोगैश्च समाविष्टः प्रधानवित्। <br>चेतनावत्सु चैतन्यं समं भूतेषु पश्यति   ॥14-018-032॥
निर्विद्यते ततः कृत्स्नं मार्गमाणः परं पदम्। <br>तस्योपदेशं वक्ष्यामि याथातथ्येन सत्तम   ॥14-018-033॥
शाश्वतस्याव्ययस्याथ पदस्य ज्ञानमुत्तमम्। <br>प्रोच्यमानं मया विप्र निबोधेदमशेषतः   ॥14-018-034॥

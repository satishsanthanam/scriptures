<table border = "1"><tr><td>Verse</td></tr>
<tr><td> वैशंपायन उवाच। <br>एवं बहुविधैर्वाक्यैर्मुनिभिस्तैस्तपोधनैः। <br>समाश्वस्यत राजर्षिर्हतबन्धुर्युधिष्ठिरः   ॥14-014-001॥</td></tr>
<tr><td>सोऽनुनीतो भगवता विष्टरश्रवसा स्वयम्। <br>द्वैपायनेन कृष्णेन देवस्थानेन चाभिभूः   ॥14-014-002॥</td></tr>
<tr><td>नारदेनाथ भीमेन नकुलेन च पार्थिवः। <br>कृष्णया सहदेवेन विजयेन च धीमता   ॥14-014-003॥</td></tr>
<tr><td>अन्यैश्च पुरुषव्याघ्रैर्ब्राह्मणैः शास्त्रदृष्टिभिः। <br>व्यजहाच्छोकजं दुःखं संतापं चैव मानसम्   ॥14-014-004॥</td></tr>
<tr><td>अर्चयामास देवांश्च ब्राह्मणांश्च युधिष्ठिरः। <br>कृत्वाथ प्रेतकार्याणि बन्धूनां स पुनर्नृपः। <br>अन्वशासत धर्मात्मा पृथिवीं सागराम्बराम्   ॥14-014-005॥</td></tr>
<tr><td>प्रशान्तचेताः कौरव्यः स्वराज्यं प्राप्य केवलम्। <br>व्यासं च नारदं चैव तांश्चान्यानब्रवीन्नृपः   ॥14-014-006॥</td></tr>
<tr><td>आश्वासितोऽहं प्राग्वृद्धैर्भवद्भिर्मुनिपुंगवैः। <br>न सूक्ष्ममपि मे किंचिद्व्यलीकमिह विद्यते   ॥14-014-007॥</td></tr>
<tr><td>अर्थश्च सुमहान्प्राप्तो येन यक्ष्यामि देवताः। <br>पुरस्कृत्येह भवतः समानेष्यामहे मखम्   ॥14-014-008॥</td></tr>
<tr><td>हिमवन्तं त्वया गुप्ता गमिष्यामः पितामह। <br>बह्वाश्चर्यो हि देशः स श्रूयते द्विजसत्तम   ॥14-014-009॥</td></tr>
<tr><td>तथा भगवता चित्रं कल्याणं बहु भाषितम्। <br>देवर्षिणा नारदेन देवस्थानेन चैव ह   ॥14-014-010॥</td></tr>
<tr><td>नाभागधेयः पुरुषः कश्चिदेवंविधान्गुरून्। <br>लभते व्यसनं प्राप्य सुहृदः साधुसंमतान्   ॥14-014-011॥</td></tr>
<tr><td>एवमुक्तास्तु ते राज्ञा सर्व एव महर्षयः। <br>अभ्यनुज्ञाप्य राजानं तथोभौ कृष्णफल्गुनौ। <br>पश्यतामेव सर्वेषां तत्रैवादर्शनं ययुः   ॥14-014-012॥</td></tr>
<tr><td>ततो धर्मसुतो राजा तत्रैवोपाविशत्प्रभुः। <br>एवं नातिमहान्कालः स तेषामभ्यवर्तत   ॥14-014-013॥</td></tr>
<tr><td>कुर्वतां शौचकर्माणि भीष्मस्य निधने तदा। <br>महादानानि विप्रेभ्यो ददतामौर्ध्वदैहिकम्   ॥14-014-014॥</td></tr>
<tr><td>भीष्मकर्णपुरोगाणां कुरूणां कुरुनन्दन। <br>सहितो धृतराष्ट्रेण प्रददावौर्ध्वदैहिकम्   ॥14-014-015॥</td></tr>
<tr><td>ततो दत्त्वा बहु धनं विप्रेभ्यः पाण्डवर्षभः। <br>धृतराष्ट्रं पुरस्कृत्य विवेश गजसाह्वयम्   ॥14-014-016॥</td></tr>
<tr><td>स समाश्वास्य पितरं प्रज्ञाचक्षुषमीश्वरम्। <br>अन्वशाद्वै स धर्मात्मा पृथिवीं भ्रातृभिः सह   ॥14-014-017॥</td></tr>
</table>
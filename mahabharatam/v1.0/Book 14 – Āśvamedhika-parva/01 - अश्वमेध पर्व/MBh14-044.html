<table border = "1"><tr><td>Verse</td></tr>
<tr><td> ब्रह्मोवाच। <br>यदादिमध्यपर्यन्तं ग्रहणोपायमेव च। <br>नामलक्षणसंयुक्तं सर्वं वक्ष्यामि तत्त्वतः   ॥14-044-001॥</td></tr>
<tr><td>अहः पूर्वं ततो रात्रिर्मासाः शुक्लादयः स्मृताः। <br>श्रविष्ठादीनि ऋक्षाणि ऋतवः शिशिरादयः   ॥14-044-002॥</td></tr>
<tr><td>भूमिरादिस्तु गन्धानां रसानामाप एव च। <br>रूपाणां ज्योतिरादिस्तु स्पर्शादिर्वायुरुच्यते। <br>शब्दस्यादिस्तथाकाशमेष भूतकृतो गुणः   ॥14-044-003॥</td></tr>
<tr><td>अतः परं प्रवक्ष्यामि भूतानामादिमुत्तमम्। <br>आदित्यो ज्योतिषामादिरग्निर्भूतादिरिष्यते   ॥14-044-004॥</td></tr>
<tr><td>सावित्री सर्वविद्यानां देवतानां प्रजापतिः। <br>ओंकारः सर्ववेदानां वचसां प्राण एव च। <br>यद्यस्मिन्नियतं लोके सर्वं सावित्रमुच्यते   ॥14-044-005॥</td></tr>
<tr><td>गायत्री छन्दसामादिः पशूनामज उच्यते। <br>गावश्चतुष्पदामादिर्मनुष्याणां द्विजातयः   ॥14-044-006॥</td></tr>
<tr><td>श्येनः पतत्रिणामादिर्यज्ञानां हुतमुत्तमम्। <br>परिसर्पिणां तु सर्वेषां ज्येष्ठः सर्पो द्विजोत्तमाः   ॥14-044-007॥</td></tr>
<tr><td>कृतमादिर्युगानां च सर्वेषां नात्र संशयः। <br>हिरण्यं सर्वरत्नानामोषधीनां यवास्तथा   ॥14-044-008॥</td></tr>
<tr><td>सर्वेषां भक्ष्यभोज्यानामन्नं परममुच्यते। <br>द्रवाणां चैव सर्वेषां पेयानामाप उत्तमाः   ॥14-044-009॥</td></tr>
<tr><td>स्थावराणां च भूतानां सर्वेषामविशेषतः। <br>ब्रह्मक्षेत्रं सदा पुण्यं प्लक्षः प्रथमजः स्मृतः   ॥14-044-010॥</td></tr>
<tr><td>अहं प्रजापतीनां च सर्वेषां नात्र संशयः। <br>मम विष्णुरचिन्त्यात्मा स्वयंभूरिति स स्मृतः   ॥14-044-011॥</td></tr>
<tr><td>पर्वतानां महामेरुः सर्वेषामग्रजः स्मृतः। <br>दिशां च प्रदिशां चोर्ध्वा दिग्जाता प्रथमं तथा   ॥14-044-012॥</td></tr>
<tr><td>तथा त्रिपथगा गङ्गा नदीनामग्रजा स्मृता। <br>तथा सरोदपानानां सर्वेषां सागरोऽग्रजः   ॥14-044-013॥</td></tr>
<tr><td>देवदानवभूतानां पिशाचोरगरक्षसाम्। <br>नरकिंनरयक्षाणां सर्वेषामीश्वरः प्रभुः   ॥14-044-014॥</td></tr>
<tr><td>आदिर्विश्वस्य जगतो विष्णुर्ब्रह्ममयो महान्। <br>भूतं परतरं तस्मात्त्रैलोक्ये नेह विद्यते   ॥14-044-015॥</td></tr>
<tr><td>आश्रमाणां च गार्हस्थ्यं सर्वेषां नात्र संशयः। <br>लोकानामादिरव्यक्तं सर्वस्यान्तस्तदेव च   ॥14-044-016॥</td></tr>
<tr><td>अहान्यस्तमयान्तानि उदयान्ता च शर्वरी। <br>सुखस्यान्तः सदा दुःखं दुःखस्यान्तः सदा सुखम्   ॥14-044-017॥</td></tr>
<tr><td>सर्वे क्षयान्ता निचयाः पतनान्ताः समुच्छ्रयाः। <br>संयोगा विप्रयोगान्ता मरणान्तं हि जीवितम्   ॥14-044-018॥</td></tr>
<tr><td>सर्वं कृतं विनाशान्तं जातस्य मरणं ध्रुवम्। <br>अशाश्वतं हि लोकेऽस्मिन्सर्वं स्थावरजङ्गमम्   ॥14-044-019॥</td></tr>
<tr><td>इष्टं दत्तं तपोऽधीतं व्रतानि नियमाश्च ये। <br>सर्वमेतद्विनाशान्तं ज्ञानस्यान्तो न विद्यते   ॥14-044-020॥</td></tr>
<tr><td>तस्माज्ज्ञानेन शुद्धेन प्रसन्नात्मा समाहितः। <br>निर्ममो निरहंकारो मुच्यते सर्वपाप्मभिः   ॥14-044-021॥</td></tr>
</table>
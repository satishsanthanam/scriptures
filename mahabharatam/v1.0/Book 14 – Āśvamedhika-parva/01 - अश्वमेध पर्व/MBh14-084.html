<table border = "1"><tr><td>Verse</td></tr>
<tr><td> वैशंपायन उवाच। <br>मागधेनार्चितो राजन्पाण्डवः श्वेतवाहनः। <br>दक्षिणां दिशमास्थाय चारयामास तं हयम्   ॥14-084-001॥</td></tr>
<tr><td>ततः स पुनरावृत्य हयः कामचरो बली। <br>आससाद पुरीं रम्यां चेदीनां शुक्तिसाह्वयाम्   ॥14-084-002॥</td></tr>
<tr><td>शरभेणार्चितस्तत्र शिशुपालात्मजेन सः। <br>युद्धपूर्वेण मानेन पूजया च महाबलः   ॥14-084-003॥</td></tr>
<tr><td>तत्रार्चितो ययौ राजंस्तदा स तुरगोत्तमः। <br>काशीनन्ध्रान्कोसलांश्च किरातानथ तङ्गणान्   ॥14-084-004॥</td></tr>
<tr><td>तत्र पूजां यथान्यायं प्रतिगृह्य स पाण्डवः। <br>पुनरावृत्य कौन्तेयो दशार्णानगमत्तदा   ॥14-084-005॥</td></tr>
<tr><td>तत्र चित्राङ्गदो नाम बलवान्वसुधाधिपः। <br>तेन युद्धमभूत्तस्य विजयस्यातिभैरवम्   ॥14-084-006॥</td></tr>
<tr><td>तं चापि वशमानीय किरीटी पुरुषर्षभः। <br>निषादराज्ञो विषयमेकलव्यस्य जग्मिवान्   ॥14-084-007॥</td></tr>
<tr><td>एकलव्यसुतश्चैनं युद्धेन जगृहे तदा। <br>ततश्चक्रे निषादैः स संग्रामं रोमहर्षणम्   ॥14-084-008॥</td></tr>
<tr><td>ततस्तमपि कौन्तेयः समरेष्वपराजितः। <br>जिगाय समरे वीरो यज्ञविघ्नार्थमुद्यतम्   ॥14-084-009॥</td></tr>
<tr><td>स तं जित्वा महाराज नैषादिं पाकशासनिः। <br>अर्चितः प्रययौ भूयो दक्षिणं सलिलार्णवम्   ॥14-084-010॥</td></tr>
<tr><td>तत्रापि द्रविडैरन्ध्रै रौद्रैर्माहिषकैरपि। <br>तथा कोल्लगिरेयैश्च युद्धमासीत्किरीटिनः   ॥14-084-011॥</td></tr>
<tr><td>तुरगस्य वशेनाथ सुराष्ट्रानभितो ययौ। <br>गोकर्णमपि चासाद्य प्रभासमपि जग्मिवान्   ॥14-084-012॥</td></tr>
<tr><td>ततो द्वारवतीं रम्यां वृष्णिवीराभिरक्षिताम्। <br>आससाद हयः श्रीमान्कुरुराजस्य यज्ञियः   ॥14-084-013॥</td></tr>
<tr><td>तमुन्मथ्य हयश्रेष्ठं यादवानां कुमारकाः। <br>प्रययुस्तांस्तदा राजन्नुग्रसेनो न्यवारयत्   ॥14-084-014॥</td></tr>
<tr><td>ततः पुर्या विनिष्क्रम्य वृष्ण्यन्धकपतिस्तदा। <br>सहितो वसुदेवेन मातुलेन किरीटिनः   ॥14-084-015॥</td></tr>
<tr><td>तौ समेत्य कुरुश्रेष्ठं विधिवत्प्रीतिपूर्वकम्। <br>परया भरतश्रेष्ठं पूजया समवस्थितौ। <br>ततस्ताभ्यामनुज्ञातो ययौ येन हयो गतः   ॥14-084-016॥</td></tr>
<tr><td>ततः स पश्चिमं देशं समुद्रस्य तदा हयः। <br>क्रमेण व्यचरत्स्फीतं ततः पञ्चनदं ययौ   ॥14-084-017॥</td></tr>
<tr><td>तस्मादपि स कौरव्य गान्धारविषयं हयः। <br>विचचार यथाकामं कौन्तेयानुगतस्तदा   ॥14-084-018॥</td></tr>
<tr><td>तत्र गान्धारराजेन युद्धमासीन्महात्मनः। <br>घोरं शकुनिपुत्रेण पूर्ववैरानुसारिणा   ॥14-084-019॥</td></tr>
</table>
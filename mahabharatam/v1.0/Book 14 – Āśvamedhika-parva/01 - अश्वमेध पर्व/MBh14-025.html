<table border = "1"><tr><td>Verse</td></tr>
<tr><td> ब्राह्मण उवाच। <br>अत्राप्युदाहरन्तीममितिहासं पुरातनम्। <br>चातुर्होत्रविधानस्य विधानमिह यादृशम्   ॥14-025-001॥</td></tr>
<tr><td>तस्य सर्वस्य विधिवद्विधानमुपदेक्ष्यते। <br>शृणु मे गदतो भद्रे रहस्यमिदमुत्तमम्   ॥14-025-002॥</td></tr>
<tr><td>करणं कर्म कर्ता च मोक्ष इत्येव भामिनि। <br>चत्वार एते होतारो यैरिदं जगदावृतम्   ॥14-025-003॥</td></tr>
<tr><td>होतॄणां साधनं चैव शृणु सर्वमशेषतः। <br>घ्राणं जिह्वा च चक्षुश्च त्वक्च श्रोत्रं च पञ्चमम्। <br>मनो बुद्धिश्च सप्तैते विज्ञेया गुणहेतवः   ॥14-025-004॥</td></tr>
<tr><td>गन्धो रसश्च रूपं च शब्दः स्पर्शश्च पञ्चमः। <br>मन्तव्यमथ बोद्धव्यं सप्तैते कर्महेतवः   ॥14-025-005॥</td></tr>
<tr><td>घ्राता भक्षयिता द्रष्टा स्प्रष्टा श्रोता च पञ्चमः। <br>मन्ता बोद्धा च सप्तैते विज्ञेयाः कर्तृहेतवः   ॥14-025-006॥</td></tr>
<tr><td>स्वगुणं भक्षयन्त्येते गुणवन्तः शुभाशुभम्। <br>अहं च निर्गुणोऽत्रेति सप्तैते मोक्षहेतवः   ॥14-025-007॥</td></tr>
<tr><td>विदुषां बुध्यमानानां स्वं स्वं स्थानं यथाविधि। <br>गुणास्ते देवताभूताः सततं भुञ्जते हविः   ॥14-025-008॥</td></tr>
<tr><td>अदन्ह्यविद्वानन्नानि ममत्वेनोपपद्यते। <br>आत्मार्थं पाचयन्नित्यं ममत्वेनोपहन्यते   ॥14-025-009॥</td></tr>
<tr><td>अभक्ष्यभक्षणं चैव मद्यपानं च हन्ति तम्। <br>स चान्नं हन्ति तच्चान्नं स हत्वा हन्यते बुधः   ॥14-025-010॥</td></tr>
<tr><td>अत्ता ह्यन्नमिदं विद्वान्पुनर्जनयतीश्वरः। <br>स चान्नाज्जायते तस्मिन्सूक्ष्मो नाम व्यतिक्रमः   ॥14-025-011॥</td></tr>
<tr><td>मनसा गम्यते यच्च यच्च वाचा निरुद्यते। <br>श्रोत्रेण श्रूयते यच्च चक्षुषा यच्च दृश्यते   ॥14-025-012॥</td></tr>
<tr><td>स्पर्शेन स्पृश्यते यच्च घ्राणेन घ्रायते च यत्। <br>मनःषष्ठानि संयम्य हवींष्येतानि सर्वशः   ॥14-025-013॥</td></tr>
<tr><td>गुणवत्पावको मह्यं दीप्यते हव्यवाहनः। <br>योगयज्ञः प्रवृत्तो मे ज्ञानब्रह्ममनोद्भवः। <br>प्राणस्तोत्रोऽपानशस्त्रः सर्वत्यागसुदक्षिणः   ॥14-025-014॥</td></tr>
<tr><td>कर्मानुमन्ता ब्रह्मा मे कर्ताध्वर्युः कृतस्तुतिः। <br>कृतप्रशास्ता तच्छास्त्रमपवर्गोऽस्य दक्षिणा   ॥14-025-015॥</td></tr>
<tr><td>ऋचश्चाप्यत्र शंसन्ति नारायणविदो जनाः। <br>नारायणाय देवाय यदबध्नन्पशून्पुरा   ॥14-025-016॥</td></tr>
<tr><td>तत्र सामानि गायन्ति तानि चाहुर्निदर्शनम्। <br>देवं नारायणं भीरु सर्वात्मानं निबोध मे   ॥14-025-017॥</td></tr>
</table>
<table border = "1"><tr><td>Verse</td></tr>
<tr><td> ब्राह्मण उवाच। <br>एकः शास्ता न द्वितीयोऽस्ति शास्ता; यथा नियुक्तोऽस्मि तथा चरामि। <br>हृद्येष तिष्ठन्पुरुषः शास्ति शास्ता; तेनैव युक्तः प्रवणादिवोदकम्   ॥14-026-001॥</td></tr>
<tr><td>एको गुरुर्नास्ति ततो द्वितीयो; यो हृच्छयस्तमहमनुब्रवीमि। <br>तेनानुशिष्टा गुरुणा सदैव; पराभूता दानवाः सर्व एव   ॥14-026-002॥</td></tr>
<tr><td>एको बन्धुर्नास्ति ततो द्वितीयो; यो हृच्छयस्तमहमनुब्रवीमि। <br>तेनानुशिष्टा बान्धवा बन्धुमन्तः; सप्तर्षयः सप्त दिवि प्रभान्ति   ॥14-026-003॥</td></tr>
<tr><td>एकः श्रोता नास्ति ततो द्वितीयो; यो हृच्छयस्तमहमनुब्रवीमि। <br>तस्मिन्गुरौ गुरुवासं निरुष्य; शक्रो गतः सर्वलोकामरत्वम्   ॥14-026-004॥</td></tr>
<tr><td>एको द्वेष्टा नास्ति ततो द्वितीयो; यो हृच्छयस्तमहमनुब्रवीमि। <br>तेनानुशिष्टा गुरुणा सदैव; लोकद्विष्टाः पन्नगाः सर्व एव   ॥14-026-005॥</td></tr>
<tr><td>अत्राप्युदाहरन्तीममितिहासं पुरातनम्। <br>प्रजापतौ पन्नगानां देवर्षीणां च संविदम्   ॥14-026-006॥</td></tr>
<tr><td>देवर्षयश्च नागाश्च असुराश्च प्रजापतिम्। <br>पर्यपृच्छन्नुपासीनाः श्रेयो नः प्रोच्यतामिति   ॥14-026-007॥</td></tr>
<tr><td>तेषां प्रोवाच भगवाञ्श्रेयः समनुपृच्छताम्। <br>ओमित्येकाक्षरं ब्रह्म ते श्रुत्वा प्राद्रवन्दिशः   ॥14-026-008॥</td></tr>
<tr><td>तेषां प्राद्रवमाणानामुपदेशार्थमात्मनः। <br>सर्पाणां दशने भावः प्रवृत्तः पूर्वमेव तु   ॥14-026-009॥</td></tr>
<tr><td>असुराणां प्रवृत्तस्तु दम्भभावः स्वभावजः। <br>दानं देवा व्यवसिता दममेव महर्षयः   ॥14-026-010॥</td></tr>
<tr><td>एकं शास्तारमासाद्य शब्देनैकेन संस्कृताः। <br>नाना व्यवसिताः सर्वे सर्पदेवर्षिदानवाः   ॥14-026-011॥</td></tr>
<tr><td>शृणोत्ययं प्रोच्यमानं गृह्णाति च यथातथम्। <br>पृच्छतस्तावतो भूयो गुरुरन्योऽनुमन्यते   ॥14-026-012॥</td></tr>
<tr><td>तस्य चानुमते कर्म ततः पश्चात्प्रवर्तते। <br>गुरुर्बोद्धा च शत्रुश्च द्वेष्टा च हृदि संश्रितः   ॥14-026-013॥</td></tr>
<tr><td>पापेन विचरँल्लोके पापचारी भवत्ययम्। <br>शुभेन विचरँल्लोके शुभचारी भवत्युत   ॥14-026-014॥</td></tr>
<tr><td>कामचारी तु कामेन य इन्द्रियसुखे रतः। <br>व्रतवारी सदैवैष य इन्द्रियजये रतः   ॥14-026-015॥</td></tr>
<tr><td>अपेतव्रतकर्मा तु केवलं ब्रह्मणि श्रितः। <br>ब्रह्मभूतश्चरँल्लोके ब्रह्मचारी भवत्ययम्   ॥14-026-016॥</td></tr>
<tr><td>ब्रह्मैव समिधस्तस्य ब्रह्माग्निर्ब्रह्मसंस्तरः। <br>आपो ब्रह्म गुरुर्ब्रह्म स ब्रह्मणि समाहितः   ॥14-026-017॥</td></tr>
<tr><td>एतदेतादृशं सूक्ष्मं ब्रह्मचर्यं विदुर्बुधाः। <br>विदित्वा चान्वपद्यन्त क्षेत्रज्ञेनानुदर्शिनः   ॥14-026-018॥</td></tr>
</table>
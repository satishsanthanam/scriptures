<table border = "1"><tr><td>Verse</td></tr>
<tr><td> ब्राह्मण उवाच। <br>त्रयो वै रिपवो लोके नव वै गुणतः स्मृताः। <br>हर्षः स्तम्भोऽभिमानश्च त्रयस्ते सात्त्विका गुणाः   ॥14-031-001॥</td></tr>
<tr><td>शोकः क्रोधोऽतिसंरम्भो राजसास्ते गुणाः स्मृताः। <br>स्वप्नस्तन्द्री च मोहश्च त्रयस्ते तामसा गुणाः   ॥14-031-002॥</td></tr>
<tr><td>एतान्निकृत्य धृतिमान्बाणसंघैरतन्द्रितः। <br>जेतुं परानुत्सहते प्रशान्तात्मा जितेन्द्रियः   ॥14-031-003॥</td></tr>
<tr><td>अत्र गाथाः कीर्तयन्ति पुराकल्पविदो जनाः। <br>अम्बरीषेण या गीता राज्ञा राज्यं प्रशासता   ॥14-031-004॥</td></tr>
<tr><td>समुदीर्णेषु दोषेषु वध्यमानेषु साधुषु। <br>जग्राह तरसा राज्यमम्बरीष इति श्रुतिः   ॥14-031-005॥</td></tr>
<tr><td>स निगृह्य महादोषान्साधून्समभिपूज्य च। <br>जगाम महतीं सिद्धिं गाथां चेमां जगाद ह   ॥14-031-006॥</td></tr>
<tr><td>भूयिष्ठं मे जिता दोषा निहताः सर्वशत्रवः। <br>एको दोषोऽवशिष्टस्तु वध्यः स न हतो मया   ॥14-031-007॥</td></tr>
<tr><td>येन युक्तो जन्तुरयं वैतृष्ण्यं नाधिगच्छति। <br>तृष्णार्त इव निम्नानि धावमानो न बुध्यते   ॥14-031-008॥</td></tr>
<tr><td>अकार्यमपि येनेह प्रयुक्तः सेवते नरः। <br>तं लोभमसिभिस्तीक्ष्णैर्निकृन्तन्तं निकृन्तत   ॥14-031-009॥</td></tr>
<tr><td>लोभाद्धि जायते तृष्णा ततश्चिन्ता प्रसज्यते। <br>स लिप्समानो लभते भूयिष्ठं राजसान्गुणान्   ॥14-031-010॥</td></tr>
<tr><td>स तैर्गुणैः संहतदेहबन्धनः; पुनः पुनर्जायति कर्म चेहते। <br>जन्मक्षये भिन्नविकीर्णदेहः; पुनर्मृत्युं गच्छति जन्मनि स्वे   ॥14-031-011॥</td></tr>
<tr><td>तस्मादेनं सम्यगवेक्ष्य लोभं; निगृह्य धृत्यात्मनि राज्यमिच्छेत्। <br>एतद्राज्यं नान्यदस्तीति विद्या;द्यस्त्वत्र राजा विजितो ममैकः   ॥14-031-012॥</td></tr>
<tr><td>इति राज्ञाम्बरीषेण गाथा गीता यशस्विना। <br>आधिराज्यं पुरस्कृत्य लोभमेकं निकृन्तता   ॥14-031-013॥</td></tr>
</table>
<table border = "1"><tr><td>Verse</td></tr>
<tr><td> वसुदेव उवाच। <br>श्रुतवानस्मि वार्ष्णेय संग्रामं परमाद्भुतम्। <br>नराणां वदतां पुत्र कथोद्घातेषु नित्यशः   ॥14-059-001॥</td></tr>
<tr><td>त्वं तु प्रत्यक्षदर्शी च कार्यज्ञश्च महाभुज। <br>तस्मात्प्रब्रूहि संग्रामं याथातथ्येन मेऽनघ   ॥14-059-002॥</td></tr>
<tr><td>यथा तदभवद्युद्धं पाण्डवानां महात्मनाम्। <br>भीष्मकर्णकृपद्रोणशल्यादिभिरनुत्तमम्   ॥14-059-003॥</td></tr>
<tr><td>अन्येषां क्षत्रियाणां च कृतास्त्राणामनेकशः। <br>नानावेषाकृतिमतां नानादेशनिवासिनाम्   ॥14-059-004॥</td></tr>
<tr><td>इत्युक्तः पुण्डरीकाक्षः पित्रा मातुस्तदन्तिके। <br>शशंस कुरुवीराणां संग्रामे निधनं यथा   ॥14-059-005॥</td></tr>
<tr><td> वासुदेव उवाच। <br>अत्यद्भुतानि कर्माणि क्षत्रियाणां महात्मनाम्। <br>बहुलत्वान्न संख्यातुं शक्यान्यब्दशतैरपि   ॥14-059-006॥</td></tr>
<tr><td>प्राधान्यतस्तु गदतः समासेनैव मे शृणु। <br>कर्माणि पृथिवीशानां यथावदमरद्युते   ॥14-059-007॥</td></tr>
<tr><td>भीष्मः सेनापतिरभूदेकादशचमूपतिः। <br>कौरव्यः कौरवेयाणां देवानामिव वासवः   ॥14-059-008॥</td></tr>
<tr><td>शिखण्डी पाण्डुपुत्राणां नेता सप्तचमूपतिः। <br>बभूव रक्षितो धीमान्धीमता सव्यसाचिना   ॥14-059-009॥</td></tr>
<tr><td>तेषां तदभवद्युद्धं दशाहानि महात्मनाम्। <br>कुरूणां पाण्डवानां च सुमहद्रोमहर्षणम्   ॥14-059-010॥</td></tr>
<tr><td>ततः शिखण्डी गाङ्गेयमयुध्यन्तं महाहवे। <br>जघान बहुभिर्बाणैः सह गाण्डीवधन्वना   ॥14-059-011॥</td></tr>
<tr><td>अकरोत्स ततः कालं शरतल्पगतो मुनिः। <br>अयनं दक्षिणं हित्वा संप्राप्ते चोत्तरायणे   ॥14-059-012॥</td></tr>
<tr><td>ततः सेनापतिरभूद्द्रोणोऽस्त्रविदुषां वरः। <br>प्रवीरः कौरवेन्द्रस्य काव्यो दैत्यपतेरिव   ॥14-059-013॥</td></tr>
<tr><td>अक्षौहिणीभिः शिष्टाभिर्नवभिर्द्विजसत्तमः। <br>संवृतः समरश्लाघी गुप्तः कृपवृषादिभिः   ॥14-059-014॥</td></tr>
<tr><td>धृष्टद्युम्नस्त्वभून्नेता पाण्डवानां महास्त्रवित्। <br>गुप्तो भीमेन तेजस्वी मित्रेण वरुणो यथा   ॥14-059-015॥</td></tr>
<tr><td>पञ्चसेनापरिवृतो द्रोणप्रेप्सुर्महामनाः। <br>पितुर्निकारान्संस्मृत्य रणे कर्माकरोन्महत्   ॥14-059-016॥</td></tr>
<tr><td>तस्मिंस्ते पृथिवीपाला द्रोणपार्षतसंगरे। <br>नानादिगागता वीराः प्रायशो निधनं गताः   ॥14-059-017॥</td></tr>
<tr><td>दिनानि पञ्च तद्युद्धमभूत्परमदारुणम्। <br>ततो द्रोणः परिश्रान्तो धृष्टद्युम्नवशं गतः   ॥14-059-018॥</td></tr>
<tr><td>ततः सेनापतिरभूत्कर्णो दौर्योधने बले। <br>अक्षौहिणीभिः शिष्टाभिर्वृतः पञ्चभिराहवे   ॥14-059-019॥</td></tr>
<tr><td>तिस्रस्तु पाण्डुपुत्राणां चम्वो बीभत्सुपालिताः। <br>हतप्रवीरभूयिष्ठा बभूवुः समवस्थिताः   ॥14-059-020॥</td></tr>
<tr><td>ततः पार्थं समासाद्य पतंग इव पावकम्। <br>पञ्चत्वमगमत्सौतिर्द्वितीयेऽहनि दारुणे   ॥14-059-021॥</td></tr>
<tr><td>हते कर्णे तु कौरव्या निरुत्साहा हतौजसः। <br>अक्षौहिणीभिस्तिसृभिर्मद्रेशं पर्यवारयन्   ॥14-059-022॥</td></tr>
<tr><td>हतवाहनभूयिष्ठाः पाण्डवास्तु युधिष्ठिरम्। <br>अक्षौहिण्या निरुत्साहाः शिष्टया पर्यवारयन्   ॥14-059-023॥</td></tr>
<tr><td>अवधीन्मद्रराजानं कुरुराजो युधिष्ठिरः। <br>तस्मिंस्तथार्धदिवसे कर्म कृत्वा सुदुष्करम्   ॥14-059-024॥</td></tr>
<tr><td>हते शल्ये तु शकुनिं सहदेवो महामनाः। <br>आहर्तारं कलेस्तस्य जघानामितविक्रमः   ॥14-059-025॥</td></tr>
<tr><td>निहते शकुनौ राजा धार्तराष्ट्रः सुदुर्मनाः। <br>अपाक्रामद्गदापाणिर्हतभूयिष्ठसैनिकः   ॥14-059-026॥</td></tr>
<tr><td>तमन्वधावत्संक्रुद्धो भीमसेनः प्रतापवान्। <br>ह्रदे द्वैपायने चापि सलिलस्थं ददर्श तम्   ॥14-059-027॥</td></tr>
<tr><td>ततः शिष्टेन सैन्येन समन्तात्परिवार्य तम्। <br>उपोपविविशुर्हृष्टा ह्रदस्थं पञ्च पाण्डवाः   ॥14-059-028॥</td></tr>
<tr><td>विगाह्य सलिलं त्वाशु वाग्बाणैर्भृशविक्षतः। <br>उत्थाय स गदापाणिर्युद्धाय समुपस्थितः   ॥14-059-029॥</td></tr>
<tr><td>ततः स निहतो राजा धार्तराष्ट्रो महामृधे। <br>भीमसेनेन विक्रम्य पश्यतां पृथिवीक्षिताम्   ॥14-059-030॥</td></tr>
<tr><td>ततस्तत्पाण्डवं सैन्यं संसुप्तं शिबिरे निशि। <br>निहतं द्रोणपुत्रेण पितुर्वधममृष्यता   ॥14-059-031॥</td></tr>
<tr><td>हतपुत्रा हतबला हतमित्रा मया सह। <br>युयुधानद्वितीयेन पञ्च शिष्टाः स्म पाण्डवाः   ॥14-059-032॥</td></tr>
<tr><td>सहैव कृपभोजाभ्यां द्रौणिर्युद्धादमुच्यत। <br>युयुत्सुश्चापि कौरव्यो मुक्तः पाण्डवसंश्रयात्   ॥14-059-033॥</td></tr>
<tr><td>निहते कौरवेन्द्रे च सानुबन्धे सुयोधने। <br>विदुरः संजयश्चैव धर्मराजमुपस्थितौ   ॥14-059-034॥</td></tr>
<tr><td>एवं तदभवद्युद्धमहान्यष्टादश प्रभो। <br>यत्र ते पृथिवीपाला निहताः स्वर्गमावसन्   ॥14-059-035॥</td></tr>
<tr><td> वैशंपायन उवाच। <br>शृण्वतां तु महाराज कथां तां रोमहर्षणीम्। <br>दुःखहर्षपरिक्लेशा वृष्णीनामभवंस्तदा   ॥14-059-036॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>सैन्धवैरभवद्युद्धं ततस्तस्य किरीटिनः। <br>हतशेषैर्महाराज हतानां च सुतैरपि   ॥14-076-001॥</td></tr>
<tr><td>तेऽवतीर्णमुपश्रुत्य विषयं श्वेतवाहनम्। <br>प्रत्युद्ययुरमृष्यन्तो राजानः पाण्डवर्षभम्   ॥14-076-002॥</td></tr>
<tr><td>अश्वं च तं परामृश्य विषयान्ते विषोपमाः। <br>न भयं चक्रिरे पार्थाद्भीमसेनादनन्तरात्   ॥14-076-003॥</td></tr>
<tr><td>तेऽविदूराद्धनुष्पाणिं यज्ञियस्य हयस्य च। <br>बीभत्सुं प्रत्यपद्यन्त पदातिनमवस्थितम्   ॥14-076-004॥</td></tr>
<tr><td>ततस्ते तु महावीर्या राजानः पर्यवारयन्। <br>जिगीषन्तो नरव्याघ्राः पूर्वं विनिकृता युधि   ॥14-076-005॥</td></tr>
<tr><td>ते नामान्यथ गोत्राणि कर्माणि विविधानि च। <br>कीर्तयन्तस्तदा पार्थं शरवर्षैरवाकिरन्   ॥14-076-006॥</td></tr>
<tr><td>ते किरन्तः शरांस्तीक्ष्णान्वारणेन्द्रनिवारणान्। <br>रणे जयमभीप्सन्तः कौन्तेयं पर्यवारयन्   ॥14-076-007॥</td></tr>
<tr><td>तेऽसमीक्ष्यैव तं वीरमुग्रकर्माणमाहवे। <br>सर्वे युयुधिरे वीरा रथस्थास्तं पदातिनम्   ॥14-076-008॥</td></tr>
<tr><td>ते तमाजघ्निरे वीरं निवातकवचान्तकम्। <br>संशप्तकनिहन्तारं हन्तारं सैन्धवस्य च   ॥14-076-009॥</td></tr>
<tr><td>ततो रथसहस्रेण हयानामयुतेन च। <br>कोष्ठकीकृत्य कौन्तेयं संप्रहृष्टमयोधयन्   ॥14-076-010॥</td></tr>
<tr><td>संस्मरन्तो वधं वीराः सिन्धुराजस्य धीमतः। <br>जयद्रथस्य कौरव्य समरे सव्यसाचिना   ॥14-076-011॥</td></tr>
<tr><td>ततः पर्जन्यवत्सर्वे शरवृष्टिमवासृजन्। <br>तैः कीर्णः शुशुभे पार्थो रविर्मेघान्तरे यथा   ॥14-076-012॥</td></tr>
<tr><td>स शरैः समवच्छन्नो ददृशे पाण्डवर्षभः। <br>पञ्जरान्तरसंचारी शकुन्त इव भारत   ॥14-076-013॥</td></tr>
<tr><td>ततो हाहाकृतं सर्वं कौन्तेये शरपीडिते। <br>त्रैलोक्यमभवद्राजन्रविश्चासीद्रजोरुणः   ॥14-076-014॥</td></tr>
<tr><td>ततो ववौ महाराज मारुतो रोमहर्षणः। <br>राहुरग्रसदादित्यं युगपत्सोममेव च   ॥14-076-015॥</td></tr>
<tr><td>उल्काश्च जघ्निरे सूर्यं विकीर्यन्त्यः समन्ततः। <br>वेपथुश्चाभवद्राजन्कैलासस्य महागिरेः   ॥14-076-016॥</td></tr>
<tr><td>मुमुचुश्चास्रमत्युष्णं दुःखशोकसमन्विताः। <br>सप्तर्षयो जातभयास्तथा देवर्षयोऽपि च   ॥14-076-017॥</td></tr>
<tr><td>शशश्चाशु विनिर्भिद्य मण्डलं शशिनोऽपतत्। <br>विपरीतस्तदा राजंस्तस्मिन्नुत्पातलक्षणे   ॥14-076-018॥</td></tr>
<tr><td>रासभारुणसंकाशा धनुष्मन्तः सविद्युतः। <br>आवृत्य गगनं मेघा मुमुचुर्मांसशोणितम्   ॥14-076-019॥</td></tr>
<tr><td>एवमासीत्तदा वीरे शरवर्षाभिसंवृते। <br>लोकेऽस्मिन्भरतश्रेष्ठ तदद्भुतमिवाभवत्   ॥14-076-020॥</td></tr>
<tr><td>तस्य तेनावकीर्णस्य शरजालेन सर्वशः। <br>मोहात्पपात गाण्डीवमावापश्च करादपि   ॥14-076-021॥</td></tr>
<tr><td>तस्मिन्मोहमनुप्राप्ते शरजालं महत्तरम्। <br>सैन्धवा मुमुचुस्तूर्णं गतसत्त्वे महारथे   ॥14-076-022॥</td></tr>
<tr><td>ततो मोहसमापन्नं ज्ञात्वा पार्थं दिवौकसः। <br>सर्वे वित्रस्तमनसस्तस्य शान्तिपराभवन्   ॥14-076-023॥</td></tr>
<tr><td>ततो देवर्षयः सर्वे तथा सप्तर्षयोऽपि च। <br>ब्रह्मर्षयश्च विजयं जेपुः पार्थस्य धीमतः   ॥14-076-024॥</td></tr>
<tr><td>ततः प्रदीपिते देवैः पार्थतेजसि पार्थिव। <br>तस्थावचलवद्धीमान्संग्रामे परमास्त्रवित्   ॥14-076-025॥</td></tr>
<tr><td>विचकर्ष धनुर्दिव्यं ततः कौरवनन्दनः। <br>यन्त्रस्येवेह शब्दोऽभून्महांस्तस्य पुनः पुनः   ॥14-076-026॥</td></tr>
<tr><td>ततः स शरवर्षाणि प्रत्यमित्रान्प्रति प्रभुः। <br>ववर्ष धनुषा पार्थो वर्षाणीव सुरेश्वरः   ॥14-076-027॥</td></tr>
<tr><td>ततस्ते सैन्धवा योधाः सर्व एव सराजकाः। <br>नादृश्यन्त शरैः कीर्णाः शलभैरिव पावकाः   ॥14-076-028॥</td></tr>
<tr><td>तस्य शब्देन वित्रेसुर्भयार्ताश्च विदुद्रुवुः। <br>मुमुचुश्चाश्रु शोकार्ताः सुषुपुश्चापि सैन्धवाः   ॥14-076-029॥</td></tr>
<tr><td>तांस्तु सर्वान्नरश्रेष्ठः सर्वतो विचरन्बली। <br>अलातचक्रवद्राजञ्शरजालैः समर्पयत्   ॥14-076-030॥</td></tr>
<tr><td>तदिन्द्रजालप्रतिमं बाणजालममित्रहा। <br>व्यसृजद्दिक्षु सर्वासु महेन्द्र इव वज्रभृत्   ॥14-076-031॥</td></tr>
<tr><td>मेघजालनिभं सैन्यं विदार्य स रविप्रभः। <br>विबभौ कौरवश्रेष्ठः शरदीव दिवाकरः   ॥14-076-032॥</td></tr>
</table>
<table border = "1"><tr><td>Verse</td></tr>
<tr><td> इन्द्र उवाच। <br>कच्चित्सुखं स्वपिषि त्वं बृहस्पते; कच्चिन्मनोज्ञाः परिचारकास्ते। <br>कच्चिद्देवानां सुखकामोऽसि विप्र; कच्चिद्देवास्त्वां परिपालयन्ति   ॥14-009-001॥</td></tr>
<tr><td> बृहस्पतिरुवाच। <br>सुखं शयेऽहं शयने महेन्द्र; तथा मनोज्ञाः परिचारका मे। <br>तथा देवानां सुखकामोऽस्मि शक्र; देवाश्च मां सुभृशं पालयन्ति   ॥14-009-002॥</td></tr>
<tr><td> इन्द्र उवाच। <br>कुतो दुःखं मानसं देहजं वा; पाण्डुर्विवर्णश्च कुतस्त्वमद्य। <br>आचक्ष्व मे तद्द्विज यावदेता;न्निहन्मि सर्वांस्तव दुःखकर्तॄन्   ॥14-009-003॥</td></tr>
<tr><td> बृहस्पतिरुवाच। <br>मरुत्तमाहुर्मघवन्यक्ष्यमाणं; महायज्ञेनोत्तमदक्षिणेन। <br>तं संवर्तो याजयितेति मे श्रुतं; तदिच्छामि न स तं याजयेत   ॥14-009-004॥</td></tr>
<tr><td> इन्द्र उवाच। <br>सर्वान्कामाननुजातोऽसि विप्र; यस्त्वं देवानां मन्त्रयसे पुरोधाः। <br>उभौ च ते जन्ममृत्यू व्यतीतौ; किं संवर्तस्तव कर्ताद्य विप्र   ॥14-009-005॥</td></tr>
<tr><td> बृहस्पतिरुवाच। <br>देवैः सह त्वमसुरान्संप्रणुद्य; जिघांससेऽद्याप्युत सानुबन्धान्। <br>यं यं समृद्धं पश्यसि तत्र तत्र; दुःखं सपत्नेषु समृद्धभावः   ॥14-009-006॥</td></tr>
<tr><td>अतोऽस्मि देवेन्द्र विवर्णरूपः; सपत्नो मे वर्धते तन्निशम्य। <br>सर्वोपायैर्मघवन्संनियच्छ; संवर्तं वा पार्थिवं वा मरुत्तम्   ॥14-009-007॥</td></tr>
<tr><td> इन्द्र उवाच। <br>एहि गच्छ प्रहितो जातवेदो; बृहस्पतिं परिदातुं मरुत्ते। <br>अयं वै त्वा याजयिता बृहस्पति;स्तथामरं चैव करिष्यतीति   ॥14-009-008॥</td></tr>
<tr><td> अग्निरुवाच। <br>अयं गच्छामि तव शक्राद्य दूतो; बृहस्पतिं परिदातुं मरुत्ते। <br>वाचं सत्यां पुरुहूतस्य कर्तुं; बृहस्पतेश्चापचितिं चिकीर्षुः   ॥14-009-009॥</td></tr>
<tr><td> व्यास उवाच। <br>ततः प्रायाद्धूमकेतुर्महात्मा; वनस्पतीन्वीरुधश्चावमृद्नन्। <br>कामाद्धिमान्ते परिवर्तमानः; काष्ठातिगो मातरिश्वेव नर्दन्   ॥14-009-010॥</td></tr>
<tr><td> मरुत्त उवाच। <br>आश्चर्यमद्य पश्यामि रूपिणं वह्निमागतम्। <br>आसनं सलिलं पाद्यं गां चोपानय वै मुने   ॥14-009-011॥</td></tr>
<tr><td> अग्निरुवाच। <br>आसनं सलिलं पाद्यं प्रतिनन्दामि तेऽनघ। <br>इन्द्रेण तु समादिष्टं विद्धि मां दूतमागतम्   ॥14-009-012॥</td></tr>
<tr><td> मरुत्त उवाच। <br>कच्चिच्छ्रीमान्देवराजः सुखी च; कच्चिच्चास्मान्प्रीयते धूमकेतो। <br>कच्चिद्देवाश्चास्य वशे यथाव;त्तद्ब्रूहि त्वं मम कार्त्स्न्येन देव   ॥14-009-013॥</td></tr>
<tr><td> अग्निरुवाच। <br>शक्रो भृशं सुसुखी पार्थिवेन्द्र; प्रीतिं चेच्छत्यजरां वै त्वया सः। <br>देवाश्च सर्वे वशगास्तस्य राज;न्संदेशं त्वं शृणु मे देवराज्ञः   ॥14-009-014॥</td></tr>
<tr><td>यदर्थं मां प्राहिणोत्त्वत्सकाशं; बृहस्पतिं परिदातुं मरुत्ते। <br>अयं गुरुर्याजयिता नृप त्वां; मर्त्यं सन्तममरं त्वां करोतु   ॥14-009-015॥</td></tr>
<tr><td> मरुत्त उवाच। <br>संवर्तोऽयं याजयिता द्विजो मे; बृहस्पतेरञ्जलिरेष तस्य। <br>नासौ देवं याजयित्वा महेन्द्रं; मर्त्यं सन्तं याजयन्नद्य शोभेत्   ॥14-009-016॥</td></tr>
<tr><td> अग्निरुवाच। <br>ये वै लोका देवलोके महान्तः; संप्राप्स्यसे तान्देवराजप्रसादात्। <br>त्वां चेदसौ याजयेद्वै बृहस्पति;र्नूनं स्वर्गं त्वं जयेः कीर्तियुक्तः   ॥14-009-017॥</td></tr>
<tr><td>तथा लोका मानुषा ये च दिव्याः; प्रजापतेश्चापि ये वै महान्तः। <br>ते ते जिता देवराज्यं च कृत्स्नं; बृहस्पतिश्चेद्याजयेत्त्वां नरेन्द्र   ॥14-009-018॥</td></tr>
<tr><td> संवर्त उवाच। <br>मास्मानेवं त्वं पुनरागाः कथंचि;द्बृहस्पतिं परिदातुं मरुत्ते। <br>मा त्वां धक्ष्ये चक्षुषा दारुणेन; संक्रुद्धोऽहं पावक तन्निबोध   ॥14-009-019॥</td></tr>
<tr><td> व्यास उवाच। <br>ततो देवानगमद्धूमकेतु;र्दाहाद्भीतो व्यथितोऽश्वत्थपर्णवत्। <br>तं वै दृष्ट्वा प्राह शक्रो महात्मा; बृहस्पतेः संनिधौ हव्यवाहम्   ॥14-009-020॥</td></tr>
<tr><td>यत्त्वं गतः प्रहितो जातवेदो; बृहस्पतिं परिदातुं मरुत्ते। <br>तत्किं प्राह स नृपो यक्ष्यमाणः; कच्चिद्वचः प्रतिगृह्णाति तच्च   ॥14-009-021॥</td></tr>
<tr><td> अग्निरुवाच। <br>न ते वाचं रोचयते मरुत्तो; बृहस्पतेरञ्जलिं प्राहिणोत्सः। <br>संवर्तो मां याजयितेत्यभीक्ष्णं; पुनः पुनः स मया प्रोच्यमानः   ॥14-009-022॥</td></tr>
<tr><td>उवाचेदं मानुषा ये च दिव्याः; प्रजापतेर्ये च लोका महान्तः। <br>तांश्चेल्लभेयं संविदं तेन कृत्वा; तथापि नेच्छेयमिति प्रतीतः   ॥14-009-023॥</td></tr>
<tr><td> इन्द्र उवाच। <br>पुनर्भवान्पार्थिवं तं समेत्य; वाक्यं मदीयं प्रापय स्वार्थयुक्तम्। <br>पुनर्यद्युक्तो न करिष्यते वच;स्ततो वज्रं संप्रहर्तास्मि तस्मै   ॥14-009-024॥</td></tr>
<tr><td> अग्निरुवाच। <br>गन्धर्वराड्यात्वयं तत्र दूतो; बिभेम्यहं वासव तत्र गन्तुम्। <br>संरब्धो मामब्रवीत्तीक्ष्णरोषः; संवर्तो वाक्यं चरितब्रह्मचर्यः   ॥14-009-025॥</td></tr>
<tr><td>यद्यागच्छेः पुनरेवं कथंचि;द्बृहस्पतिं परिदातुं मरुत्ते। <br>दहेयं त्वां चक्षुषा दारुणेन; संक्रुद्ध इत्येतदवैहि शक्र   ॥14-009-026॥</td></tr>
<tr><td> इन्द्र उवाच। <br>त्वमेवान्यान्दहसे जातवेदो; न हि त्वदन्यो विद्यते भस्मकर्ता। <br>त्वत्संस्पर्शात्सर्वलोको बिभे;त्यश्रद्धेयं वदसे हव्यवाह   ॥14-009-027॥</td></tr>
<tr><td> अग्निरुवाच। <br>दिवं देवेन्द्र पृथिवीं चैव सर्वां; संवेष्टयेस्त्वं स्वबलेनैव शक्र। <br>एवंविधस्येह सतस्तवासौ; कथं वृत्रस्त्रिदिवं प्राग्जहार   ॥14-009-028॥</td></tr>
<tr><td> इन्द्र उवाच। <br>न चण्डिका जङ्गमा नो करेणु;र्न वारिसोमं प्रपिबामि वह्ने। <br>न दुर्बले वै विसृजामि वज्रं; को मेऽसुखाय प्रहरेन्मनुष्यः   ॥14-009-029॥</td></tr>
<tr><td>प्रव्राजयेयं कालकेयान्पृथिव्या;मपाकर्षं दानवानन्तरिक्षात्। <br>दिवः प्रह्रादमवसानमानयं; को मेऽसुखाय प्रहरेत मर्त्यः   ॥14-009-030॥</td></tr>
<tr><td> अग्निरुवाच। <br>यत्र शर्यातिं च्यवनो याजयिष्य;न्सहाश्विभ्यां सोममगृह्णदेकः। <br>तं त्वं क्रुद्धः प्रत्यषेधीः पुरस्ता;च्छर्यातियज्ञं स्मर तं महेन्द्र   ॥14-009-031॥</td></tr>
<tr><td>वज्रं गृहीत्वा च पुरंदर त्वं; संप्राहार्षीश्च्यवनस्यातिघोरम्। <br>स ते विप्रः सह वज्रेण बाहु;मपागृह्णात्तपसा जातमन्युः   ॥14-009-032॥</td></tr>
<tr><td>ततो रोषात्सर्वतो घोररूपं; सपत्नं ते जनयामास भूयः। <br>मदं नामासुरं विश्वरूपं; यं त्वं दृष्ट्वा चक्षुषी संन्यमीलः   ॥14-009-033॥</td></tr>
<tr><td>हनुरेका जगतीस्था तथैका; दिवं गता महतो दानवस्य। <br>सहस्रं दन्तानां शतयोजनानां; सुतीक्ष्णानां घोररूपं बभूव   ॥14-009-034॥</td></tr>
<tr><td>वृत्ताः स्थूला रजतस्तम्भवर्णा; दंष्ट्राश्चतस्रो द्वे शते योजनानाम्। <br>स त्वां दन्तान्विदशन्नभ्यधाव;ज्जिघांसया शूलमुद्यम्य घोरम्   ॥14-009-035॥</td></tr>
<tr><td>अपश्यस्त्वं तं तदा घोररूपं; सर्वे त्वन्ये ददृशुर्दर्शनीयम्। <br>यस्माद्भीतः प्राञ्जलिस्त्वं महर्षि;मागच्छेथाः शरणं दानवघ्न   ॥14-009-036॥</td></tr>
<tr><td>क्षत्रादेवं ब्रह्मबलं गरीयो; न ब्रह्मतः किंचिदन्यद्गरीयः। <br>सोऽहं जानन्ब्रह्मतेजो यथाव;न्न संवर्तं गन्तुमिच्छामि शक्र   ॥14-009-037॥</td></tr>
</table>
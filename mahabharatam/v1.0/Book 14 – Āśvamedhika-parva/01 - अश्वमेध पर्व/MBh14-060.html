<table border = "1"><tr><td>Verse</td></tr>
<tr><td> वैशंपायन उवाच। <br>कथयन्नेव तु तदा वासुदेवः प्रतापवान्। <br>महाभारतयुद्धं तत्कथान्ते पितुरग्रतः   ॥14-060-001॥</td></tr>
<tr><td>अभिमन्योर्वधं वीरः सोऽत्यक्रामत भारत। <br>अप्रियं वसुदेवस्य मा भूदिति महामनाः   ॥14-060-002॥</td></tr>
<tr><td>मा दौहित्रवधं श्रुत्वा वसुदेवो महात्ययम्। <br>दुःखशोकाभिसंतप्तो भवेदिति महामतिः   ॥14-060-003॥</td></tr>
<tr><td>सुभद्रा तु तमुत्क्रान्तमात्मजस्य वधं रणे। <br>आचक्ष्व कृष्ण सौभद्रवधमित्यपतद्भुवि   ॥14-060-004॥</td></tr>
<tr><td>तामपश्यन्निपतितां वसुदेवः क्षितौ तदा। <br>दृष्ट्वैव च पपातोर्व्यां सोऽपि दुःखेन मूर्छितः   ॥14-060-005॥</td></tr>
<tr><td>ततः स दौहित्रवधाद्दुःखशोकसमन्वितः। <br>वसुदेवो महाराज कृष्णं वाक्यमथाब्रवीत्   ॥14-060-006॥</td></tr>
<tr><td>ननु त्वं पुण्डरीकाक्ष सत्यवाग्भुवि विश्रुतः। <br>यद्दौहित्रवधं मेऽद्य न ख्यापयसि शत्रुहन्   ॥14-060-007॥</td></tr>
<tr><td>तद्भागिनेयनिधनं तत्त्वेनाचक्ष्व मे विभो। <br>सदृशाक्षस्तव कथं शत्रुभिर्निहतो रणे   ॥14-060-008॥</td></tr>
<tr><td>दुर्मरं बत वार्ष्णेय कालेऽप्राप्ते नृभिः सदा। <br>यत्र मे हृदयं दुःखाच्छतधा न विदीर्यते   ॥14-060-009॥</td></tr>
<tr><td>किमब्रवीत्त्वा संग्रामे सुभद्रां मातरं प्रति। <br>मां चापि पुण्डरीकाक्ष चपलाक्षः प्रियो मम   ॥14-060-010॥</td></tr>
<tr><td>आहवं पृष्ठतः कृत्वा कच्चिन्न निहतः परैः। <br>कच्चिन्मुखं न गोविन्द तेनाजौ विकृतं कृतम्   ॥14-060-011॥</td></tr>
<tr><td>स हि कृष्ण महातेजाः श्लाघन्निव ममाग्रतः। <br>बालभावेन विजयमात्मनोऽकथयत्प्रभुः   ॥14-060-012॥</td></tr>
<tr><td>कच्चिन्न विकृतो बालो द्रोणकर्णकृपादिभिः। <br>धरण्यां निहतः शेते तन्ममाचक्ष्व केशव   ॥14-060-013॥</td></tr>
<tr><td>स हि द्रोणं च भीष्मं च कर्णं च रथिनां वरम्। <br>स्पर्धते स्म रणे नित्यं दुहितुः पुत्रको मम   ॥14-060-014॥</td></tr>
<tr><td>एवंविधं बहु तदा विलपन्तं सुदुःखितम्। <br>पितरं दुःखिततरो गोविन्दो वाक्यमब्रवीत्   ॥14-060-015॥</td></tr>
<tr><td>न तेन विकृतं वक्त्रं कृतं संग्राममूर्धनि। <br>न पृष्ठतः कृतश्चापि संग्रामस्तेन दुस्तरः   ॥14-060-016॥</td></tr>
<tr><td>निहत्य पृथिवीपालान्सहस्रशतसंघशः। <br>खेदितो द्रोणकर्णाभ्यां दौःशासनिवशं गतः   ॥14-060-017॥</td></tr>
<tr><td>एको ह्येकेन सततं युध्यमानो यदि प्रभो। <br>न स शक्येत संग्रामे निहन्तुमपि वज्रिणा   ॥14-060-018॥</td></tr>
<tr><td>समाहूते तु संग्रामे पार्थे संशप्तकैस्तदा। <br>पर्यवार्यत संक्रुद्धैः स द्रोणादिभिराहवे   ॥14-060-019॥</td></tr>
<tr><td>ततः शत्रुक्षयं कृत्वा सुमहान्तं रणे पितुः। <br>दौहित्रस्तव वार्ष्णेय दौःशासनिवशं गतः   ॥14-060-020॥</td></tr>
<tr><td>नूनं च स गतः स्वर्गं जहि शोकं महामते। <br>न हि व्यसनमासाद्य सीदन्ते सन्नराः क्वचित्   ॥14-060-021॥</td></tr>
<tr><td>द्रोणकर्णप्रभृतयो येन प्रतिसमासिताः। <br>रणे महेन्द्रप्रतिमाः स कथं नाप्नुयाद्दिवम्   ॥14-060-022॥</td></tr>
<tr><td>स शोकं जहि दुर्धर्ष मा च मन्युवशं गमः। <br>शस्त्रपूतां हि स गतिं गतः परपुरंजयः   ॥14-060-023॥</td></tr>
<tr><td>तस्मिंस्तु निहते वीरे सुभद्रेयं स्वसा मम। <br>दुःखार्ताथो पृथां प्राप्य कुररीव ननाद ह   ॥14-060-024॥</td></tr>
<tr><td>द्रौपदीं च समासाद्य पर्यपृच्छत दुःखिता। <br>आर्ये क्व दारकाः सर्वे द्रष्टुमिच्छामि तानहम्   ॥14-060-025॥</td></tr>
<tr><td>अस्यास्तु वचनं श्रुत्वा सर्वास्ताः कुरुयोषितः। <br>भुजाभ्यां परिगृह्यैनां चुक्रुशुः परमार्तवत्   ॥14-060-026॥</td></tr>
<tr><td>उत्तरां चाब्रवीद्भद्रा भद्रे भर्ता क्व ते गतः। <br>क्षिप्रमागमनं मह्यं तस्मै त्वं वेदयस्व ह   ॥14-060-027॥</td></tr>
<tr><td>ननु नाम स वैराटि श्रुत्वा मम गिरं पुरा। <br>भवनान्निष्पतत्याशु कस्मान्नाभ्येति ते पतिः   ॥14-060-028॥</td></tr>
<tr><td>अभिमन्यो कुशलिनो मातुलास्ते महारथाः। <br>कुशलं चाब्रुवन्सर्वे त्वां युयुत्सुमिहागतम्   ॥14-060-029॥</td></tr>
<tr><td>आचक्ष्व मेऽद्य संग्रामं यथापूर्वमरिंदम। <br>कस्मादेव विलपतीं नाद्येह प्रतिभाषसे   ॥14-060-030॥</td></tr>
<tr><td>एवमादि तु वार्ष्णेय्यास्तदस्याः परिदेवितम्। <br>श्रुत्वा पृथा सुदुःखार्ता शनैर्वाक्यमथाब्रवीत्   ॥14-060-031॥</td></tr>
<tr><td>सुभद्रे वासुदेवेन तथा सात्यकिना रणे। <br>पित्रा च पालितो बालः स हतः कालधर्मणा   ॥14-060-032॥</td></tr>
<tr><td>ईदृशो मर्त्यधर्मोऽयं मा शुचो यदुनन्दिनि। <br>पुत्रो हि तव दुर्धर्षः संप्राप्तः परमां गतिम्   ॥14-060-033॥</td></tr>
<tr><td>कुले महति जातासि क्षत्रियाणां महात्मनाम्। <br>मा शुचश्चपलाक्षं त्वं पुण्डरीकनिभेक्षणे   ॥14-060-034॥</td></tr>
<tr><td>उत्तरां त्वमवेक्षस्व गर्भिणीं मा शुचः शुभे। <br>पुत्रमेषा हि तस्याशु जनयिष्यति भामिनी   ॥14-060-035॥</td></tr>
<tr><td>एवमाश्वासयित्वैनां कुन्ती यदुकुलोद्वह। <br>विहाय शोकं दुर्धर्षं श्राद्धमस्य ह्यकल्पयत्   ॥14-060-036॥</td></tr>
<tr><td>समनुज्ञाप्य धर्मज्ञा राजानं भीममेव च। <br>यमौ यमोपमौ चैव ददौ दानान्यनेकशः   ॥14-060-037॥</td></tr>
<tr><td>ततः प्रदाय बह्वीर्गा ब्राह्मणेभ्यो यदूद्वह। <br>समहृष्यत वार्ष्णेयी वैराटीं चाब्रवीदिदम्   ॥14-060-038॥</td></tr>
<tr><td>वैराटि नेह संतापस्त्वया कार्यो यशस्विनि। <br>भर्तारं प्रति सुश्रोणि गर्भस्थं रक्ष मे शिशुम्   ॥14-060-039॥</td></tr>
<tr><td>एवमुक्त्वा ततः कुन्ती विरराम महाद्युते। <br>तामनुज्ञाप्य चैवेमां सुभद्रां समुपानयम्   ॥14-060-040॥</td></tr>
<tr><td>एवं स निधनं प्राप्तो दौहित्रस्तव माधव। <br>संतापं जहि दुर्धर्ष मा च शोके मनः कृथाः   ॥14-060-041॥</td></tr>
</table>
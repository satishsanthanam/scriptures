<table border = "1"><tr><td>Verse</td></tr>
<tr><td> ब्राह्मण उवाच। <br>अत्राप्युदाहरन्तीममितिहासं पुरातनम्। <br>नारदस्य च संवादमृषेर्देवमतस्य च   ॥14-024-001॥</td></tr>
<tr><td> देवमत उवाच। <br>जन्तोः संजायमानस्य किं नु पूर्वं प्रवर्तते। <br>प्राणोऽपानः समानो वा व्यानो वोदान एव च   ॥14-024-002॥</td></tr>
<tr><td> नारद उवाच। <br>येनायं सृज्यते जन्तुस्ततोऽन्यः पूर्वमेति तम्। <br>प्राणद्वंद्वं च विज्ञेयं तिर्यगं चोर्ध्वगं च यत्   ॥14-024-003॥</td></tr>
<tr><td> देवमत उवाच। <br>केनायं सृज्यते जन्तुः कश्चान्यः पूर्वमेति तम्। <br>प्राणद्वंद्वं च मे ब्रूहि तिर्यगूर्ध्वं च निश्चयात्   ॥14-024-004॥</td></tr>
<tr><td> नारद उवाच। <br>संकल्पाज्जायते हर्षः शब्दादपि च जायते। <br>रसात्संजायते चापि रूपादपि च जायते   ॥14-024-005॥</td></tr>
<tr><td>स्पर्शात्संजायते चापि गन्धादपि च जायते। <br>एतद्रूपमुदानस्य हर्षो मिथुनसंभवः   ॥14-024-006॥</td></tr>
<tr><td>कामात्संजायते शुक्रं कामात्संजायते रसः। <br>समानव्यानजनिते सामान्ये शुक्रशोणिते   ॥14-024-007॥</td></tr>
<tr><td>शुक्राच्छोणितसंसृष्टात्पूर्वं प्राणः प्रवर्तते। <br>प्राणेन विकृते शुक्रे ततोऽपानः प्रवर्तते   ॥14-024-008॥</td></tr>
<tr><td>प्राणापानाविदं द्वंद्वमवाक्चोर्ध्वं च गच्छतः। <br>व्यानः समानश्चैवोभौ तिर्यग्द्वंद्वत्वमुच्यते   ॥14-024-009॥</td></tr>
<tr><td>अग्निर्वै देवताः सर्वा इति वेदस्य शासनम्। <br>संजायते ब्राह्मणेषु ज्ञानं बुद्धिसमन्वितम्   ॥14-024-010॥</td></tr>
<tr><td>तस्य धूमस्तमोरूपं रजो भस्म सुरेतसः। <br>सत्त्वं संजायते तस्य यत्र प्रक्षिप्यते हविः   ॥14-024-011॥</td></tr>
<tr><td>आघारौ समानो व्यानश्च इति यज्ञविदो विदुः। <br>प्राणापानावाज्यभागौ तयोर्मध्ये हुताशनः। <br>एतद्रूपमुदानस्य परमं ब्राह्मणा विदुः   ॥14-024-012॥</td></tr>
<tr><td>निर्द्वंद्वमिति यत्त्वेतत्तन्मे निगदतः शृणु   ॥14-024-013॥</td></tr>
<tr><td>अहोरात्रमिदं द्वंद्वं तयोर्मध्ये हुताशनः। <br>एतद्रूपमुदानस्य परमं ब्राह्मणा विदुः   ॥14-024-014॥</td></tr>
<tr><td>उभे चैवायने द्वंद्वं तयोर्मध्ये हुताशनः। <br>एतद्रूपमुदानस्य परमं ब्राह्मणा विदुः   ॥14-024-015॥</td></tr>
<tr><td>उभे सत्यानृते द्वंद्वं तयोर्मध्ये हुताशनः। <br>एतद्रूपमुदानस्य परमं ब्राह्मणा विदुः   ॥14-024-016॥</td></tr>
<tr><td>उभे शुभाशुभे द्वंद्वं तयोर्मध्ये हुताशनः। <br>एतद्रूपमुदानस्य परमं ब्राह्मणा विदुः   ॥14-024-017॥</td></tr>
<tr><td>सच्चासच्चैव तद्द्वंद्वं तयोर्मध्ये हुताशनः। <br>एतद्रूपमुदानस्य परमं ब्राह्मणा विदुः   ॥14-024-018॥</td></tr>
<tr><td>प्रथमं समानो व्यानो व्यस्यते कर्म तेन तत्। <br>तृतीयं तु समानेन पुनरेव व्यवस्यते   ॥14-024-019॥</td></tr>
<tr><td>शान्त्यर्थं वामदेवं च शान्तिर्ब्रह्म सनातनम्। <br>एतद्रूपमुदानस्य परमं ब्राह्मणा विदुः   ॥14-024-020॥</td></tr>
</table>
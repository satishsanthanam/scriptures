<table border = "1"><tr><td>Verse</td></tr>
<tr><td> उत्तङ्क उवाच। <br>अभिजानामि जगतः कर्तारं त्वां जनार्दन। <br>नूनं भवत्प्रसादोऽयमिति मे नास्ति संशयः   ॥14-054-001॥</td></tr>
<tr><td>चित्तं च सुप्रसन्नं मे त्वद्भावगतमच्युत। <br>विनिवृत्तश्च मे कोप इति विद्धि परंतप   ॥14-054-002॥</td></tr>
<tr><td>यदि त्वनुग्रहं कंचित्त्वत्तोऽर्होऽहं जनार्दन। <br>द्रष्टुमिच्छामि ते रूपमैश्वरं तन्निदर्शय   ॥14-054-003॥</td></tr>
<tr><td> वैशंपायन उवाच। <br>ततः स तस्मै प्रीतात्मा दर्शयामास तद्वपुः। <br>शाश्वतं वैष्णवं धीमान्ददृशे यद्धनंजयः   ॥14-054-004॥</td></tr>
<tr><td>स ददर्श महात्मानं विश्वरूपं महाभुजम्। <br>विस्मयं च ययौ विप्रस्तद्दृष्ट्वा रूपमैश्वरम्   ॥14-054-005॥</td></tr>
<tr><td> उत्तङ्क उवाच। <br>विश्वकर्मन्नमस्तेऽस्तु यस्य ते रूपमीदृशम्। <br>पद्भ्यां ते पृथिवी व्याप्ता शिरसा चावृतं नभः   ॥14-054-006॥</td></tr>
<tr><td>द्यावापृथिव्योर्यन्मध्यं जठरेण तदावृतम्। <br>भुजाभ्यामावृताश्चाशास्त्वमिदं सर्वमच्युत   ॥14-054-007॥</td></tr>
<tr><td>संहरस्व पुनर्देव रूपमक्षय्यमुत्तमम्। <br>पुनस्त्वां स्वेन रूपेण द्रष्टुमिच्छामि शाश्वतम्   ॥14-054-008॥</td></tr>
<tr><td> वैशंपायन उवाच। <br>तमुवाच प्रसन्नात्मा गोविन्दो जनमेजय। <br>वरं वृणीष्वेति तदा तमुत्तङ्कोऽब्रवीदिदम्   ॥14-054-009॥</td></tr>
<tr><td>पर्याप्त एष एवाद्य वरस्त्वत्तो महाद्युते। <br>यत्ते रूपमिदं कृष्ण पश्यामि प्रभवाप्ययम्   ॥14-054-010॥</td></tr>
<tr><td>तमब्रवीत्पुनः कृष्णो मा त्वमत्र विचारय। <br>अवश्यमेतत्कर्तव्यममोघं दर्शनं मम   ॥14-054-011॥</td></tr>
<tr><td> उत्तङ्क उवाच। <br>अवश्यकरणीयं वै यद्येतन्मन्यसे विभो। <br>तोयमिच्छामि यत्रेष्टं मरुष्वेतद्धि दुर्लभम्   ॥14-054-012॥</td></tr>
<tr><td> वैशंपायन उवाच। <br>ततः संहृत्य तत्तेजः प्रोवाचोत्तङ्कमीश्वरः। <br>एष्टव्ये सति चिन्त्योऽहमित्युक्त्वा द्वारकां ययौ   ॥14-054-013॥</td></tr>
<tr><td>ततः कदाचिद्भगवानुत्तङ्कस्तोयकाङ्क्षया। <br>तृषितः परिचक्राम मरौ सस्मार चाच्युतम्   ॥14-054-014॥</td></tr>
<tr><td>ततो दिग्वाससं धीमान्मातङ्गं मलपङ्किनम्। <br>अपश्यत मरौ तस्मिञ्श्वयूथपरिवारितम्   ॥14-054-015॥</td></tr>
<tr><td>भीषणं बद्धनिस्त्रिंशं बाणकार्मुकधारिणम्। <br>तस्याधः स्रोतसोऽपश्यद्वारि भूरि द्विजोत्तमः   ॥14-054-016॥</td></tr>
<tr><td>स्मरन्नेव च तं प्राह मातङ्गः प्रहसन्निव। <br>एह्युत्तङ्क प्रतीच्छस्व मत्तो वारि भृगूद्वह। <br>कृपा हि मे सुमहती त्वां दृष्ट्वा तृट्समाहतम्   ॥14-054-017॥</td></tr>
<tr><td>इत्युक्तस्तेन स मुनिस्तत्तोयं नाभ्यनन्दत। <br>चिक्षेप च स तं धीमान्वाग्भिरुग्राभिरच्युतम्   ॥14-054-018॥</td></tr>
<tr><td>पुनः पुनश्च मातङ्गः पिबस्वेति तमब्रवीत्। <br>न चापिबत्स सक्रोधः क्षुभितेनान्तरात्मना   ॥14-054-019॥</td></tr>
<tr><td>स तथा निश्चयात्तेन प्रत्याख्यातो महात्मना। <br>श्वभिः सह महाराज तत्रैवान्तरधीयत   ॥14-054-020॥</td></tr>
<tr><td>उत्तङ्कस्तं तथा दृष्ट्वा ततो व्रीडितमानसः। <br>मेने प्रलब्धमात्मानं कृष्णेनामित्रघातिना   ॥14-054-021॥</td></tr>
<tr><td>अथ तेनैव मार्गेण शङ्खचक्रगदाधरः। <br>आजगाम महाबाहुरुत्तङ्कश्चैनमब्रवीत्   ॥14-054-022॥</td></tr>
<tr><td>न युक्तं तादृशं दातुं त्वया पुरुषसत्तम। <br>सलिलं विप्रमुख्येभ्यो मातङ्गस्रोतसा विभो   ॥14-054-023॥</td></tr>
<tr><td>इत्युक्तवचनं धीमान्महाबुद्धिर्जनार्दनः। <br>उत्तङ्कं श्लक्ष्णया वाचा सान्त्वयन्निदमब्रवीत्   ॥14-054-024॥</td></tr>
<tr><td>यादृशेनेह रूपेण योग्यं दातुं वृतेन वै। <br>तादृशं खलु मे दत्तं त्वं तु तन्नावबुध्यसे   ॥14-054-025॥</td></tr>
<tr><td>मया त्वदर्थमुक्तो हि वज्रपाणिः पुरंदरः। <br>उत्तङ्कायामृतं देहि तोयरूपमिति प्रभुः   ॥14-054-026॥</td></tr>
<tr><td>स मामुवाच देवेन्द्रो न मर्त्योऽमर्त्यतां व्रजेत्। <br>अन्यमस्मै वरं देहीत्यसकृद्भृगुनन्दन   ॥14-054-027॥</td></tr>
<tr><td>अमृतं देयमित्येव मयोक्तः स शचीपतिः। <br>स मां प्रसाद्य देवेन्द्रः पुनरेवेदमब्रवीत्   ॥14-054-028॥</td></tr>
<tr><td>यदि देयमवश्यं वै मातङ्गोऽहं महाद्युते। <br>भूत्वामृतं प्रदास्यामि भार्गवाय महात्मने   ॥14-054-029॥</td></tr>
<tr><td>यद्येवं प्रतिगृह्णाति भार्गवोऽमृतमद्य वै। <br>प्रदातुमेष गच्छामि भार्गवायामृतं प्रभो। <br>प्रत्याख्यातस्त्वहं तेन न दद्यामिति भार्गव   ॥14-054-030॥</td></tr>
<tr><td>स तथा समयं कृत्वा तेन रूपेण वासवः। <br>उपस्थितस्त्वया चापि प्रत्याख्यातोऽमृतं ददत्। <br>चण्डालरूपी भगवान्सुमहांस्ते व्यतिक्रमः   ॥14-054-031॥</td></tr>
<tr><td>यत्तु शक्यं मया कर्तुं भूय एव तवेप्सितम्। <br>तोयेप्सां तव दुर्धर्ष करिष्ये सफलामहम्   ॥14-054-032॥</td></tr>
<tr><td>येष्वहःसु तव ब्रह्मन्सलिलेच्छा भविष्यति। <br>तदा मरौ भविष्यन्ति जलपूर्णाः पयोधराः   ॥14-054-033॥</td></tr>
<tr><td>रसवच्च प्रदास्यन्ति ते तोयं भृगुनन्दन। <br>उत्तङ्कमेघा इत्युक्ताः ख्यातिं यास्यन्ति चापि ते   ॥14-054-034॥</td></tr>
<tr><td>इत्युक्तः प्रीतिमान्विप्रः कृष्णेन स बभूव ह। <br>अद्याप्युत्तङ्कमेघाश्च मरौ वर्षन्ति भारत   ॥14-054-035॥</td></tr>
</table>
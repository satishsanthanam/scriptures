<table border = "1"><tr><td>Verse</td></tr>
<tr><td> ब्राह्मण उवाच। <br>अत्राप्युदाहरन्तीममितिहासं पुरातनम्। <br>कार्तवीर्यस्य संवादं समुद्रस्य च भामिनि   ॥14-029-001॥</td></tr>
<tr><td>कार्तवीर्यार्जुनो नाम राजा बाहुसहस्रवान्। <br>येन सागरपर्यन्ता धनुषा निर्जिता मही   ॥14-029-002॥</td></tr>
<tr><td>स कदाचित्समुद्रान्ते विचरन्बलदर्पितः। <br>अवाकिरच्छरशतैः समुद्रमिति नः श्रुतम्   ॥14-029-003॥</td></tr>
<tr><td>तं समुद्रो नमस्कृत्य कृताञ्जलिरुवाच ह। <br>मा मुञ्च वीर नाराचान्ब्रूहि किं करवाणि ते   ॥14-029-004॥</td></tr>
<tr><td>मदाश्रयाणि भूतानि त्वद्विसृष्टैर्महेषुभिः। <br>वध्यन्ते राजशार्दूल तेभ्यो देह्यभयं विभो   ॥14-029-005॥</td></tr>
<tr><td> अर्जुन उवाच। <br>मत्समो यदि संग्रामे शरासनधरः क्वचित्। <br>विद्यते तं ममाचक्ष्व यः समासीत मां मृधे   ॥14-029-006॥</td></tr>
<tr><td> समुद्र उवाच। <br>महर्षिर्जमदग्निस्ते यदि राजन्परिश्रुतः। <br>तस्य पुत्रस्तवातिथ्यं यथावत्कर्तुमर्हति   ॥14-029-007॥</td></tr>
<tr><td>ततः स राजा प्रययौ क्रोधेन महता वृतः। <br>स तमाश्रममागम्य राममेवान्वपद्यत   ॥14-029-008॥</td></tr>
<tr><td>स रामप्रतिकूलानि चकार सह बन्धुभिः। <br>आयासं जनयामास रामस्य च महात्मनः   ॥14-029-009॥</td></tr>
<tr><td>ततस्तेजः प्रजज्वाल रामस्यामिततेजसः। <br>प्रदहद्रिपुसैन्यानि तदा कमललोचने   ॥14-029-010॥</td></tr>
<tr><td>ततः परशुमादाय स तं बाहुसहस्रिणम्। <br>चिच्छेद सहसा रामो बाहुशाखमिव द्रुमम्   ॥14-029-011॥</td></tr>
<tr><td>तं हतं पतितं दृष्ट्वा समेताः सर्वबान्धवाः। <br>असीनादाय शक्तीश्च भार्गवं पर्यवारयन्   ॥14-029-012॥</td></tr>
<tr><td>रामोऽपि धनुरादाय रथमारुह्य सत्वरः। <br>विसृजञ्शरवर्षाणि व्यधमत्पार्थिवं बलम्   ॥14-029-013॥</td></tr>
<tr><td>ततस्तु क्षत्रियाः केचिज्जमदग्निं निहत्य च। <br>विविशुर्गिरिदुर्गाणि मृगाः सिंहार्दिता इव   ॥14-029-014॥</td></tr>
<tr><td>तेषां स्वविहितं कर्म तद्भयान्नानुतिष्ठताम्। <br>प्रजा वृषलतां प्राप्ता ब्राह्मणानामदर्शनात्   ॥14-029-015॥</td></tr>
<tr><td>त एते द्रमिडाः काशाः पुण्ड्राश्च शबरैः सह। <br>वृषलत्वं परिगता व्युत्थानात्क्षत्रधर्मतः   ॥14-029-016॥</td></tr>
<tr><td>ततस्तु हतवीरासु क्षत्रियासु पुनः पुनः। <br>द्विजैरुत्पादितं क्षत्रं जामदग्न्यो न्यकृन्तत   ॥14-029-017॥</td></tr>
<tr><td>एकविंशतिमेधान्ते रामं वागशरीरिणी। <br>दिव्या प्रोवाच मधुरा सर्वलोकपरिश्रुता   ॥14-029-018॥</td></tr>
<tr><td>राम राम निवर्तस्व कं गुणं तात पश्यसि। <br>क्षत्रबन्धूनिमान्प्राणैर्विप्रयोज्य पुनः पुनः   ॥14-029-019॥</td></tr>
<tr><td>तथैव तं महात्मानमृचीकप्रमुखास्तदा। <br>पितामहा महाभाग निवर्तस्वेत्यथाब्रुवन्   ॥14-029-020॥</td></tr>
<tr><td>पितुर्वधममृष्यंस्तु रामः प्रोवाच तानृषीन्। <br>नार्हन्तीह भवन्तो मां निवारयितुमित्युत   ॥14-029-021॥</td></tr>
<tr><td> पितर ऊचुः। <br>नार्हसे क्षत्रबन्धूंस्त्वं निहन्तुं जयतां वर। <br>न हि युक्तं त्वया हन्तुं ब्राह्मणेन सता नृपान्   ॥14-029-022॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>तान्समीपगताञ्श्रुत्वा पाण्डवाञ्शत्रुकर्शनः। <br>वासुदेवः सहामात्यः प्रत्युद्यातो दिदृक्षया   ॥14-070-001॥</td></tr>
<tr><td>ते समेत्य यथान्यायं पाण्डवा वृष्णिभिः सह। <br>विविशुः सहिता राजन्पुरं वारणसाह्वयम्   ॥14-070-002॥</td></tr>
<tr><td>महतस्तस्य सैन्यस्य खुरनेमिस्वनेन च। <br>द्यावापृथिव्यौ खं चैव शब्देनासीत्समावृतम्   ॥14-070-003॥</td></tr>
<tr><td>ते कोशमग्रतः कृत्वा विविशुः स्वपुरं तदा। <br>पाण्डवाः प्रीतमनसः सामात्याः ससुहृद्गणाः   ॥14-070-004॥</td></tr>
<tr><td>ते समेत्य यथान्यायं धृतराष्ट्रं जनाधिपम्। <br>कीर्तयन्तः स्वनामानि तस्य पादौ ववन्दिरे   ॥14-070-005॥</td></tr>
<tr><td>धृतराष्ट्रादनु च ते गान्धारीं सुबलात्मजाम्। <br>कुन्तीं च राजशार्दूल तदा भरतसत्तमाः   ॥14-070-006॥</td></tr>
<tr><td>विदुरं पूजयित्वा च वैश्यापुत्रं समेत्य च। <br>पूज्यमानाः स्म ते वीरा व्यराजन्त विशां पते   ॥14-070-007॥</td></tr>
<tr><td>ततस्तत्परमाश्चर्यं विचित्रं महदद्भुतम्। <br>शुश्रुवुस्ते तदा वीराः पितुस्ते जन्म भारत   ॥14-070-008॥</td></tr>
<tr><td>तदुपश्रुत्य ते कर्म वासुदेवस्य धीमतः। <br>पूजार्हं पूजयामासुः कृष्णं देवकिनन्दनम्   ॥14-070-009॥</td></tr>
<tr><td>ततः कतिपयाहस्य व्यासः सत्यवतीसुतः। <br>आजगाम महातेजा नगरं नागसाह्वयम्   ॥14-070-010॥</td></tr>
<tr><td>तस्य सर्वे यथान्यायं पूजां चक्रुः कुरूद्वहाः। <br>सह वृष्ण्यन्धकव्याघ्रैरुपासां चक्रिरे तदा   ॥14-070-011॥</td></tr>
<tr><td>तत्र नानाविधाकाराः कथाः समनुकीर्त्य वै। <br>युधिष्ठिरो धर्मसुतो व्यासं वचनमब्रवीत्   ॥14-070-012॥</td></tr>
<tr><td>भवत्प्रसादाद्भगवन्यदिदं रत्नमाहृतम्। <br>उपयोक्तुं तदिच्छामि वाजिमेधे महाक्रतौ   ॥14-070-013॥</td></tr>
<tr><td>तदनुज्ञातुमिच्छामि भवता मुनिसत्तम। <br>त्वदधीना वयं सर्वे कृष्णस्य च महात्मनः   ॥14-070-014॥</td></tr>
<tr><td> व्यास उवाच। <br>अनुजानामि राजंस्त्वां क्रियतां यदनन्तरम्। <br>यजस्व वाजिमेधेन विधिवद्दक्षिणावता   ॥14-070-015॥</td></tr>
<tr><td>अश्वमेधो हि राजेन्द्र पावनः सर्वपाप्मनाम्। <br>तेनेष्ट्वा त्वं विपाप्मा वै भविता नात्र संशयः   ॥14-070-016॥</td></tr>
<tr><td> वैशंपायन उवाच। <br>इत्युक्तः स तु धर्मात्मा कुरुराजो युधिष्ठिरः। <br>अश्वमेधस्य कौरव्य चकाराहरणे मतिम्   ॥14-070-017॥</td></tr>
<tr><td>समनुज्ञाप्य तु स तं कृष्णद्वैपायनं नृपः। <br>वासुदेवमथामन्त्र्य वाग्मी वचनमब्रवीत्   ॥14-070-018॥</td></tr>
<tr><td>देवकी सुप्रजा देवी त्वया पुरुषसत्तम। <br>यद्ब्रूयां त्वां महाबाहो तत्कृथास्त्वमिहाच्युत   ॥14-070-019॥</td></tr>
<tr><td>त्वत्प्रभावार्जितान्भोगानश्नीम यदुनन्दन। <br>पराक्रमेण बुद्ध्या च त्वयेयं निर्जिता मही   ॥14-070-020॥</td></tr>
<tr><td>दीक्षयस्व त्वमात्मानं त्वं नः परमको गुरुः। <br>त्वयीष्टवति धर्मज्ञ विपाप्मा स्यामहं विभो। <br>त्वं हि यज्ञोऽक्षरः सर्वस्त्वं धर्मस्त्वं प्रजापतिः   ॥14-070-021॥</td></tr>
<tr><td> वासुदेव उवाच। <br>त्वमेवैतन्महाबाहो वक्तुमर्हस्यरिंदम। <br>त्वं गतिः सर्वभूतानामिति मे निश्चिता मतिः   ॥14-070-022॥</td></tr>
<tr><td>त्वं चाद्य कुरुवीराणां धर्मेणाभिविराजसे। <br>गुणभूताः स्म ते राजंस्त्वं नो राजन्मतो गुरुः   ॥14-070-023॥</td></tr>
<tr><td>यजस्व मदनुज्ञातः प्राप्त एव क्रतुर्मया। <br>युनक्तु नो भवान्कार्ये यत्र वाञ्छसि भारत। <br>सत्यं ते प्रतिजानामि सर्वं कर्तास्मि तेऽनघ   ॥14-070-024॥</td></tr>
<tr><td>भीमसेनार्जुनौ चैव तथा माद्रवतीसुतौ। <br>इष्टवन्तो भविष्यन्ति त्वयीष्टवति भारत   ॥14-070-025॥</td></tr>
</table>
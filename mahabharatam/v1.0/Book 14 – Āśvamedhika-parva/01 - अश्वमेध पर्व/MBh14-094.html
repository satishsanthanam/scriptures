<table border = "1"><tr><td>Verse</td></tr>
<tr><td> जनमेजय उवाच। <br>यज्ञे सक्ता नृपतयस्तपःसक्ता महर्षयः। <br>शान्तिव्यवसिता विप्राः शमो दम इति प्रभो   ॥14-094-001॥</td></tr>
<tr><td>तस्माद्यज्ञफलैस्तुल्यं न किंचिदिह विद्यते। <br>इति मे वर्तते बुद्धिस्तथा चैतदसंशयम्   ॥14-094-002॥</td></tr>
<tr><td>यज्ञैरिष्ट्वा हि बहवो राजानो द्विजसत्तम। <br>इह कीर्तिं परां प्राप्य प्रेत्य स्वर्गमितो गताः   ॥14-094-003॥</td></tr>
<tr><td>देवराजः सहस्राक्षः क्रतुभिर्भूरिदक्षिणैः। <br>देवराज्यं महातेजाः प्राप्तवानखिलं विभुः   ॥14-094-004॥</td></tr>
<tr><td>यथा युधिष्ठिरो राजा भीमार्जुनपुरःसरः। <br>सदृशो देवराजेन समृद्ध्या विक्रमेण च   ॥14-094-005॥</td></tr>
<tr><td>अथ कस्मात्स नकुलो गर्हयामास तं क्रतुम्। <br>अश्वमेधं महायज्ञं राज्ञस्तस्य महात्मनः   ॥14-094-006॥</td></tr>
<tr><td> वैशंपायन उवाच। <br>यज्ञस्य विधिमग्र्यं वै फलं चैव नरर्षभ। <br>गदतः शृणु मे राजन्यथावदिह भारत   ॥14-094-007॥</td></tr>
<tr><td>पुरा शक्रस्य यजतः सर्व ऊचुर्महर्षयः। <br>ऋत्विक्षु कर्मव्यग्रेषु वितते यज्ञकर्मणि   ॥14-094-008॥</td></tr>
<tr><td>हूयमाने तथा वह्नौ होत्रे बहुगुणान्विते। <br>देवेष्वाहूयमानेषु स्थितेषु परमर्षिषु   ॥14-094-009॥</td></tr>
<tr><td>सुप्रतीतैस्तदा विप्रैः स्वागमैः सुस्वनैर्नृप। <br>अश्रान्तैश्चापि लघुभिरध्वर्युवृषभैस्तथा   ॥14-094-010॥</td></tr>
<tr><td>आलम्भसमये तस्मिन्गृहीतेषु पशुष्वथ। <br>महर्षयो महाराज संबभूवुः कृपान्विताः   ॥14-094-011॥</td></tr>
<tr><td>ततो दीनान्पशून्दृष्ट्वा ऋषयस्ते तपोधनाः। <br>ऊचुः शक्रं समागम्य नायं यज्ञविधिः शुभः   ॥14-094-012॥</td></tr>
<tr><td>अपविज्ञानमेतत्ते महान्तं धर्ममिच्छतः। <br>न हि यज्ञे पशुगणा विधिदृष्टाः पुरंदर   ॥14-094-013॥</td></tr>
<tr><td>धर्मोपघातकस्त्वेष समारम्भस्तव प्रभो। <br>नायं धर्मकृतो धर्मो न हिंसा धर्म उच्यते   ॥14-094-014॥</td></tr>
<tr><td>आगमेनैव ते यज्ञं कुर्वन्तु यदि हेच्छसि। <br>विधिदृष्टेन यज्ञेन धर्मस्ते सुमहान्भवेत्   ॥14-094-015॥</td></tr>
<tr><td>यज बीजैः सहस्राक्ष त्रिवर्षपरमोषितैः। <br>एष धर्मो महाञ्शक्र चिन्त्यमानोऽधिगम्यते   ॥14-094-016॥</td></tr>
<tr><td>शतक्रतुस्तु तद्वाक्यमृषिभिस्तत्त्वदर्शिभिः। <br>उक्तं न प्रतिजग्राह मानमोहवशानुगः   ॥14-094-017॥</td></tr>
<tr><td>तेषां विवादः सुमहाञ्जज्ञे शक्रमहर्षिणाम्। <br>जङ्गमैः स्थावरैर्वापि यष्टव्यमिति भारत   ॥14-094-018॥</td></tr>
<tr><td>ते तु खिन्ना विवादेन ऋषयस्तत्त्वदर्शिनः। <br>ततः संधाय शक्रेण पप्रच्छुर्नृपतिं वसुम्   ॥14-094-019॥</td></tr>
<tr><td>महाभाग कथं यज्ञेष्वागमो नृपते स्मृतः। <br>यष्टव्यं पशुभिर्मेध्यैरथो बीजैरजैरपि   ॥14-094-020॥</td></tr>
<tr><td>तच्छ्रुत्वा तु वचस्तेषामविचार्य बलाबलम्। <br>यथोपनीतैर्यष्टव्यमिति प्रोवाच पार्थिवः   ॥14-094-021॥</td></tr>
<tr><td>एवमुक्त्वा स नृपतिः प्रविवेश रसातलम्। <br>उक्त्वेह वितथं राजंश्चेदीनामीश्वरः प्रभुः   ॥14-094-022॥</td></tr>
<tr><td>अन्यायोपगतं द्रव्यमतीतं यो ह्यपण्डितः। <br>धर्माभिकाङ्क्षी यजते न धर्मफलमश्नुते   ॥14-094-023॥</td></tr>
<tr><td>धर्मवैतंसिको यस्तु पापात्मा पुरुषस्तथा। <br>ददाति दानं विप्रेभ्यो लोकविश्वासकारकम्   ॥14-094-024॥</td></tr>
<tr><td>पापेन कर्मणा विप्रो धनं लब्ध्वा निरङ्कुशः। <br>रागमोहान्वितः सोऽन्ते कलुषां गतिमाप्नुते   ॥14-094-025॥</td></tr>
<tr><td>तेन दत्तानि दानानि पापेन हतबुद्धिना। <br>तानि सत्त्वमनासाद्य नश्यन्ति विपुलान्यपि   ॥14-094-026॥</td></tr>
<tr><td>तस्याधर्मप्रवृत्तस्य हिंसकस्य दुरात्मनः। <br>दाने न कीर्तिर्भवति प्रेत्य चेह च दुर्मतेः   ॥14-094-027॥</td></tr>
<tr><td>अपि संचयबुद्धिर्हि लोभमोहवशंगतः। <br>उद्वेजयति भूतानि हिंसया पापचेतनः   ॥14-094-028॥</td></tr>
<tr><td>एवं लब्ध्वा धनं लोभाद्यजते यो ददाति च। <br>स कृत्वा कर्मणा तेन न सिध्यति दुरागमात्   ॥14-094-029॥</td></tr>
<tr><td>उञ्छं मूलं फलं शाकमुदपात्रं तपोधनाः। <br>दानं विभवतो दत्त्वा नराः स्वर्यान्ति धर्मिणः   ॥14-094-030॥</td></tr>
<tr><td>एष धर्मो महांस्त्यागो दानं भूतदया तथा। <br>ब्रह्मचर्यं तथा सत्यमनुक्रोशो धृतिः क्षमा। <br>सनातनस्य धर्मस्य मूलमेतत्सनातनम्   ॥14-094-031॥</td></tr>
<tr><td>श्रूयन्ते हि पुरा विप्रा विश्वामित्रादयो नृपाः। <br>विश्वामित्रोऽसितश्चैव जनकश्च महीपतिः। <br>कक्षसेनार्ष्टिषेणौ च सिन्धुद्वीपश्च पार्थिवः   ॥14-094-032॥</td></tr>
<tr><td>एते चान्ये च बहवः सिद्धिं परमिकां गताः। <br>नृपाः सत्यैश्च दानैश्च न्यायलब्धैस्तपोधनाः   ॥14-094-033॥</td></tr>
<tr><td>ब्राह्मणाः क्षत्रिया वैश्याः शूद्रा ये चाश्रितास्तपः। <br>दानधर्माग्निना शुद्धास्ते स्वर्गं यान्ति भारत   ॥14-094-034॥</td></tr>
</table>
<table border = "1"><tr><td>Verse</td></tr>
<tr><td> ब्राह्मण उवाच। <br>अत्राप्युदाहरन्तीममितिहासं पुरातनम्। <br>सुभगे पञ्चहोतॄणां विधानमिह यादृशम्   ॥14-023-001॥</td></tr>
<tr><td>प्राणापानावुदानश्च समानो व्यान एव च। <br>पञ्चहोतॄनथैतान्वै परं भावं विदुर्बुधाः   ॥14-023-002॥</td></tr>
<tr><td> ब्राह्मण्युवाच। <br>स्वभावात्सप्त होतार इति ते पूर्विका मतिः। <br>यथा वै पञ्च होतारः परो भावस्तथोच्यताम्   ॥14-023-003॥</td></tr>
<tr><td> ब्राह्मण उवाच। <br>प्राणेन संभृतो वायुरपानो जायते ततः। <br>अपाने संभृतो वायुस्ततो व्यानः प्रवर्तते   ॥14-023-004॥</td></tr>
<tr><td>व्यानेन संभृतो वायुस्ततोदानः प्रवर्तते। <br>उदाने संभृतो वायुः समानः संप्रवर्तते   ॥14-023-005॥</td></tr>
<tr><td>तेऽपृच्छन्त पुरा गत्वा पूर्वजातं प्रजापतिम्। <br>यो नो ज्येष्ठस्तमाचक्ष्व स नः श्रेष्ठो भविष्यति   ॥14-023-006॥</td></tr>
<tr><td> ब्रह्मोवाच। <br>यस्मिन्प्रलीने प्रलयं व्रजन्ति; सर्वे प्राणाः प्राणभृतां शरीरे। <br>यस्मिन्प्रचीर्णे च पुनश्चरन्ति; स वै श्रेष्ठो गच्छत यत्र कामः   ॥14-023-007॥</td></tr>
<tr><td> प्राण उवाच। <br>मयि प्रलीने प्रलयं व्रजन्ति; सर्वे प्राणाः प्राणभृतां शरीरे। <br>मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम्   ॥14-023-008॥</td></tr>
<tr><td> ब्राह्मण उवाच। <br>प्राणः प्रलीयत ततः पुनश्च प्रचचार ह। <br>समानश्चाप्युदानश्च वचोऽब्रूतां ततः शुभे   ॥14-023-009॥</td></tr>
<tr><td>न त्वं सर्वमिदं व्याप्य तिष्ठसीह यथा वयम्। <br>न त्वं श्रेष्ठोऽसि नः प्राण अपानो हि वशे तव। <br>प्रचचार पुनः प्राणस्तमपानोऽभ्यभाषत   ॥14-023-010॥</td></tr>
<tr><td>मयि प्रलीने प्रलयं व्रजन्ति; सर्वे प्राणाः प्राणभृतां शरीरे। <br>मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम्   ॥14-023-011॥</td></tr>
<tr><td>व्यानश्च तमुदानश्च भाषमाणमथोचतुः। <br>अपान न त्वं श्रेष्ठोऽसि प्राणो हि वशगस्तव   ॥14-023-012॥</td></tr>
<tr><td>अपानः प्रचचाराथ व्यानस्तं पुनरब्रवीत्। <br>श्रेष्ठोऽहमस्मि सर्वेषां श्रूयतां येन हेतुना   ॥14-023-013॥</td></tr>
<tr><td>मयि प्रलीने प्रलयं व्रजन्ति; सर्वे प्राणाः प्राणभृतां शरीरे। <br>मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम्   ॥14-023-014॥</td></tr>
<tr><td>प्रालीयत ततो व्यानः पुनश्च प्रचचार ह। <br>प्राणापानावुदानश्च समानश्च तमब्रुवन्। <br>न त्वं श्रेष्ठोऽसि नो व्यान समानो हि वशे तव   ॥14-023-015॥</td></tr>
<tr><td>प्रचचार पुनर्व्यानः समानः पुनरब्रवीत्। <br>श्रेष्ठोऽहमस्मि सर्वेषां श्रूयतां येन हेतुना   ॥14-023-016॥</td></tr>
<tr><td>मयि प्रलीने प्रलयं व्रजन्ति; सर्वे प्राणाः प्राणभृतां शरीरे। <br>मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम्   ॥14-023-017॥</td></tr>
<tr><td>ततः समानः प्रालिल्ये पुनश्च प्रचचार ह। <br>प्राणापानावुदानश्च व्यानश्चैव तमब्रुवन्। <br>समान न त्वं श्रेष्ठोऽसि व्यान एव वशे तव   ॥14-023-018॥</td></tr>
<tr><td>समानः प्रचचाराथ उदानस्तमुवाच ह। <br>श्रेष्ठोऽहमस्मि सर्वेषां श्रूयतां येन हेतुना   ॥14-023-019॥</td></tr>
<tr><td>मयि प्रलीने प्रलयं व्रजन्ति; सर्वे प्राणाः प्राणभृतां शरीरे। <br>मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम्   ॥14-023-020॥</td></tr>
<tr><td>ततः प्रालीयतोदानः पुनश्च प्रचचार ह। <br>प्राणापानौ समानश्च व्यानश्चैव तमब्रुवन्। <br>उदान न त्वं श्रेष्ठोऽसि व्यान एव वशे तव   ॥14-023-021॥</td></tr>
<tr><td>ततस्तानब्रवीद्ब्रह्मा समवेतान्प्रजापतिः। <br>सर्वे श्रेष्ठा न वा श्रेष्ठाः सर्वे चान्योन्यधर्मिणः। <br>सर्वे स्वविषये श्रेष्ठाः सर्वे चान्योन्यरक्षिणः   ॥14-023-022॥</td></tr>
<tr><td>एकः स्थिरश्चास्थिरश्च विशेषात्पञ्च वायवः। <br>एक एव ममैवात्मा बहुधाप्युपचीयते   ॥14-023-023॥</td></tr>
<tr><td>परस्परस्य सुहृदो भावयन्तः परस्परम्। <br>स्वस्ति व्रजत भद्रं वो धारयध्वं परस्परम्   ॥14-023-024॥</td></tr>
</table>
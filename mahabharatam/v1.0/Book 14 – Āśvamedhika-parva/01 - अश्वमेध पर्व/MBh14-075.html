<table border = "1"><tr><td>Verse</td></tr>
<tr><td> वैशंपायन उवाच। <br>एवं त्रिरात्रमभवत्तद्युद्धं भरतर्षभ। <br>अर्जुनस्य नरेन्द्रेण वृत्रेणेव शतक्रतोः   ॥14-075-001॥</td></tr>
<tr><td>ततश्चतुर्थे दिवसे वज्रदत्तो महाबलः। <br>जहास सस्वनं हासं वाक्यं चेदमथाब्रवीत्   ॥14-075-002॥</td></tr>
<tr><td>अर्जुनार्जुन तिष्ठस्व न मे जीवन्विमोक्ष्यसे। <br>त्वां निहत्य करिष्यामि पितुस्तोयं यथाविधि   ॥14-075-003॥</td></tr>
<tr><td>त्वया वृद्धो मम पिता भगदत्तः पितुः सखा। <br>हतो वृद्धोऽपचायित्वाच्छिशुं मामद्य योधय   ॥14-075-004॥</td></tr>
<tr><td>इत्येवमुक्त्वा संक्रुद्धो वज्रदत्तो नराधिपः। <br>प्रेषयामास कौरव्य वारणं पाण्डवं प्रति   ॥14-075-005॥</td></tr>
<tr><td>संप्रेष्यमाणो नागेन्द्रो वज्रदत्तेन धीमता। <br>उत्पतिष्यन्निवाकाशमभिदुद्राव पाण्डवम्   ॥14-075-006॥</td></tr>
<tr><td>अग्रहस्तप्रमुक्तेन शीकरेण स फल्गुनम्। <br>समुक्षत महाराज शैलं नील इवाम्बुदः   ॥14-075-007॥</td></tr>
<tr><td>स तेन प्रेषितो राज्ञा मेघवन्निनदन्मुहुः। <br>मुखाडम्बरघोषेण समाद्रवत फल्गुनम्   ॥14-075-008॥</td></tr>
<tr><td>स नृत्यन्निव नागेन्द्रो वज्रदत्तप्रचोदितः। <br>आससाद द्रुतं राजन्कौरवाणां महारथम्   ॥14-075-009॥</td></tr>
<tr><td>तमापतन्तं संप्रेक्ष्य वज्रदत्तस्य वारणम्। <br>गाण्डीवमाश्रित्य बली न व्यकम्पत शत्रुहा   ॥14-075-010॥</td></tr>
<tr><td>चुक्रोध बलवच्चापि पाण्डवस्तस्य भूपतेः। <br>कार्यविघ्नमनुस्मृत्य पूर्ववैरं च भारत   ॥14-075-011॥</td></tr>
<tr><td>ततस्तं वारणं क्रुद्धः शरजालेन पाण्डवः। <br>निवारयामास तदा वेलेव मकरालयम्   ॥14-075-012॥</td></tr>
<tr><td>स नागप्रवरो वीर्यादर्जुनेन निवारितः। <br>तस्थौ शरैर्वितुन्नाङ्गः श्वाविच्छललितो यथा   ॥14-075-013॥</td></tr>
<tr><td>निवारितं गजं दृष्ट्वा भगदत्तात्मजो नृपः। <br>उत्ससर्ज शितान्बाणानर्जुने क्रोधमूर्छितः   ॥14-075-014॥</td></tr>
<tr><td>अर्जुनस्तु महाराज शरैः शरविघातिभिः। <br>वारयामास तानस्तांस्तदद्भुतमिवाभवत्   ॥14-075-015॥</td></tr>
<tr><td>ततः पुनरतिक्रुद्धो राजा प्राग्ज्योतिषाधिपः। <br>प्रेषयामास नागेन्द्रं बलवच्छ्वसनोपमम्   ॥14-075-016॥</td></tr>
<tr><td>तमापतन्तं संप्रेक्ष्य बलवान्पाकशासनिः। <br>नाराचमग्निसंकाशं प्राहिणोद्वारणं प्रति   ॥14-075-017॥</td></tr>
<tr><td>स तेन वारणो राजन्मर्मण्यभिहतो भृशम्। <br>पपात सहसा भूमौ वज्ररुग्ण इवाचलः   ॥14-075-018॥</td></tr>
<tr><td>स पतञ्शुशुभे नागो धनंजयशराहतः। <br>विशन्निव महाशैलो महीं वज्रप्रपीडितः   ॥14-075-019॥</td></tr>
<tr><td>तस्मिन्निपतिते नागे वज्रदत्तस्य पाण्डवः। <br>तं न भेतव्यमित्याह ततो भूमिगतं नृपम्   ॥14-075-020॥</td></tr>
<tr><td>अब्रवीद्धि महातेजाः प्रस्थितं मां युधिष्ठिरः। <br>राजानस्ते न हन्तव्या धनंजय कथंचन   ॥14-075-021॥</td></tr>
<tr><td>सर्वमेतन्नरव्याघ्र भवत्वेतावता कृतम्। <br>योधाश्चापि न हन्तव्या धनंजय रणे त्वया   ॥14-075-022॥</td></tr>
<tr><td>वक्तव्याश्चापि राजानः सर्वैः सह सुहृज्जनैः। <br>युधिष्ठिरस्याश्वमेधो भवद्भिरनुभूयताम्   ॥14-075-023॥</td></tr>
<tr><td>इति भ्रातृवचः श्रुत्वा न हन्मि त्वां जनाधिप। <br>उत्तिष्ठ न भयं तेऽस्ति स्वस्तिमान्गच्छ पार्थिव   ॥14-075-024॥</td></tr>
<tr><td>आगच्छेथा महाराज परां चैत्रीमुपस्थिताम्। <br>तदाश्वमेधो भविता धर्मराजस्य धीमतः   ॥14-075-025॥</td></tr>
<tr><td>एवमुक्तः स राजा तु भगदत्तात्मजस्तदा। <br>तथेत्येवाब्रवीद्वाक्यं पाण्डवेनाभिनिर्जितः   ॥14-075-026॥</td></tr>
</table>
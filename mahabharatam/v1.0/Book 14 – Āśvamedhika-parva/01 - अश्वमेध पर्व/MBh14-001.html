<table border = "1"><tr><td>Verse</td></tr>
<tr><td> वैशंपायन उवाच। <br>कृतोदकं तु राजानं धृतराष्ट्रं युधिष्ठिरः। <br>पुरस्कृत्य महाबाहुरुत्तताराकुलेन्द्रियः   ॥14-001-001॥</td></tr>
<tr><td>उत्तीर्य च महीपालो बाष्पव्याकुललोचनः। <br>पपात तीरे गङ्गाया व्याधविद्ध इव द्विपः   ॥14-001-002॥</td></tr>
<tr><td>तं सीदमानं जग्राह भीमः कृष्णेन चोदितः। <br>मैवमित्यब्रवीच्चैनं कृष्णः परबलार्दनः   ॥14-001-003॥</td></tr>
<tr><td>तमार्तं पतितं भूमौ निश्वसन्तं पुनः पुनः। <br>ददृशुः पाण्डवा राजन्धर्मात्मानं युधिष्ठिरम्   ॥14-001-004॥</td></tr>
<tr><td>तं दृष्ट्वा दीनमनसं गतसत्त्वं जनेश्वरम्। <br>भूयः शोकसमाविष्टाः पाण्डवाः समुपाविशन्   ॥14-001-005॥</td></tr>
<tr><td>राजा च धृतराष्ट्रस्तमुपासीनो महाभुजः। <br>वाक्यमाह महाप्राज्ञो महाशोकप्रपीडितम्   ॥14-001-006॥</td></tr>
<tr><td>उत्तिष्ठ कुरुशार्दूल कुरु कार्यमनन्तरम्। <br>क्षत्रधर्मेण कौरव्य जितेयमवनिस्त्वया   ॥14-001-007॥</td></tr>
<tr><td>तां भुङ्क्ष्व भ्रातृभिः सार्धं सुहृद्भिश्च जनेश्वर। <br>न शोचितव्यं पश्यामि त्वया धर्मभृतां वर   ॥14-001-008॥</td></tr>
<tr><td>शोचितव्यं मया चैव गान्धार्या च विशां पते। <br>पुत्रैर्विहीनो राज्येन स्वप्नलब्धधनो यथा   ॥14-001-009॥</td></tr>
<tr><td>अश्रुत्वा हितकामस्य विदुरस्य महात्मनः। <br>वाक्यानि सुमहार्थानि परितप्यामि दुर्मतिः   ॥14-001-010॥</td></tr>
<tr><td>उक्तवानेष मां पूर्वं धर्मात्मा दिव्यदर्शनः। <br>दुर्योधनापराधेन कुलं ते विनशिष्यति   ॥14-001-011॥</td></tr>
<tr><td>स्वस्ति चेदिच्छसे राजन्कुलस्यात्मन एव च। <br>वध्यतामेष दुष्टात्मा मन्दो राजा सुयोधनः   ॥14-001-012॥</td></tr>
<tr><td>कर्णश्च शकुनिश्चैव मैनं पश्यतु कर्हिचित्। <br>द्यूतसंपातमप्येषामप्रमत्तो निवारय   ॥14-001-013॥</td></tr>
<tr><td>अभिषेचय राजानं धर्मात्मानं युधिष्ठिरम्। <br>स पालयिष्यति वशी धर्मेण पृथिवीमिमाम्   ॥14-001-014॥</td></tr>
<tr><td>अथ नेच्छसि राजानं कुन्तीपुत्रं युधिष्ठिरम्। <br>मेढीभूतः स्वयं राज्यं प्रतिगृह्णीष्व पार्थिव   ॥14-001-015॥</td></tr>
<tr><td>समं सर्वेषु भूतेषु वर्तमानं नराधिप। <br>अनुजीवन्तु सर्वे त्वां ज्ञातयो ज्ञातिवर्धन   ॥14-001-016॥</td></tr>
<tr><td>एवं ब्रुवति कौन्तेय विदुरे दीर्घदर्शिनि। <br>दुर्योधनमहं पापमन्ववर्तं वृथामतिः   ॥14-001-017॥</td></tr>
<tr><td>अश्रुत्वा ह्यस्य वीरस्य वाक्यानि मधुराण्यहम्। <br>फलं प्राप्य महद्दुःखं निमग्नः शोकसागरे   ॥14-001-018॥</td></tr>
<tr><td>वृद्धौ हि ते स्वः पितरौ पश्यावां दुःखितौ नृप। <br>न शोचितव्यं भवता पश्यामीह जनाधिप   ॥14-001-019॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>स्थिते मुहूर्तं पार्थे तु धर्मराजे युधिष्ठिरे। <br>आजग्मुस्तत्र कौरव्य देवाः शक्रपुरोगमाः   ॥18-003-001॥</td></tr>
<tr><td>स्वयं विग्रहवान्धर्मो राजानं प्रसमीक्षितुम्। <br>तत्राजगाम यत्रासौ कुरुराजो युधिष्ठिरः   ॥18-003-002॥</td></tr>
<tr><td>तेषु भास्वरदेहेषु पुण्याभिजनकर्मसु। <br>समागतेषु देवेषु व्यगमत्तत्तमो नृप   ॥18-003-003॥</td></tr>
<tr><td>नादृश्यन्त च तास्तत्र यातनाः पापकर्मिणाम्। <br>नदी वैतरणी चैव कूटशाल्मलिना सह   ॥18-003-004॥</td></tr>
<tr><td>लोहकुम्भ्यः शिलाश्चैव नादृश्यन्त भयानकाः। <br>विकृतानि शरीराणि यानि तत्र समन्ततः। <br>ददर्श राजा कौन्तेयस्तान्यदृश्यानि चाभवन्   ॥18-003-005॥</td></tr>
<tr><td>ततो वायुः सुखस्पर्शः पुण्यगन्धवहः शिवः। <br>ववौ देवसमीपस्थः शीतलोऽतीव भारत   ॥18-003-006॥</td></tr>
<tr><td>मरुतः सह शक्रेण वसवश्चाश्विनौ सह। <br>साध्या रुद्रास्तथादित्या ये चान्येऽपि दिवौकसः   ॥18-003-007॥</td></tr>
<tr><td>सर्वे तत्र समाजग्मुः सिद्धाश्च परमर्षयः। <br>यत्र राजा महातेजा धर्मपुत्रः स्थितोऽभवत्   ॥18-003-008॥</td></tr>
<tr><td>ततः शक्रः सुरपतिः श्रिया परमया युतः। <br>युधिष्ठिरमुवाचेदं सान्त्वपूर्वमिदं वचः   ॥18-003-009॥</td></tr>
<tr><td>युधिष्ठिर महाबाहो प्रीता देवगणास्तव। <br>एह्येहि पुरुषव्याघ्र कृतमेतावता विभो। <br>सिद्धिः प्राप्ता त्वया राजँल्लोकाश्चाप्यक्षयास्तव   ॥18-003-010॥</td></tr>
<tr><td>न च मन्युस्त्वया कार्यः शृणु चेदं वचो मम। <br>अवश्यं नरकस्तात द्रष्टव्यः सर्वराजभिः   ॥18-003-011॥</td></tr>
<tr><td>शुभानामशुभानां च द्वौ राशी पुरुषर्षभ। <br>यः पूर्वं सुकृतं भुङ्क्ते पश्चान्निरयमेति सः। <br>पूर्वं नरकभाग्यस्तु पश्चात्स्वर्गमुपैति सः   ॥18-003-012॥</td></tr>
<tr><td>भूयिष्ठं पापकर्मा यः स पूर्वं स्वर्गमश्नुते। <br>तेन त्वमेवं गमितो मया श्रेयोर्थिना नृप   ॥18-003-013॥</td></tr>
<tr><td>व्याजेन हि त्वया द्रोण उपचीर्णः सुतं प्रति। <br>व्याजेनैव ततो राजन्दर्शितो नरकस्तव   ॥18-003-014॥</td></tr>
<tr><td>यथैव त्वं तथा भीमस्तथा पार्थो यमौ तथा। <br>द्रौपदी च तथा कृष्णा व्याजेन नरकं गताः   ॥18-003-015॥</td></tr>
<tr><td>आगच्छ नरशार्दूल मुक्तास्ते चैव किल्बिषात्। <br>स्वपक्षाश्चैव ये तुभ्यं पार्थिवा निहता रणे। <br>सर्वे स्वर्गमनुप्राप्तास्तान्पश्य पुरुषर्षभ   ॥18-003-016॥</td></tr>
<tr><td>कर्णश्चैव महेष्वासः सर्वशस्त्रभृतां वरः। <br>स गतः परमां सिद्धिं यदर्थं परितप्यसे   ॥18-003-017॥</td></tr>
<tr><td>तं पश्य पुरुषव्याघ्रमादित्यतनयं विभो। <br>स्वस्थानस्थं महाबाहो जहि शोकं नरर्षभ   ॥18-003-018॥</td></tr>
<tr><td>भ्रातॄंश्चान्यांस्तथा पश्य स्वपक्षांश्चैव पार्थिवान्। <br>स्वं स्वं स्थानमनुप्राप्तान्व्येतु ते मानसो ज्वरः   ॥18-003-019॥</td></tr>
<tr><td>अनुभूय पूर्वं त्वं कृच्छ्रमितः प्रभृति कौरव। <br>विहरस्व मया सार्धं गतशोको निरामयः   ॥18-003-020॥</td></tr>
<tr><td>कर्मणां तात पुण्यानां जितानां तपसा स्वयम्। <br>दानानां च महाबाहो फलं प्राप्नुहि पाण्डव   ॥18-003-021॥</td></tr>
<tr><td>अद्य त्वां देवगन्धर्वा दिव्याश्चाप्सरसो दिवि। <br>उपसेवन्तु कल्याणं विरजोम्बरवाससः   ॥18-003-022॥</td></tr>
<tr><td>राजसूयजिताँल्लोकानश्वमेधाभिवर्धितान्। <br>प्राप्नुहि त्वं महाबाहो तपसश्च फलं महत्   ॥18-003-023॥</td></tr>
<tr><td>उपर्युपरि राज्ञां हि तव लोका युधिष्ठिर। <br>हरिश्चन्द्रसमाः पार्थ येषु त्वं विहरिष्यसि   ॥18-003-024॥</td></tr>
<tr><td>मान्धाता यत्र राजर्षिर्यत्र राजा भगीरथः। <br>दौःषन्तिर्यत्र भरतस्तत्र त्वं विहरिष्यसि   ॥18-003-025॥</td></tr>
<tr><td>एषा देवनदी पुण्या पार्थ त्रैलोक्यपावनी। <br>आकाशगङ्गा राजेन्द्र तत्राप्लुत्य गमिष्यसि   ॥18-003-026॥</td></tr>
<tr><td>अत्र स्नातस्य ते भावो मानुषो विगमिष्यति। <br>गतशोको निरायासो मुक्तवैरो भविष्यसि   ॥18-003-027॥</td></tr>
<tr><td>एवं ब्रुवति देवेन्द्रे कौरवेन्द्रं युधिष्ठिरम्। <br>धर्मो विग्रहवान्साक्षादुवाच सुतमात्मनः   ॥18-003-028॥</td></tr>
<tr><td>भो भो राजन्महाप्राज्ञ प्रीतोऽस्मि तव पुत्रक। <br>मद्भक्त्या सत्यवाक्येन क्षमया च दमेन च   ॥18-003-029॥</td></tr>
<tr><td>एषा तृतीया जिज्ञासा तव राजन्कृता मया। <br>न शक्यसे चालयितुं स्वभावात्पार्थ हेतुभिः   ॥18-003-030॥</td></tr>
<tr><td>पूर्वं परीक्षितो हि त्वमासीर्द्वैतवनं प्रति। <br>अरणीसहितस्यार्थे तच्च निस्तीर्णवानसि   ॥18-003-031॥</td></tr>
<tr><td>सोदर्येषु विनष्टेषु द्रौपद्यां तत्र भारत। <br>श्वरूपधारिणा पुत्र पुनस्त्वं मे परीक्षितः   ॥18-003-032॥</td></tr>
<tr><td>इदं तृतीयं भ्रातॄणामर्थे यत्स्थातुमिच्छसि। <br>विशुद्धोऽसि महाभाग सुखी विगतकल्मषः   ॥18-003-033॥</td></tr>
<tr><td>न च ते भ्रातरः पार्थ नरकस्था विशां पते। <br>मायैषा देवराजेन महेन्द्रेण प्रयोजिता   ॥18-003-034॥</td></tr>
<tr><td>अवश्यं नरकस्तात द्रष्टव्यः सर्वराजभिः। <br>ततस्त्वया प्राप्तमिदं मुहूर्तं दुःखमुत्तमम्   ॥18-003-035॥</td></tr>
<tr><td>न सव्यसाची भीमो वा यमौ वा पुरुषर्षभौ। <br>कर्णो वा सत्यवाक्शूरो नरकार्हाश्चिरं नृप   ॥18-003-036॥</td></tr>
<tr><td>न कृष्णा राजपुत्री च नरकार्हा युधिष्ठिर। <br>एह्येहि भरतश्रेष्ठ पश्य गङ्गां त्रिलोकगाम्   ॥18-003-037॥</td></tr>
<tr><td>एवमुक्तः स राजर्षिस्तव पूर्वपितामहः। <br>जगाम सह धर्मेण सर्वैश्च त्रिदशालयैः   ॥18-003-038॥</td></tr>
<tr><td>गङ्गां देवनदीं पुण्यां पावनीमृषिसंस्तुताम्। <br>अवगाह्य तु तां राजा तनुं तत्याज मानुषीम्   ॥18-003-039॥</td></tr>
<tr><td>ततो दिव्यवपुर्भूत्वा धर्मराजो युधिष्ठिरः। <br>निर्वैरो गतसंतापो जले तस्मिन्समाप्लुतः   ॥18-003-040॥</td></tr>
<tr><td>ततो ययौ वृतो देवैः कुरुराजो युधिष्ठिरः। <br>धर्मेण सहितो धीमान्स्तूयमानो महर्षिभिः   ॥18-003-041॥</td></tr>
</table>
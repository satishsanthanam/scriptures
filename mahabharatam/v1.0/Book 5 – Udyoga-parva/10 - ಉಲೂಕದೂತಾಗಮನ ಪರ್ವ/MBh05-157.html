<table border = "1"><tr><td>Verse</td></tr>
<tr><td> संजय उवाच। <br>हिरण्वत्यां निविष्टेषु पाण्डवेषु महात्मसु। <br>दुर्योधनो महाराज कर्णेन सह भारत   ॥05-157-001॥</td></tr>
<tr><td>सौबलेन च राजेन्द्र तथा दुःशासनेन च। <br>आहूयोपह्वरे राजन्नुलूकमिदमब्रवीत्   ॥05-157-002॥</td></tr>
<tr><td>उलूक गच्छ कैतव्य पाण्डवान्सहसोमकान्। <br>गत्वा मम वचो ब्रूहि वासुदेवस्य शृण्वतः   ॥05-157-003॥</td></tr>
<tr><td>इदं तत्समनुप्राप्तं वर्षपूगाभिचिन्तितम्। <br>पाण्डवानां कुरूणां च युद्धं लोकभयंकरम्   ॥05-157-004॥</td></tr>
<tr><td>यदेतत्कत्थनावाक्यं संजयो महदब्रवीत्। <br>मध्ये कुरूणां कौन्तेय तस्य कालोऽयमागतः। <br>यथा वः संप्रतिज्ञातं तत्सर्वं क्रियतामिति   ॥05-157-005॥</td></tr>
<tr><td>अमर्षं राज्यहरणं वनवासं च पाण्डव। <br>द्रौपद्याश्च परिक्लेशं संस्मरन्पुरुषो भव   ॥05-157-006॥</td></tr>
<tr><td>यदर्थं क्षत्रिया सूते गर्भं तदिदमागतम्। <br>बलं वीर्यं च शौर्यं च परं चाप्यस्त्रलाघवम्। <br>पौरुषं दर्शयन्युद्धे कोपस्य कुरु निष्कृतिम्   ॥05-157-007॥</td></tr>
<tr><td>परिक्लिष्टस्य दीनस्य दीर्घकालोषितस्य च। <br>न स्फुटेद्धृदयं कस्य ऐश्वर्याद्भ्रंशितस्य च   ॥05-157-008॥</td></tr>
<tr><td>कुले जातस्य शूरस्य परवित्तेषु गृध्यतः। <br>आच्छिन्नं राज्यमाक्रम्य कोपं कस्य न दीपयेत्   ॥05-157-009॥</td></tr>
<tr><td>यत्तदुक्तं महद्वाक्यं कर्मणा तद्विभाव्यताम्। <br>अकर्मणा कत्थितेन सन्तः कुपुरुषं विदुः   ॥05-157-010॥</td></tr>
<tr><td>अमित्राणां वशे स्थानं राज्यस्य च पुनर्भवः। <br>द्वावर्थौ युध्यमानस्य तस्मात्कुरुत पौरुषम्   ॥05-157-011॥</td></tr>
<tr><td>अस्मान्वा त्वं पराजित्य प्रशाधि पृथिवीमिमाम्। <br>अथ वा निहतोऽस्माभिर्वीरलोकं गमिष्यसि   ॥05-157-012॥</td></tr>
<tr><td>राष्ट्रात्प्रव्राजनं क्लेशं वनवासं च पाण्डव। <br>कृष्णायाश्च परिक्लेशं संस्मरन्पुरुषो भव   ॥05-157-013॥</td></tr>
<tr><td>अप्रियाणां च वचने प्रव्रजत्सु पुनः पुनः। <br>अमर्षं दर्शयाद्य त्वममर्षो ह्येव पौरुषम्   ॥05-157-014॥</td></tr>
<tr><td>क्रोधो बलं तथा वीर्यं ज्ञानयोगोऽस्त्रलाघवम्। <br>इह ते पार्थ दृश्यन्तां संग्रामे पुरुषो भव   ॥05-157-015॥</td></tr>
<tr><td>तं च तूबरकं मूढं बह्वाशिनमविद्यकम्। <br>उलूक मद्वचो ब्रूया असकृद्भीमसेनकम्   ॥05-157-016॥</td></tr>
<tr><td>अशक्तेनैव यच्छप्तं सभामध्ये वृकोदर। <br>दुःशासनस्य रुधिरं पीयतां यदि शक्यते   ॥05-157-017॥</td></tr>
<tr><td>लोहाभिहारो निर्वृत्तः कुरुक्षेत्रमकर्दमम्। <br>पुष्टास्तेऽश्वा भृता योधाः श्वो युध्यस्व सकेशवः   ॥05-157-018॥</td></tr>
</table>
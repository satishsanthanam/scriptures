<table border = "1"><tr><td>Verse</td></tr>
<tr><td> सनत्सुजात उवाच। <br>यत्तच्छुक्रं महज्ज्योतिर्दीप्यमानं महद्यशः। <br>तद्वै देवा उपासन्ते यस्मादर्को विराजते। <br>योगिनस्तं प्रपश्यन्ति भगवन्तं सनातनम्   ॥05-045-001॥</td></tr>
<tr><td>शुक्राद्ब्रह्म प्रभवति ब्रह्म शुक्रेण वर्धते। <br>तच्छुक्रं ज्योतिषां मध्येऽतप्तं तपति तापनम्। <br>योगिनस्तं प्रपश्यन्ति भगवन्तं सनातनम्   ॥05-045-002॥</td></tr>
<tr><td>आपोऽथ अद्भ्यः सलिलस्य मध्ये; उभौ देवौ शिश्रियातेऽन्तरिक्षे। <br>स सध्रीचीः स विषूचीर्वसाना; उभे बिभर्ति पृथिवीं दिवं च। <br>योगिनस्तं प्रपश्यन्ति भगवन्तं सनातनम्   ॥05-045-003॥</td></tr>
<tr><td>उभौ च देवौ पृथिवीं दिवं च; दिशश्च शुक्रं भुवनं बिभर्ति। <br>तस्माद्दिशः सरितश्च स्रवन्ति; तस्मात्समुद्रा विहिता महान्तः। <br>योगिनस्तं प्रपश्यन्ति भगवन्तं सनातनम्   ॥05-045-004॥</td></tr>
<tr><td>चक्रे रथस्य तिष्ठन्तं ध्रुवस्याव्ययकर्मणः। <br>केतुमन्तं वहन्त्यश्वास्तं दिव्यमजरं दिवि। <br>योगिनस्तं प्रपश्यन्ति भगवन्तं सनातनम्   ॥05-045-005॥</td></tr>
<tr><td>न सादृश्ये तिष्ठति रूपमस्य; न चक्षुषा पश्यति कश्चिदेनम्। <br>मनीषयाथो मनसा हृदा च; य एवं विदुरमृतास्ते भवन्ति। <br>योगिनस्तं प्रपश्यन्ति भगवन्तं सनातनम्   ॥05-045-006॥</td></tr>
<tr><td>द्वादशपूगां सरितं देवरक्षितम्। <br>मधु ईशन्तस्तदा संचरन्ति घोरम्। <br>योगिनस्तं प्रपश्यन्ति भगवन्तं सनातनम्   ॥05-045-007॥</td></tr>
<tr><td>तदर्धमासं पिबति संचित्य भ्रमरो मधु। <br>ईशानः सर्वभूतेषु हविर्भूतमकल्पयत्। <br>योगिनस्तं प्रपश्यन्ति भगवन्तं सनातनम्   ॥05-045-008॥</td></tr>
<tr><td>हिरण्यपर्णमश्वत्थमभिपत्य अपक्षकाः। <br>ते तत्र पक्षिणो भूत्वा प्रपतन्ति यथादिशम्। <br>योगिनस्तं प्रपश्यन्ति भगवन्तं सनातनम्   ॥05-045-009॥</td></tr>
<tr><td>पूर्णात्पूर्णान्युद्धरन्ति पूर्णात्पूर्णानि चक्रिरे। <br>हरन्ति पूर्णात्पूर्णानि पूर्णमेवावशिष्यते। <br>योगिनस्तं प्रपश्यन्ति भगवन्तं सनातनम्   ॥05-045-010॥</td></tr>
<tr><td>तस्माद्वै वायुरायातस्तस्मिंश्च प्रयतः सदा। <br>तस्मादग्निश्च सोमश्च तस्मिंश्च प्राण आततः   ॥05-045-011॥</td></tr>
<tr><td>सर्वमेव ततो विद्यात्तत्तद्वक्तुं न शक्नुमः। <br>योगिनस्तं प्रपश्यन्ति भगवन्तं सनातनम्   ॥05-045-012॥</td></tr>
<tr><td>अपानं गिरति प्राणः प्राणं गिरति चन्द्रमाः। <br>आदित्यो गिरते चन्द्रमादित्यं गिरते परः। <br>योगिनस्तं प्रपश्यन्ति भगवन्तं सनातनम्   ॥05-045-013॥</td></tr>
<tr><td>एकं पादं नोत्क्षिपति सलिलाद्धंस उच्चरन्। <br>तं चेत्सततमृत्विजं न मृत्युर्नामृतं भवेत्। <br>योगिनस्तं प्रपश्यन्ति भगवन्तं सनातनम्   ॥05-045-014॥</td></tr>
<tr><td>एवं देवो महात्मा स पावकं पुरुषो गिरन्। <br>यो वै तं पुरुषं वेद तस्येहात्मा न रिष्यते। <br>योगिनस्तं प्रपश्यन्ति भगवन्तं सनातनम्   ॥05-045-015॥</td></tr>
<tr><td>यः सहस्रं सहस्राणां पक्षान्संतत्य संपतेत्। <br>मध्यमे मध्य आगच्छेदपि चेत्स्यान्मनोजवः। <br>योगिनस्तं प्रपश्यन्ति भगवन्तं सनातनम्   ॥05-045-016॥</td></tr>
<tr><td>न दर्शने तिष्ठति रूपमस्य; पश्यन्ति चैनं सुविशुद्धसत्त्वाः। <br>हितो मनीषी मनसाभिपश्ये;द्ये तं श्रयेयुरमृतास्ते भवन्ति। <br>योगिनस्तं प्रपश्यन्ति भगवन्तं सनातनम्   ॥05-045-017॥</td></tr>
<tr><td>गूहन्ति सर्पा इव गह्वराणि; स्वशिक्षया स्वेन वृत्तेन मर्त्याः। <br>तेषु प्रमुह्यन्ति जना विमूढा; यथाध्वानं मोहयन्ते भयाय। <br>योगिनस्तं प्रपश्यन्ति भगवन्तं सनातनम्   ॥05-045-018॥</td></tr>
<tr><td>सदा सदासत्कृतः स्यान्न मृत्युरमृतं कुतः। <br>सत्यानृते सत्यसमानबन्धने; सतश्च योनिरसतश्चैक एव। <br>योगिनस्तं प्रपश्यन्ति भगवन्तं सनातनम्   ॥05-045-019॥</td></tr>
<tr><td>न साधुना नोत असाधुना वा; समानमेतद्दृश्यते मानुषेषु। <br>समानमेतदमृतस्य विद्या;देवंयुक्तो मधु तद्वै परीप्सेत्। <br>योगिनस्तं प्रपश्यन्ति भगवन्तं सनातनम्   ॥05-045-020॥</td></tr>
<tr><td>नास्यातिवादा हृदयं तापयन्ति; नानधीतं नाहुतमग्निहोत्रम्। <br>मनो ब्राह्मीं लघुतामादधीत; प्रज्ञानमस्य नाम धीरा लभन्ते। <br>योगिनस्तं प्रपश्यन्ति भगवन्तं सनातनम्   ॥05-045-021॥</td></tr>
<tr><td>एवं यः सर्वभूतेषु आत्मानमनुपश्यति। <br>अन्यत्रान्यत्र युक्तेषु किं स शोचेत्ततः परम्   ॥05-045-022॥</td></tr>
<tr><td>यथोदपाने महति सर्वतः संप्लुतोदके। <br>एवं सर्वेषु वेदेषु ब्राह्मणस्य विजानतः   ॥05-045-023॥</td></tr>
<tr><td>अङ्गुष्ठमात्रः पुरुषो महात्मा; न दृश्यतेऽसौ हृदये निविष्टः। <br>अजश्चरो दिवारात्रमतन्द्रितश्च; स तं मत्वा कविरास्ते प्रसन्नः   ॥05-045-024॥</td></tr>
<tr><td>अहमेवास्मि वो माता पिता पुत्रोऽस्म्यहं पुनः। <br>आत्माहमपि सर्वस्य यच्च नास्ति यदस्ति च   ॥05-045-025॥</td></tr>
<tr><td>पितामहोऽस्मि स्थविरः पिता पुत्रश्च भारत। <br>ममैव यूयमात्मस्था न मे यूयं न वोऽप्यहम्   ॥05-045-026॥</td></tr>
<tr><td>आत्मैव स्थानं मम जन्म चात्मा; वेदप्रोक्तोऽहमजरप्रतिष्ठः   ॥05-045-027॥</td></tr>
<tr><td>अणोरणीयान्सुमनाः सर्वभूतेषु जागृमि। <br>पितरं सर्वभूतानां पुष्करे निहितं विदुः   ॥05-045-028॥</td></tr>
</table>
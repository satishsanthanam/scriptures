<table border = "1"><tr><td>Verse</td></tr>
<tr><td> धृतराष्ट्र उवाच। <br>ऋचो यजूंष्यधीते यः सामवेदं च यो द्विजः। <br>पापानि कुर्वन्पापेन लिप्यते न स लिप्यते   ॥05-043-001॥</td></tr>
<tr><td> सनत्सुजात उवाच। <br>नैनं सामान्यृचो वापि न यजूंषि विचक्षण। <br>त्रायन्ते कर्मणः पापान्न ते मिथ्या ब्रवीम्यहम्   ॥05-043-002॥</td></tr>
<tr><td>न छन्दांसि वृजिनात्तारयन्ति; मायाविनं मायया वर्तमानम्। <br>नीडं शकुन्ता इव जातपक्षा;श्छन्दांस्येनं प्रजहत्यन्तकाले   ॥05-043-003॥</td></tr>
<tr><td> धृतराष्ट्र उवाच। <br>न चेद्वेदा वेदविदं शक्तास्त्रातुं विचक्षण। <br>अथ कस्मात्प्रलापोऽयं ब्राह्मणानां सनातनः   ॥05-043-004॥</td></tr>
<tr><td> सनत्सुजात उवाच। <br>अस्मिँल्लोके तपस्तप्तं फलमन्यत्र दृश्यते। <br>ब्राह्मणानामिमे लोका ऋद्धे तपसि संयताः   ॥05-043-005॥</td></tr>
<tr><td> धृतराष्ट्र उवाच। <br>कथं समृद्धमप्यृद्धं तपो भवति केवलम्। <br>सनत्सुजात तद्ब्रूहि यथा विद्याम तद्वयम्   ॥05-043-006॥</td></tr>
<tr><td> सनत्सुजात उवाच। <br>क्रोधादयो द्वादश यस्य दोषा;स्तथा नृशंसादि षडत्र राजन्। <br>धर्मादयो द्वादश चाततानाः; शास्त्रे गुणा ये विदिता द्विजानाम्   ॥05-043-007॥</td></tr>
<tr><td>क्रोधः कामो लोभमोहौ विवित्सा;कृपासूया मानशोकौ स्पृहा च। <br>ईर्ष्या जुगुप्सा च मनुष्यदोषा; वर्ज्याः सदा द्वादशैते नरेण   ॥05-043-008॥</td></tr>
<tr><td>एकैकमेते राजेन्द्र मनुष्यान्पर्युपासते। <br>लिप्समानोऽन्तरं तेषां मृगाणामिव लुब्धकः   ॥05-043-009॥</td></tr>
<tr><td>विकत्थनः स्पृहयालुर्मनस्वी; बिभ्रत्कोपं चपलोऽरक्षणश्च। <br>एते प्राप्ताः षण्नरान्पापधर्मा;न्प्रकुर्वते नोत सन्तः सुदुर्गे   ॥05-043-010॥</td></tr>
<tr><td>संभोगसंविद्द्विषमेधमानो; दत्तानुतापी कृपणोऽबलीयान्। <br>वर्गप्रशंसी वनितासु द्वेष्टा; एतेऽपरे सप्त नृशंसधर्माः   ॥05-043-011॥</td></tr>
<tr><td>धर्मश्च सत्यं च दमस्तपश्च; अमात्सर्यं ह्रीस्तितिक्षानसूया। <br>यज्ञश्च दानं च धृतिः श्रुतं च; महाव्रता द्वादश ब्राह्मणस्य   ॥05-043-012॥</td></tr>
<tr><td>यस्त्वेतेभ्यः प्रवसेद्द्वादशेभ्यः; सर्वामपीमां पृथिवीं प्रशिष्यात्। <br>त्रिभिर्द्वाभ्यामेकतो वा विशिष्टो; नास्य स्वमस्तीति स वेदितव्यः   ॥05-043-013॥</td></tr>
<tr><td>दमस्त्यागोऽप्रमादश्च एतेष्वमृतमाहितम्। <br>तानि सत्यमुखान्याहुर्ब्राह्मणा ये मनीषिणः   ॥05-043-014॥</td></tr>
<tr><td>दमोऽष्टादशदोषः स्यात्प्रतिकूलं कृताकृते। <br>अनृतं चाभ्यसूया च कामार्थौ च तथा स्पृहा   ॥05-043-015॥</td></tr>
<tr><td>क्रोधः शोकस्तथा तृष्णा लोभः पैशुन्यमेव च। <br>मत्सरश्च विवित्सा च परितापस्तथा रतिः   ॥05-043-016॥</td></tr>
<tr><td>अपस्मारः सातिवादस्तथा संभावनात्मनि। <br>एतैर्विमुक्तो दोषैर्यः स दमः सद्भिरुच्यते   ॥05-043-017॥</td></tr>
<tr><td>श्रेयांस्तु षड्विधस्त्यागः प्रियं प्राप्य न हृष्यति। <br>अप्रिये तु समुत्पन्ने व्यथां जातु न चार्च्छति   ॥05-043-018॥</td></tr>
<tr><td>इष्टान्दारांश्च पुत्रांश्च न चान्यं यद्वचो भवेत्। <br>अर्हते याचमानाय प्रदेयं तद्वचो भवेत्। <br>अप्यवाच्यं वदत्येव स तृतीयो गुणः स्मृतः   ॥05-043-019॥</td></tr>
<tr><td>त्यक्तैर्द्रव्यैर्यो भवति नोपयुङ्क्ते च कामतः। <br>न च कर्मसु तद्धीनः शिष्यबुद्धिर्नरो यथा। <br>सर्वैरेव गुणैर्युक्तो द्रव्यवानपि यो भवेत्   ॥05-043-020॥</td></tr>
<tr><td>अप्रमादोऽष्टदोषः स्यात्तान्दोषान्परिवर्जयेत्। <br>इन्द्रियेभ्यश्च पञ्चभ्यो मनसश्चैव भारत। <br>अतीतानागतेभ्यश्च मुक्तो ह्येतैः सुखी भवेत्   ॥05-043-021॥</td></tr>
<tr><td>दोषैरेतैर्विमुक्तं तु गुणैरेतैः समन्वितम्। <br>एतत्समृद्धमप्यृद्धं तपो भवति केवलम्। <br>यन्मां पृच्छसि राजेन्द्र किं भूयः श्रोतुमिच्छसि   ॥05-043-022॥</td></tr>
<tr><td> धृतराष्ट्र उवाच। <br>आख्यानपञ्चमैर्वेदैर्भूयिष्ठं कथ्यते जनः। <br>तथैवान्ये चतुर्वेदास्त्रिवेदाश्च तथापरे   ॥05-043-023॥</td></tr>
<tr><td>द्विवेदाश्चैकवेदाश्च अनृचश्च तथापरे। <br>तेषां तु कतमः स स्याद्यमहं वेद ब्राह्मणम्   ॥05-043-024॥</td></tr>
<tr><td> सनत्सुजात उवाच। <br>एकस्य वेदस्याज्ञानाद्वेदास्ते बहवोऽभवन्। <br>सत्यस्यैकस्य राजेन्द्र सत्ये कश्चिदवस्थितः। <br>एवं वेदमनुत्साद्य प्रज्ञां महति कुर्वते   ॥05-043-025॥</td></tr>
<tr><td>दानमध्ययनं यज्ञो लोभादेतत्प्रवर्तते। <br>सत्यात्प्रच्यवमानानां संकल्पो वितथो भवेत्   ॥05-043-026॥</td></tr>
<tr><td>ततो यज्ञः प्रतायेत सत्यस्यैवावधारणात्। <br>मनसान्यस्य भवति वाचान्यस्योत कर्मणा। <br>संकल्पसिद्धः पुरुषः संकल्पानधितिष्ठति   ॥05-043-027॥</td></tr>
<tr><td>अनैभृत्येन वै तस्य दीक्षितव्रतमाचरेत्। <br>नामैतद्धातुनिर्वृत्तं सत्यमेव सतां परम्। <br>ज्ञानं वै नाम प्रत्यक्षं परोक्षं जायते तपः   ॥05-043-028॥</td></tr>
<tr><td>विद्याद्बहु पठन्तं तु बहुपाठीति ब्राह्मणम्। <br>तस्मात्क्षत्रिय मा मंस्था जल्पितेनैव ब्राह्मणम्। <br>य एव सत्यान्नापैति स ज्ञेयो ब्राह्मणस्त्वया   ॥05-043-029॥</td></tr>
<tr><td>छन्दांसि नाम क्षत्रिय तान्यथर्वा; जगौ पुरस्तादृषिसर्ग एषः। <br>छन्दोविदस्ते य उ तानधीत्य; न वेद्यवेदस्य विदुर्न वेद्यम्   ॥05-043-030॥</td></tr>
<tr><td>न वेदानां वेदिता कश्चिदस्ति; कश्चिद्वेदान्बुध्यते वापि राजन्। <br>यो वेद वेदान्न स वेद वेद्यं; सत्ये स्थितो यस्तु स वेद वेद्यम्   ॥05-043-031॥</td></tr>
<tr><td>अभिजानामि ब्राह्मणमाख्यातारं विचक्षणम्। <br>यश्छिन्नविचिकित्सः सन्नाचष्टे सर्वसंशयान्   ॥05-043-032॥</td></tr>
<tr><td>तस्य पर्येषणं गच्छेत्प्राचीनं नोत दक्षिणम्। <br>नार्वाचीनं कुतस्तिर्यङ्नादिशं तु कथंचन   ॥05-043-033॥</td></tr>
<tr><td>तूष्णींभूत उपासीत न चेष्टेन्मनसा अपि। <br>अभ्यावर्तेत ब्रह्मास्य अन्तरात्मनि वै श्रितम्   ॥05-043-034॥</td></tr>
<tr><td>मौनाद्धि स मुनिर्भवति नारण्यवसनान्मुनिः। <br>अक्षरं तत्तु यो वेद स मुनिः श्रेष्ठ उच्यते   ॥05-043-035॥</td></tr>
<tr><td>सर्वार्थानां व्याकरणाद्वैयाकरण उच्यते। <br>प्रत्यक्षदर्शी लोकानां सर्वदर्शी भवेन्नरः   ॥05-043-036॥</td></tr>
<tr><td>सत्ये वै ब्राह्मणस्तिष्ठन्ब्रह्म पश्यति क्षत्रिय। <br>वेदानां चानुपूर्व्येण एतद्विद्वन्ब्रवीमि ते   ॥05-043-037॥</td></tr>
</table>
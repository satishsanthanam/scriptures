<table border = "1"><tr><td>Verse</td></tr>
<tr><td> भगवानुवाच। <br>यथा ब्रूयान्महाप्राज्ञो यथा ब्रूयाद्विचक्षणः। <br>यथा वाच्यस्त्वद्विधेन सुहृदा मद्विधः सुहृत्   ॥05-091-001॥</td></tr>
<tr><td>धर्मार्थयुक्तं तथ्यं च यथा त्वय्युपपद्यते। <br>तथा वचनमुक्तोऽस्मि त्वयैतत्पितृमातृवत्   ॥05-091-002॥</td></tr>
<tr><td>सत्यं प्राप्तं च युक्तं चाप्येवमेव यथात्थ माम्। <br>शृणुष्वागमने हेतुं विदुरावहितो भव   ॥05-091-003॥</td></tr>
<tr><td>दौरात्म्यं धार्तराष्ट्रस्य क्षत्रियाणां च वैरिताम्। <br>सर्वमेतदहं जानन्क्षत्तः प्राप्तोऽद्य कौरवान्   ॥05-091-004॥</td></tr>
<tr><td>पर्यस्तां पृथिवीं सर्वां साश्वां सरथकुञ्जराम्। <br>यो मोचयेन्मृत्युपाशात्प्राप्नुयाद्धर्ममुत्तमम्   ॥05-091-005॥</td></tr>
<tr><td>धर्मकार्यं यतञ्शक्त्या न चेच्छक्नोति मानवः। <br>प्राप्तो भवति तत्पुण्यमत्र मे नास्ति संशयः   ॥05-091-006॥</td></tr>
<tr><td>मनसा चिन्तयन्पापं कर्मणा नाभिरोचयन्। <br>न प्राप्नोति फलं तस्य एवं धर्मविदो विदुः   ॥05-091-007॥</td></tr>
<tr><td>सोऽहं यतिष्ये प्रशमं क्षत्तः कर्तुममायया। <br>कुरूणां सृञ्जयानां च संग्रामे विनशिष्यताम्   ॥05-091-008॥</td></tr>
<tr><td>सेयमापन्महाघोरा कुरुष्वेव समुत्थिता। <br>कर्णदुर्योधनकृता सर्वे ह्येते तदन्वयाः   ॥05-091-009॥</td></tr>
<tr><td>व्यसनैः क्लिश्यमानं हि यो मित्रं नाभिपद्यते। <br>अनुनीय यथाशक्ति तं नृशंसं विदुर्बुधाः   ॥05-091-010॥</td></tr>
<tr><td>आ केशग्रहणान्मित्रमकार्यात्संनिवर्तयन्। <br>अवाच्यः कस्यचिद्भवति कृतयत्नो यथाबलम्   ॥05-091-011॥</td></tr>
<tr><td>तत्समर्थं शुभं वाक्यं धर्मार्थसहितं हितम्। <br>धार्तराष्ट्रः सहामात्यो ग्रहीतुं विदुरार्हति   ॥05-091-012॥</td></tr>
<tr><td>हितं हि धार्तराष्ट्राणां पाण्डवानां तथैव च। <br>पृथिव्यां क्षत्रियाणां च यतिष्येऽहममायया   ॥05-091-013॥</td></tr>
<tr><td>हिते प्रयतमानं मां शङ्केद्दुर्योधनो यदि। <br>हृदयस्य च मे प्रीतिरानृण्यं च भविष्यति   ॥05-091-014॥</td></tr>
<tr><td>ज्ञातीनां हि मिथो भेदे यन्मित्रं नाभिपद्यते। <br>सर्वयत्नेन मध्यस्थं न तन्मित्रं विदुर्बुधाः   ॥05-091-015॥</td></tr>
<tr><td>न मां ब्रूयुरधर्मज्ञा मूढा असुहृदस्तथा। <br>शक्तो नावारयत्कृष्णः संरब्धान्कुरुपाण्डवान्   ॥05-091-016॥</td></tr>
<tr><td>उभयोः साधयन्नर्थमहमागत इत्युत। <br>तत्र यत्नमहं कृत्वा गच्छेयं नृष्ववाच्यताम्   ॥05-091-017॥</td></tr>
<tr><td>मम धर्मार्थयुक्तं हि श्रुत्वा वाक्यमनामयम्। <br>न चेदादास्यते बालो दिष्टस्य वशमेष्यति   ॥05-091-018॥</td></tr>
<tr><td>अहापयन्पाण्डवार्थं यथाव;च्छमं कुरूणां यदि चाचरेयम्। <br>पुण्यं च मे स्याच्चरितं महार्थं; मुच्येरंश्च कुरवो मृत्युपाशात्   ॥05-091-019॥</td></tr>
<tr><td>अपि वाचं भाषमाणस्य काव्यां; धर्मारामामर्थवतीमहिंस्राम्। <br>अवेक्षेरन्धार्तराष्ट्राः समर्थां; मां च प्राप्तं कुरवः पूजयेयुः   ॥05-091-020॥</td></tr>
<tr><td>न चापि मम पर्याप्ताः सहिताः सर्वपार्थिवाः। <br>क्रुद्धस्य प्रमुखे स्थातुं सिंहस्येवेतरे मृगाः   ॥05-091-021॥</td></tr>
<tr><td> वैशंपायन उवाच। <br>इत्येवमुक्त्वा वचनं वृष्णीनामृषभस्तदा। <br>शयने सुखसंस्पर्शे शिश्ये यदुसुखावहः   ॥05-091-022॥</td></tr>
</table>
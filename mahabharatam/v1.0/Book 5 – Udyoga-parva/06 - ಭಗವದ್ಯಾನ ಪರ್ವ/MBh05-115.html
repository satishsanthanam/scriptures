<table border = "1"><tr><td>Verse</td></tr>
<tr><td> गालव उवाच। <br>महावीर्यो महीपालः काशीनामीश्वरः प्रभुः। <br>दिवोदास इति ख्यातो भैमसेनिर्नराधिपः   ॥05-115-001॥</td></tr>
<tr><td>तत्र गच्छावहे भद्रे शनैरागच्छ मा शुचः। <br>धार्मिकः संयमे युक्तः सत्यश्चैव जनेश्वरः   ॥05-115-002॥</td></tr>
<tr><td> नारद उवाच। <br>तमुपागम्य स मुनिर्न्यायतस्तेन सत्कृतः। <br>गालवः प्रसवस्यार्थे तं नृपं प्रत्यचोदयत्   ॥05-115-003॥</td></tr>
<tr><td> दिवोदास उवाच। <br>श्रुतमेतन्मया पूर्वं किमुक्त्वा विस्तरं द्विज। <br>काङ्क्षितो हि मयैषोऽर्थः श्रुत्वैतद्द्विजसत्तम   ॥05-115-004॥</td></tr>
<tr><td>एतच्च मे बहुमतं यदुत्सृज्य नराधिपान्। <br>मामेवमुपयातोऽसि भावि चैतदसंशयम्   ॥05-115-005॥</td></tr>
<tr><td>स एव विभवोऽस्माकमश्वानामपि गालव। <br>अहमप्येकमेवास्यां जनयिष्यामि पार्थिवम्   ॥05-115-006॥</td></tr>
<tr><td> नारद उवाच। <br>तथेत्युक्त्वा द्विजश्रेष्ठः प्रादात्कन्यां महीपतेः। <br>विधिपूर्वं च तां राजा कन्यां प्रतिगृहीतवान्   ॥05-115-007॥</td></tr>
<tr><td>रेमे स तस्यां राजर्षिः प्रभावत्यां यथा रविः। <br>स्वाहायां च यथा वह्निर्यथा शच्यां स वासवः   ॥05-115-008॥</td></tr>
<tr><td>यथा चन्द्रश्च रोहिण्यां यथा धूमोर्णया यमः। <br>वरुणश्च यथा गौर्यां यथा चर्द्ध्यां धनेश्वरः   ॥05-115-009॥</td></tr>
<tr><td>यथा नारायणो लक्ष्म्यां जाह्नव्यां च यथोदधिः। <br>यथा रुद्रश्च रुद्राण्यां यथा वेद्यां पितामहः   ॥05-115-010॥</td></tr>
<tr><td>अदृश्यन्त्यां च वासिष्ठो वसिष्ठश्चाक्षमालया। <br>च्यवनश्च सुकन्यायां पुलस्त्यः संध्यया यथा   ॥05-115-011॥</td></tr>
<tr><td>अगस्त्यश्चापि वैदर्भ्यां सावित्र्यां सत्यवान्यथा। <br>यथा भृगुः पुलोमायामदित्यां कश्यपो यथा   ॥05-115-012॥</td></tr>
<tr><td>रेणुकायां यथार्चीको हैमवत्यां च कौशिकः। <br>बृहस्पतिश्च तारायां शुक्रश्च शतपर्वया   ॥05-115-013॥</td></tr>
<tr><td>यथा भूम्यां भूमिपतिरुर्वश्यां च पुरूरवाः। <br>ऋचीकः सत्यवत्यां च सरस्वत्यां यथा मनुः   ॥05-115-014॥</td></tr>
<tr><td>तथा तु रममाणस्य दिवोदासस्य भूपतेः। <br>माधवी जनयामास पुत्रमेकं प्रतर्दनम्   ॥05-115-015॥</td></tr>
<tr><td>अथाजगाम भगवान्दिवोदासं स गालवः। <br>समये समनुप्राप्ते वचनं चेदमब्रवीत्   ॥05-115-016॥</td></tr>
<tr><td>निर्यातयतु मे कन्यां भवांस्तिष्ठन्तु वाजिनः। <br>यावदन्यत्र गच्छामि शुल्कार्थं पृथिवीपते   ॥05-115-017॥</td></tr>
<tr><td>दिवोदासोऽथ धर्मात्मा समये गालवस्य ताम्। <br>कन्यां निर्यातयामास स्थितः सत्ये महीपतिः   ॥05-115-018॥</td></tr>
</table>
<table border = "1"><tr><td>Verse</td></tr>
<tr><td> सहदेव उवाच। <br>यदेतत्कथितं राज्ञा धर्म एष सनातनः। <br>यथा तु युद्धमेव स्यात्तथा कार्यमरिंदम   ॥05-079-001॥</td></tr>
<tr><td>यदि प्रशममिच्छेयुः कुरवः पाण्डवैः सह। <br>तथापि युद्धं दाशार्ह योजयेथाः सहैव तैः   ॥05-079-002॥</td></tr>
<tr><td>कथं नु दृष्ट्वा पाञ्चालीं तथा क्लिष्टां सभागताम्। <br>अवधेन प्रशाम्येत मम मन्युः सुयोधने   ॥05-079-003॥</td></tr>
<tr><td>यदि भीमार्जुनौ कृष्ण धर्मराजश्च धार्मिकः। <br>धर्ममुत्सृज्य तेनाहं योद्धुमिच्छामि संयुगे   ॥05-079-004॥</td></tr>
<tr><td> सात्यकिरुवाच। <br>सत्यमाह महाबाहो सहदेवो महामतिः। <br>दुर्योधनवधे शान्तिस्तस्य कोपस्य मे भवेत्   ॥05-079-005॥</td></tr>
<tr><td>जानासि हि यथा दृष्ट्वा चीराजिनधरान्वने। <br>तवापि मन्युरुद्भूतो दुःखितान्प्रेक्ष्य पाण्डवान्   ॥05-079-006॥</td></tr>
<tr><td>तस्मान्माद्रीसुतः शूरो यदाह पुरुषर्षभः। <br>वचनं सर्वयोधानां तन्मतं पुरुषोत्तम   ॥05-079-007॥</td></tr>
<tr><td> वैशंपायन उवाच। <br>एवं वदति वाक्यं तु युयुधाने महामतौ। <br>सुभीमः सिंहनादोऽभूद्योधानां तत्र सर्वशः   ॥05-079-008॥</td></tr>
<tr><td>सर्वे हि सर्वतो वीरास्तद्वचः प्रत्यपूजयन्। <br>साधु साध्विति शैनेयं हर्षयन्तो युयुत्सवः   ॥05-079-009॥</td></tr>
</table>
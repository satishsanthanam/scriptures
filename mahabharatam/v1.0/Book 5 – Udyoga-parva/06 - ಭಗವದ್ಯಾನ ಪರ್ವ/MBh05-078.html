<table border = "1"><tr><td>Verse</td></tr>
<tr><td> नकुल उवाच। <br>उक्तं बहुविधं वाक्यं धर्मराजेन माधव। <br>धर्मज्ञेन वदान्येन धर्मयुक्तं च तत्त्वतः   ॥05-078-001॥</td></tr>
<tr><td>मतमाज्ञाय राज्ञश्च भीमसेनेन माधव। <br>संशमो बाहुवीर्यं च ख्यापितं माधवात्मनः   ॥05-078-002॥</td></tr>
<tr><td>तथैव फल्गुनेनापि यदुक्तं तत्त्वया श्रुतम्। <br>आत्मनश्च मतं वीर कथितं भवतासकृत्   ॥05-078-003॥</td></tr>
<tr><td>सर्वमेतदतिक्रम्य श्रुत्वा परमतं भवान्। <br>यत्प्राप्तकालं मन्येथास्तत्कुर्याः पुरुषोत्तम   ॥05-078-004॥</td></tr>
<tr><td>तस्मिंस्तस्मिन्निमित्ते हि मतं भवति केशव। <br>प्राप्तकालं मनुष्येण स्वयं कार्यमरिंदम   ॥05-078-005॥</td></tr>
<tr><td>अन्यथा चिन्तितो ह्यर्थः पुनर्भवति सोऽन्यथा। <br>अनित्यमतयो लोके नराः पुरुषसत्तम   ॥05-078-006॥</td></tr>
<tr><td>अन्यथा बुद्धयो ह्यासन्नस्मासु वनवासिषु। <br>अदृश्येष्वन्यथा कृष्ण दृश्येषु पुनरन्यथा   ॥05-078-007॥</td></tr>
<tr><td>अस्माकमपि वार्ष्णेय वने विचरतां तदा। <br>न तथा प्रणयो राज्ये यथा संप्रति वर्तते   ॥05-078-008॥</td></tr>
<tr><td>निवृत्तवनवासान्नः श्रुत्वा वीर समागताः। <br>अक्षौहिण्यो हि सप्तेमास्त्वत्प्रसादाज्जनार्दन   ॥05-078-009॥</td></tr>
<tr><td>इमान्हि पुरुषव्याघ्रानचिन्त्यबलपौरुषान्। <br>आत्तशस्त्रान्रणे दृष्ट्वा न व्यथेदिह कः पुमान्   ॥05-078-010॥</td></tr>
<tr><td>स भवान्कुरुमध्ये तं सान्त्वपूर्वं भयान्वितम्। <br>ब्रूयाद्वाक्यं यथा मन्दो न व्यथेत सुयोधनः   ॥05-078-011॥</td></tr>
<tr><td>युधिष्ठिरं भीमसेनं बीभत्सुं चापराजितम्। <br>सहदेवं च मां चैव त्वां च रामं च केशव   ॥05-078-012॥</td></tr>
<tr><td>सात्यकिं च महावीर्यं विराटं च सहात्मजम्। <br>द्रुपदं च सहामात्यं धृष्टद्युम्नं च पार्षतम्   ॥05-078-013॥</td></tr>
<tr><td>काशिराजं च विक्रान्तं धृष्टकेतुं च चेदिपम्। <br>मांसशोणितभृन्मर्त्यः प्रतियुध्येत को युधि   ॥05-078-014॥</td></tr>
<tr><td>स भवान्गमनादेव साधयिष्यत्यसंशयम्। <br>इष्टमर्थं महाबाहो धर्मराजस्य केवलम्   ॥05-078-015॥</td></tr>
<tr><td>विदुरश्चैव भीष्मश्च द्रोणश्च सहबाह्लिकः। <br>श्रेयः समर्था विज्ञातुमुच्यमानं त्वयानघ   ॥05-078-016॥</td></tr>
<tr><td>ते चैनमनुनेष्यन्ति धृतराष्ट्रं जनाधिपम्। <br>तं च पापसमाचारं सहामात्यं सुयोधनम्   ॥05-078-017॥</td></tr>
<tr><td>श्रोता चार्थस्य विदुरस्त्वं च वक्ता जनार्दन। <br>कमिवार्थं विवर्तन्तं स्थापयेतां न वर्त्मनि   ॥05-078-018॥</td></tr>
</table>
<table border = "1"><tr><td>Verse</td></tr>
<tr><td> नारद उवाच। <br>एतत्तु नागलोकस्य नाभिस्थाने स्थितं पुरम्। <br>पातालमिति विख्यातं दैत्यदानवसेवितम्   ॥05-097-001॥</td></tr>
<tr><td>इदमद्भिः समं प्राप्ता ये केचिद्ध्रुवजङ्गमाः। <br>प्रविशन्तो महानादं नदन्ति भयपीडिताः   ॥05-097-002॥</td></tr>
<tr><td>अत्रासुरोऽग्निः सततं दीप्यते वारिभोजनः। <br>व्यापारेण धृतात्मानं निबद्धं समबुध्यत   ॥05-097-003॥</td></tr>
<tr><td>अत्रामृतं सुरैः पीत्वा निहितं निहतारिभिः। <br>अतः सोमस्य हानिश्च वृद्धिश्चैव प्रदृश्यते   ॥05-097-004॥</td></tr>
<tr><td>अत्र दिव्यं हयशिरः काले पर्वणि पर्वणि। <br>उत्तिष्ठति सुवर्णाभं वार्भिरापूरयञ्जगत्   ॥05-097-005॥</td></tr>
<tr><td>यस्मादत्र समग्रास्ताः पतन्ति जलमूर्तयः। <br>तस्मात्पातालमित्येतत्ख्यायते पुरमुत्तमम्   ॥05-097-006॥</td></tr>
<tr><td>ऐरावतोऽस्मात्सलिलं गृहीत्वा जगतो हितः। <br>मेघेष्वामुञ्चते शीतं यन्महेन्द्रः प्रवर्षति   ॥05-097-007॥</td></tr>
<tr><td>अत्र नानाविधाकारास्तिमयो नैकरूपिणः। <br>अप्सु सोमप्रभां पीत्वा वसन्ति जलचारिणः   ॥05-097-008॥</td></tr>
<tr><td>अत्र सूर्यांशुभिर्भिन्नाः पातालतलमाश्रिताः। <br>मृता दिवसतः सूत पुनर्जीवन्ति ते निशि   ॥05-097-009॥</td></tr>
<tr><td>उदये नित्यशश्चात्र चन्द्रमा रश्मिभिर्वृतः। <br>अमृतं स्पृश्य संस्पर्शात्संजीवयति देहिनः   ॥05-097-010॥</td></tr>
<tr><td>अत्र तेऽधर्मनिरता बद्धाः कालेन पीडिताः। <br>दैतेया निवसन्ति स्म वासवेन हृतश्रियः   ॥05-097-011॥</td></tr>
<tr><td>अत्र भूतपतिर्नाम सर्वभूतमहेश्वरः। <br>भूतये सर्वभूतानामचरत्तप उत्तमम्   ॥05-097-012॥</td></tr>
<tr><td>अत्र गोव्रतिनो विप्राः स्वाध्यायाम्नायकर्शिताः। <br>त्यक्तप्राणा जितस्वर्गा निवसन्ति महर्षयः   ॥05-097-013॥</td></tr>
<tr><td>यत्रतत्रशयो नित्यं येनकेनचिदाशितः। <br>येनकेनचिदाच्छन्नः स गोव्रत इहोच्यते   ॥05-097-014॥</td></tr>
<tr><td>ऐरावतो नागराजो वामनः कुमुदोऽञ्जनः। <br>प्रसूताः सुप्रतीकस्य वंशे वारणसत्तमाः   ॥05-097-015॥</td></tr>
<tr><td>पश्य यद्यत्र ते कश्चिद्रोचते गुणतो वरः। <br>वरयिष्याव तं गत्वा यत्नमास्थाय मातले   ॥05-097-016॥</td></tr>
<tr><td>अण्डमेतज्जले न्यस्तं दीप्यमानमिव श्रिया। <br>आ प्रजानां निसर्गाद्वै नोद्भिद्यति न सर्पति   ॥05-097-017॥</td></tr>
<tr><td>नास्य जातिं निसर्गं वा कथ्यमानं शृणोमि वै। <br>पितरं मातरं वापि नास्य जानाति कश्चन   ॥05-097-018॥</td></tr>
<tr><td>अतः किल महानग्निरन्तकाले समुत्थितः। <br>धक्ष्यते मातले सर्वं त्रैलोक्यं सचराचरम्   ॥05-097-019॥</td></tr>
<tr><td> कण्व उवाच। <br>मातलिस्त्वब्रवीच्छ्रुत्वा नारदस्याथ भाषितम्। <br>न मेऽत्र रोचते कश्चिदन्यतो व्रज माचिरम्   ॥05-097-020॥</td></tr>
</table>
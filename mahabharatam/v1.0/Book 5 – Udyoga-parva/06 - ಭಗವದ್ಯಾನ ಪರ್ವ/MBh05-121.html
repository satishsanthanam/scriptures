<table border = "1"><tr><td>Verse</td></tr>
<tr><td> नारद उवाच। <br>सद्भिरारोपितः स्वर्गं पार्थिवैर्भूरिदक्षिणैः। <br>अभ्यनुज्ञाय दौहित्रान्ययातिर्दिवमास्थितः   ॥05-121-001॥</td></tr>
<tr><td>अभिवृष्टश्च वर्षेण नानापुष्पसुगन्धिना। <br>परिष्वक्तश्च पुण्येन वायुना पुण्यगन्धिना   ॥05-121-002॥</td></tr>
<tr><td>अचलं स्थानमारुह्य दौहित्रफलनिर्जितम्। <br>कर्मभिः स्वैरुपचितो जज्वाल परया श्रिया   ॥05-121-003॥</td></tr>
<tr><td>उपगीतोपनृत्तश्च गन्धर्वाप्सरसां गणैः। <br>प्रीत्या प्रतिगृहीतश्च स्वर्गे दुन्दुभिनिस्वनैः   ॥05-121-004॥</td></tr>
<tr><td>अभिष्टुतश्च विविधैर्देवराजर्षिचारणैः। <br>अर्चितश्चोत्तमार्घेण दैवतैरभिनन्दितः   ॥05-121-005॥</td></tr>
<tr><td>प्राप्तः स्वर्गफलं चैव तमुवाच पितामहः। <br>निर्वृतं शान्तमनसं वचोभिस्तर्पयन्निव   ॥05-121-006॥</td></tr>
<tr><td>चतुष्पादस्त्वया धर्मश्चितो लोक्येन कर्मणा। <br>अक्षयस्तव लोकोऽयं कीर्तिश्चैवाक्षया दिवि। <br>पुनस्तवाद्य राजर्षे सुकृतेनेह कर्मणा   ॥05-121-007॥</td></tr>
<tr><td>आवृतं तमसा चेतः सर्वेषां स्वर्गवासिनाम्। <br>येन त्वां नाभिजानन्ति ततोऽज्ञात्वासि पातितः   ॥05-121-008॥</td></tr>
<tr><td>प्रीत्यैव चासि दौहित्रैस्तारितस्त्वमिहागतः। <br>स्थानं च प्रतिपन्नोऽसि कर्मणा स्वेन निर्जितम्। <br>अचलं शाश्वतं पुण्यमुत्तमं ध्रुवमव्ययम्   ॥05-121-009॥</td></tr>
<tr><td> ययातिरुवाच। <br>भगवन्संशयो मेऽस्ति कश्चित्तं छेत्तुमर्हसि। <br>न ह्यन्यमहमर्हामि प्रष्टुं लोकपितामह   ॥05-121-010॥</td></tr>
<tr><td>बहुवर्षसहस्रान्तं प्रजापालनवर्धितम्। <br>अनेकक्रतुदानौघैरर्जितं मे महत्फलम्   ॥05-121-011॥</td></tr>
<tr><td>कथं तदल्पकालेन क्षीणं येनास्मि पातितः। <br>भगवन्वेत्थ लोकांश्च शाश्वतान्मम निर्जितान्   ॥05-121-012॥</td></tr>
<tr><td> पितामह उवाच। <br>बहुवर्षसहस्रान्तं प्रजापालनवर्धितम्। <br>अनेकक्रतुदानौघैर्यत्त्वयोपार्जितं फलम्   ॥05-121-013॥</td></tr>
<tr><td>तदनेनैव दोषेण क्षीणं येनासि पातितः। <br>अभिमानेन राजेन्द्र धिक्कृतः स्वर्गवासिभिः   ॥05-121-014॥</td></tr>
<tr><td>नायं मानेन राजर्षे न बलेन न हिंसया। <br>न शाठ्येन न मायाभिर्लोको भवति शाश्वतः   ॥05-121-015॥</td></tr>
<tr><td>नावमान्यास्त्वया राजन्नवरोत्कृष्टमध्यमाः। <br>न हि मानप्रदग्धानां कश्चिदस्ति समः क्वचित्   ॥05-121-016॥</td></tr>
<tr><td>पतनारोहणमिदं कथयिष्यन्ति ये नराः। <br>विषमाण्यपि ते प्राप्तास्तरिष्यन्ति न संशयः   ॥05-121-017॥</td></tr>
<tr><td> नारद उवाच। <br>एष दोषोऽभिमानेन पुरा प्राप्तो ययातिना। <br>निर्बन्धतश्चातिमात्रं गालवेन महीपते   ॥05-121-018॥</td></tr>
<tr><td>श्रोतव्यं हितकामानां सुहृदां भूतिमिच्छताम्। <br>न कर्तव्यो हि निर्बन्धो निर्बन्धो हि क्षयोदयः   ॥05-121-019॥</td></tr>
<tr><td>तस्मात्त्वमपि गान्धारे मानं क्रोधं च वर्जय। <br>संधत्स्व पाण्डवैर्वीर संरम्भं त्यज पार्थिव   ॥05-121-020॥</td></tr>
<tr><td>ददाति यत्पार्थिव यत्करोति; यद्वा तपस्तप्यति यज्जुहोति। <br>न तस्य नाशोऽस्ति न चापकर्षो; नान्यस्तदश्नाति स एव कर्ता   ॥05-121-021॥</td></tr>
<tr><td>इदं महाख्यानमनुत्तमं मतं; बहुश्रुतानां गतरोषरागिणाम्। <br>समीक्ष्य लोके बहुधा प्रधाविता; त्रिवर्गदृष्टिः पृथिवीमुपाश्नुते   ॥05-121-022॥</td></tr>
</table>
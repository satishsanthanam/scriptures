<table border = "1"><tr><td>Verse</td></tr>
<tr><td> कण्व उवाच। <br>गरुडस्तत्तु शुश्राव यथावृत्तं महाबलः। <br>आयुःप्रदानं शक्रेण कृतं नागस्य भारत   ॥05-103-001॥</td></tr>
<tr><td>पक्षवातेन महता रुद्ध्वा त्रिभुवनं खगः। <br>सुपर्णः परमक्रुद्धो वासवं समुपाद्रवत्   ॥05-103-002॥</td></tr>
<tr><td> गरुड उवाच। <br>भगवन्किमवज्ञानात्क्षुधां प्रति भये मम। <br>कामकारवरं दत्त्वा पुनश्चलितवानसि   ॥05-103-003॥</td></tr>
<tr><td>निसर्गात्सर्वभूतानां सर्वभूतेश्वरेण मे। <br>आहारो विहितो धात्रा किमर्थं वार्यते त्वया   ॥05-103-004॥</td></tr>
<tr><td>वृतश्चैष महानागः स्थापितः समयश्च मे। <br>अनेन च मया देव भर्तव्यः प्रसवो महान्   ॥05-103-005॥</td></tr>
<tr><td>एतस्मिंस्त्वन्यथाभूते नान्यं हिंसितुमुत्सहे। <br>क्रीडसे कामकारेण देवराज यथेच्छकम्   ॥05-103-006॥</td></tr>
<tr><td>सोऽहं प्राणान्विमोक्ष्यामि तथा परिजनो मम। <br>ये च भृत्या मम गृहे प्रीतिमान्भव वासव   ॥05-103-007॥</td></tr>
<tr><td>एतच्चैवाहमर्हामि भूयश्च बलवृत्रहन्। <br>त्रैलोक्यस्येश्वरो योऽहं परभृत्यत्वमागतः   ॥05-103-008॥</td></tr>
<tr><td>त्वयि तिष्ठति देवेश न विष्णुः कारणं मम। <br>त्रैलोक्यराज राज्यं हि त्वयि वासव शाश्वतम्   ॥05-103-009॥</td></tr>
<tr><td>ममापि दक्षस्य सुता जननी कश्यपः पिता। <br>अहमप्युत्सहे लोकान्समस्तान्वोढुमञ्जसा   ॥05-103-010॥</td></tr>
<tr><td>असह्यं सर्वभूतानां ममापि विपुलं बलम्। <br>मयापि सुमहत्कर्म कृतं दैतेयविग्रहे   ॥05-103-011॥</td></tr>
<tr><td>श्रुतश्रीः श्रुतसेनश्च विवस्वान्रोचनामुखः। <br>प्रसभः कालकाक्षश्च मयापि दितिजा हताः   ॥05-103-012॥</td></tr>
<tr><td>यत्तु ध्वजस्थानगतो यत्नात्परिचराम्यहम्। <br>वहामि चैवानुजं ते तेन मामवमन्यसे   ॥05-103-013॥</td></tr>
<tr><td>कोऽन्यो भारसहो ह्यस्ति कोऽन्योऽस्ति बलवत्तरः। <br>मया योऽहं विशिष्टः सन्वहामीमं सबान्धवम्   ॥05-103-014॥</td></tr>
<tr><td>अवज्ञाय तु यत्तेऽहं भोजनाद्व्यपरोपितः। <br>तेन मे गौरवं नष्टं त्वत्तश्चास्माच्च वासव   ॥05-103-015॥</td></tr>
<tr><td>अदित्यां य इमे जाता बलविक्रमशालिनः। <br>त्वमेषां किल सर्वेषां विशेषाद्बलवत्तरः   ॥05-103-016॥</td></tr>
<tr><td>सोऽहं पक्षैकदेशेन वहामि त्वां गतक्लमः। <br>विमृश त्वं शनैस्तात को न्वत्र बलवानिति   ॥05-103-017॥</td></tr>
<tr><td> कण्व उवाच। <br>तस्य तद्वचनं श्रुत्वा खगस्योदर्कदारुणम्। <br>अक्षोभ्यं क्षोभयंस्तार्क्ष्यमुवाच रथचक्रभृत्   ॥05-103-018॥</td></tr>
<tr><td>गरुत्मन्मन्यसेऽऽत्मानं बलवन्तं सुदुर्बलम्। <br>अलमस्मत्समक्षं ते स्तोतुमात्मानमण्डज   ॥05-103-019॥</td></tr>
<tr><td>त्रैलोक्यमपि मे कृत्स्नमशक्तं देहधारणे। <br>अहमेवात्मनात्मानं वहामि त्वां च धारये   ॥05-103-020॥</td></tr>
<tr><td>इमं तावन्ममैकं त्वं बाहुं सव्येतरं वह। <br>यद्येनं धारयस्येकं सफलं ते विकत्थितम्   ॥05-103-021॥</td></tr>
<tr><td>ततः स भगवांस्तस्य स्कन्धे बाहुं समासजत्। <br>निपपात स भारार्तो विह्वलो नष्टचेतनः   ॥05-103-022॥</td></tr>
<tr><td>यावान्हि भारः कृत्स्नायाः पृथिव्याः पर्वतैः सह। <br>एकस्या देहशाखायास्तावद्भारममन्यत   ॥05-103-023॥</td></tr>
<tr><td>न त्वेनं पीडयामास बलेन बलवत्तरः। <br>ततो हि जीवितं तस्य न व्यनीनशदच्युतः   ॥05-103-024॥</td></tr>
<tr><td>विपक्षः स्रस्तकायश्च विचेता विह्वलः खगः। <br>मुमोच पत्राणि तदा गुरुभारप्रपीडितः   ॥05-103-025॥</td></tr>
<tr><td>स विष्णुं शिरसा पक्षी प्रणम्य विनतासुतः। <br>विचेता विह्वलो दीनः किंचिद्वचनमब्रवीत्   ॥05-103-026॥</td></tr>
<tr><td>भगवँल्लोकसारस्य सदृशेन वपुष्मता। <br>भुजेन स्वैरमुक्तेन निष्पिष्टोऽस्मि महीतले   ॥05-103-027॥</td></tr>
<tr><td>क्षन्तुमर्हसि मे देव विह्वलस्याल्पचेतसः। <br>बलदाहविदग्धस्य पक्षिणो ध्वजवासिनः   ॥05-103-028॥</td></tr>
<tr><td>न विज्ञातं बलं देव मया ते परमं विभो। <br>तेन मन्याम्यहं वीर्यमात्मनोऽसदृशं परैः   ॥05-103-029॥</td></tr>
<tr><td>ततश्चक्रे स भगवान्प्रसादं वै गरुत्मतः। <br>मैवं भूय इति स्नेहात्तदा चैनमुवाच ह   ॥05-103-030॥</td></tr>
<tr><td>तथा त्वमपि गान्धारे यावत्पाण्डुसुतान्रणे। <br>नासादयसि तान्वीरांस्तावज्जीवसि पुत्रक   ॥05-103-031॥</td></tr>
<tr><td>भीमः प्रहरतां श्रेष्ठो वायुपुत्रो महाबलः। <br>धनंजयश्चेन्द्रसुतो न हन्यातां तु कं रणे   ॥05-103-032॥</td></tr>
<tr><td>विष्णुर्वायुश्च शक्रश्च धर्मस्तौ चाश्विनावुभौ। <br>एते देवास्त्वया केन हेतुना शक्यमीक्षितुम्   ॥05-103-033॥</td></tr>
<tr><td>तदलं ते विरोधेन शमं गच्छ नृपात्मज। <br>वासुदेवेन तीर्थेन कुलं रक्षितुमर्हसि   ॥05-103-034॥</td></tr>
<tr><td>प्रत्यक्षो ह्यस्य सर्वस्य नारदोऽयं महातपाः। <br>माहात्म्यं यत्तदा विष्णोर्योऽयं चक्रगदाधरः   ॥05-103-035॥</td></tr>
<tr><td> वैशंपायन उवाच। <br>दुर्योधनस्तु तच्छ्रुत्वा निःश्वसन्भृकुटीमुखः। <br>राधेयमभिसंप्रेक्ष्य जहास स्वनवत्तदा   ॥05-103-036॥</td></tr>
<tr><td>कदर्थीकृत्य तद्वाक्यमृषेः कण्वस्य दुर्मतिः। <br>ऊरुं गजकराकारं ताडयन्निदमब्रवीत्   ॥05-103-037॥</td></tr>
<tr><td>यथैवेश्वरसृष्टोऽस्मि यद्भावि या च मे गतिः। <br>तथा महर्षे वर्तामि किं प्रलापः करिष्यति   ॥05-103-038॥</td></tr>
</table>
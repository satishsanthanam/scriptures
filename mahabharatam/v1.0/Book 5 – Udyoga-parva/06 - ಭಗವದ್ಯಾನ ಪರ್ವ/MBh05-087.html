<table border = "1"><tr><td>Verse</td></tr>
<tr><td> वैशंपायन उवाच। <br>प्रातरुत्थाय कृष्णस्तु कृतवान्सर्वमाह्निकम्। <br>ब्राह्मणैरभ्यनुज्ञातः प्रययौ नगरं प्रति   ॥05-087-001॥</td></tr>
<tr><td>तं प्रयान्तं महाबाहुमनुज्ञाप्य ततो नृप। <br>पर्यवर्तन्त ते सर्वे वृकस्थलनिवासिनः   ॥05-087-002॥</td></tr>
<tr><td>धार्तराष्ट्रास्तमायान्तं प्रत्युज्जग्मुः स्वलंकृताः। <br>दुर्योधनमृते सर्वे भीष्मद्रोणकृपादयः   ॥05-087-003॥</td></tr>
<tr><td>पौराश्च बहुला राजन्हृषीकेशं दिदृक्षवः। <br>यानैर्बहुविधैरन्ये पद्भिरेव तथापरे   ॥05-087-004॥</td></tr>
<tr><td>स वै पथि समागम्य भीष्मेणाक्लिष्टकर्मणा। <br>द्रोणेन धार्तराष्ट्रैश्च तैर्वृतो नगरं ययौ   ॥05-087-005॥</td></tr>
<tr><td>कृष्णसंमाननार्थं च नगरं समलंकृतम्। <br>बभूवू राजमार्गाश्च बहुरत्नसमाचिताः   ॥05-087-006॥</td></tr>
<tr><td>न स्म कश्चिद्गृहे राजंस्तदासीद्भरतर्षभ। <br>न स्त्री न वृद्धो न शिशुर्वासुदेवदिदृक्षया   ॥05-087-007॥</td></tr>
<tr><td>राजमार्गे नरा न स्म संभवन्त्यवनिं गताः। <br>तथा हि सुमहद्राजन्हृषीकेशप्रवेशने   ॥05-087-008॥</td></tr>
<tr><td>आवृतानि वरस्त्रीभिर्गृहाणि सुमहान्त्यपि। <br>प्रचलन्तीव भारेण दृश्यन्ते स्म महीतले   ॥05-087-009॥</td></tr>
<tr><td>तथा च गतिमन्तस्ते वासुदेवस्य वाजिनः। <br>प्रनष्टगतयोऽभूवन्राजमार्गे नरैर्वृते   ॥05-087-010॥</td></tr>
<tr><td>स गृहं धृतराष्ट्रस्य प्राविशच्छत्रुकर्शनः। <br>पाण्डुरं पुण्डरीकाक्षः प्रासादैरुपशोभितम्   ॥05-087-011॥</td></tr>
<tr><td>तिस्रः कक्ष्या व्यतिक्रम्य केशवो राजवेश्मनः। <br>वैचित्रवीर्यं राजानमभ्यगच्छदरिंदमः   ॥05-087-012॥</td></tr>
<tr><td>अभ्यागच्छति दाशार्हे प्रज्ञाचक्षुर्नरेश्वरः। <br>सहैव द्रोणभीष्माभ्यामुदतिष्ठन्महायशाः   ॥05-087-013॥</td></tr>
<tr><td>कृपश्च सोमदत्तश्च महाराजश्च बाह्लिकः। <br>आसनेभ्योऽचलन्सर्वे पूजयन्तो जनार्दनम्   ॥05-087-014॥</td></tr>
<tr><td>ततो राजानमासाद्य धृतराष्ट्रं यशस्विनम्। <br>स भीष्मं पूजयामास वार्ष्णेयो वाग्भिरञ्जसा   ॥05-087-015॥</td></tr>
<tr><td>तेषु धर्मानुपूर्वीं तां प्रयुज्य मधुसूदनः। <br>यथावयः समीयाय राजभिस्तत्र माधवः   ॥05-087-016॥</td></tr>
<tr><td>अथ द्रोणं सपुत्रं स बाह्लीकं च यशस्विनम्। <br>कृपं च सोमदत्तं च समीयाय जनार्दनः   ॥05-087-017॥</td></tr>
<tr><td>तत्रासीदूर्जितं मृष्टं काञ्चनं महदासनम्। <br>शासनाद्धृतराष्ट्रस्य तत्रोपाविशदच्युतः   ॥05-087-018॥</td></tr>
<tr><td>अथ गां मधुपर्कं चाप्युदकं च जनार्दने। <br>उपजह्रुर्यथान्यायं धृतराष्ट्रपुरोहिताः   ॥05-087-019॥</td></tr>
<tr><td>कृतातिथ्यस्तु गोविन्दः सर्वान्परिहसन्कुरून्। <br>आस्ते संबन्धकं कुर्वन्कुरुभिः परिवारितः   ॥05-087-020॥</td></tr>
<tr><td>सोऽर्चितो धृतराष्ट्रेण पूजितश्च महायशाः। <br>राजानं समनुज्ञाप्य निराक्रामदरिंदमः   ॥05-087-021॥</td></tr>
<tr><td>तैः समेत्य यथान्यायं कुरुभिः कुरुसंसदि। <br>विदुरावसथं रम्यमुपातिष्ठत माधवः   ॥05-087-022॥</td></tr>
<tr><td>विदुरः सर्वकल्याणैरभिगम्य जनार्दनम्। <br>अर्चयामास दाशार्हं सर्वकामैरुपस्थितम्   ॥05-087-023॥</td></tr>
<tr><td>कृतातिथ्यं तु गोविन्दं विदुरः सर्वधर्मवित्। <br>कुशलं पाण्डुपुत्राणामपृच्छन्मधुसूदनम्   ॥05-087-024॥</td></tr>
<tr><td>प्रीयमाणस्य सुहृदो विदुषो बुद्धिसत्तमः। <br>धर्मनित्यस्य च तदा गतदोषस्य धीमतः   ॥05-087-025॥</td></tr>
<tr><td>तस्य सर्वं सविस्तारं पाण्डवानां विचेष्टितम्। <br>क्षत्तुराचष्ट दाशार्हः सर्वप्रत्यक्षदर्शिवान्   ॥05-087-026॥</td></tr>
</table>
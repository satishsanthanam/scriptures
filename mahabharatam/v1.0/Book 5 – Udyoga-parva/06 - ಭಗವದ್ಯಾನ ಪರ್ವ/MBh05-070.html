<table border = "1"><tr><td>Verse</td></tr>
<tr><td> वैशंपायन उवाच। <br>संजये प्रतियाते तु धर्मराजो युधिष्ठिरः। <br>अभ्यभाषत दाशार्हमृषभं सर्वसात्वताम्   ॥05-070-001॥</td></tr>
<tr><td>अयं स कालः संप्राप्तो मित्राणां मे जनार्दन। <br>न च त्वदन्यं पश्यामि यो न आपत्सु तारयेत्   ॥05-070-002॥</td></tr>
<tr><td>त्वां हि माधव संश्रित्य निर्भया मोहदर्पितम्। <br>धार्तराष्ट्रं सहामात्यं स्वमंशमनुयुञ्ज्महे   ॥05-070-003॥</td></tr>
<tr><td>यथा हि सर्वास्वापत्सु पासि वृष्णीनरिंदम। <br>तथा ते पाण्डवा रक्ष्याः पाह्यस्मान्महतो भयात्   ॥05-070-004॥</td></tr>
<tr><td> भगवानुवाच। <br>अयमस्मि महाबाहो ब्रूहि यत्ते विवक्षितम्। <br>करिष्यामि हि तत्सर्वं यत्त्वं वक्ष्यसि भारत   ॥05-070-005॥</td></tr>
<tr><td> युधिष्ठिर उवाच। <br>श्रुतं ते धृतराष्ट्रस्य सपुत्रस्य चिकीर्षितम्। <br>एतद्धि सकलं कृष्ण संजयो मां यदब्रवीत्   ॥05-070-006॥</td></tr>
<tr><td>तन्मतं धृतराष्ट्रस्य सोऽस्यात्मा विवृतान्तरः। <br>यथोक्तं दूत आचष्टे वध्यः स्यादन्यथा ब्रुवन्   ॥05-070-007॥</td></tr>
<tr><td>अप्रदानेन राज्यस्य शान्तिमस्मासु मार्गति। <br>लुब्धः पापेन मनसा चरन्नसममात्मनः   ॥05-070-008॥</td></tr>
<tr><td>यत्तद्द्वादश वर्षाणि वने निर्व्युषिता वयम्। <br>छद्मना शरदं चैकां धृतराष्ट्रस्य शासनात्   ॥05-070-009॥</td></tr>
<tr><td>स्थाता नः समये तस्मिन्धृतराष्ट्र इति प्रभो। <br>नाहास्म समयं कृष्ण तद्धि नो ब्राह्मणा विदुः   ॥05-070-010॥</td></tr>
<tr><td>वृद्धो राजा धृतराष्ट्रः स्वधर्मं नानुपश्यति। <br>पश्यन्वा पुत्रगृद्धित्वान्मन्दस्यान्वेति शासनम्   ॥05-070-011॥</td></tr>
<tr><td>सुयोधनमते तिष्ठन्राजास्मासु जनार्दन। <br>मिथ्या चरति लुब्धः संश्चरन्प्रियमिवात्मनः   ॥05-070-012॥</td></tr>
<tr><td>इतो दुःखतरं किं नु यत्राहं मातरं ततः। <br>संविधातुं न शक्नोमि मित्राणां वा जनार्दन   ॥05-070-013॥</td></tr>
<tr><td>काशिभिश्चेदिपाञ्चालैर्मत्स्यैश्च मधुसूदन। <br>भवता चैव नाथेन पञ्च ग्रामा वृता मया   ॥05-070-014॥</td></tr>
<tr><td>कुशस्थलं वृकस्थलमासन्दी वारणावतम्। <br>अवसानं च गोविन्द किंचिदेवात्र पञ्चमम्   ॥05-070-015॥</td></tr>
<tr><td>पञ्च नस्तात दीयन्तां ग्रामा वा नगराणि वा। <br>वसेम सहिता येषु मा च नो भरता नशन्   ॥05-070-016॥</td></tr>
<tr><td>न च तानपि दुष्टात्मा धार्तराष्ट्रोऽनुमन्यते। <br>स्वाम्यमात्मनि मत्वासावतो दुःखतरं नु किम्   ॥05-070-017॥</td></tr>
<tr><td>कुले जातस्य वृद्धस्य परवित्तेषु गृध्यतः। <br>लोभः प्रज्ञानमाहन्ति प्रज्ञा हन्ति हता ह्रियम्   ॥05-070-018॥</td></tr>
<tr><td>ह्रीर्हता बाधते धर्मं धर्मो हन्ति हतः श्रियम्। <br>श्रीर्हता पुरुषं हन्ति पुरुषस्यास्वता वधः   ॥05-070-019॥</td></tr>
<tr><td>अस्वतो हि निवर्तन्ते ज्ञातयः सुहृदर्त्विजः। <br>अपुष्पादफलाद्वृक्षाद्यथा तात पतत्रिणः   ॥05-070-020॥</td></tr>
<tr><td>एतच्च मरणं तात यदस्मात्पतितादिव। <br>ज्ञातयो विनिवर्तन्ते प्रेतसत्त्वादिवासवः   ॥05-070-021॥</td></tr>
<tr><td>नातः पापीयसीं कांचिदवस्थां शम्बरोऽब्रवीत्। <br>यत्र नैवाद्य न प्रातर्भोजनं प्रतिदृश्यते   ॥05-070-022॥</td></tr>
<tr><td>धनमाहुः परं धर्मं धने सर्वं प्रतिष्ठितम्। <br>जीवन्ति धनिनो लोके मृता ये त्वधना नराः   ॥05-070-023॥</td></tr>
<tr><td>ये धनादपकर्षन्ति नरं स्वबलमाश्रिताः। <br>ते धर्ममर्थं कामं च प्रमथ्नन्ति नरं च तम्   ॥05-070-024॥</td></tr>
<tr><td>एतामवस्थां प्राप्यैके मरणं वव्रिरे जनाः। <br>ग्रामायैके वनायैके नाशायैके प्रवव्रजुः   ॥05-070-025॥</td></tr>
<tr><td>उन्मादमेके पुष्यन्ति यान्त्यन्ये द्विषतां वशम्। <br>दास्यमेके निगच्छन्ति परेषामर्थहेतुना   ॥05-070-026॥</td></tr>
<tr><td>आपदेवास्य मरणात्पुरुषस्य गरीयसी। <br>श्रियो विनाशस्तद्ध्यस्य निमित्तं धर्मकामयोः   ॥05-070-027॥</td></tr>
<tr><td>यदस्य धर्म्यं मरणं शाश्वतं लोकवर्त्म तत्। <br>समन्तात्सर्वभूतानां न तदत्येति कश्चन   ॥05-070-028॥</td></tr>
<tr><td>न तथा बाध्यते कृष्ण प्रकृत्या निर्धनो जनः। <br>यथा भद्रां श्रियं प्राप्य तया हीनः सुखैधितः   ॥05-070-029॥</td></tr>
<tr><td>स तदात्मापराधेन संप्राप्तो व्यसनं महत्। <br>सेन्द्रान्गर्हयते देवान्नात्मानं च कथंचन   ॥05-070-030॥</td></tr>
<tr><td>न चास्मिन्सर्वशास्त्राणि प्रतरन्ति निगर्हणाम्। <br>सोऽभिक्रुध्यति भृत्यानां सुहृदश्चाभ्यसूयति   ॥05-070-031॥</td></tr>
<tr><td>तं तदा मन्युरेवैति स भूयः संप्रमुह्यति। <br>स मोहवशमापन्नः क्रूरं कर्म निषेवते   ॥05-070-032॥</td></tr>
<tr><td>पापकर्मात्ययायैव संकरं तेन पुष्यति। <br>संकरो नरकायैव सा काष्ठा पापकर्मणाम्   ॥05-070-033॥</td></tr>
<tr><td>न चेत्प्रबुध्यते कृष्ण नरकायैव गच्छति। <br>तस्य प्रबोधः प्रज्ञैव प्रज्ञाचक्षुर्न रिष्यति   ॥05-070-034॥</td></tr>
<tr><td>प्रज्ञालाभे हि पुरुषः शास्त्राण्येवान्ववेक्षते। <br>शास्त्रनित्यः पुनर्धर्मं तस्य ह्रीरङ्गमुत्तमम्   ॥05-070-035॥</td></tr>
<tr><td>ह्रीमान्हि पापं प्रद्वेष्टि तस्य श्रीरभिवर्धते। <br>श्रीमान्स यावद्भवति तावद्भवति पूरुषः   ॥05-070-036॥</td></tr>
<tr><td>धर्मनित्यः प्रशान्तात्मा कार्ययोगवहः सदा। <br>नाधर्मे कुरुते बुद्धिं न च पापेषु वर्तते   ॥05-070-037॥</td></tr>
<tr><td>अह्रीको वा विमूढो वा नैव स्त्री न पुनः पुमान्। <br>नास्याधिकारो धर्मेऽस्ति यथा शूद्रस्तथैव सः   ॥05-070-038॥</td></tr>
<tr><td>ह्रीमानवति देवांश्च पितॄनात्मानमेव च। <br>तेनामृतत्वं व्रजति सा काष्ठा पुण्यकर्मणाम्   ॥05-070-039॥</td></tr>
<tr><td>तदिदं मयि ते दृष्टं प्रत्यक्षं मधुसूदन। <br>यथा राज्यात्परिभ्रष्टो वसामि वसतीरिमाः   ॥05-070-040॥</td></tr>
<tr><td>ते वयं न श्रियं हातुमलं न्यायेन केनचित्। <br>अत्र नो यतमानानां वधश्चेदपि साधु तत्   ॥05-070-041॥</td></tr>
<tr><td>तत्र नः प्रथमः कल्पो यद्वयं ते च माधव। <br>प्रशान्ताः समभूताश्च श्रियं तामश्नुवीमहि   ॥05-070-042॥</td></tr>
<tr><td>तत्रैषा परमा काष्ठा रौद्रकर्मक्षयोदया। <br>यद्वयं कौरवान्हत्वा तानि राष्ट्राण्यशीमहि   ॥05-070-043॥</td></tr>
<tr><td>ये पुनः स्युरसंबद्धा अनार्याः कृष्ण शत्रवः। <br>तेषामप्यवधः कार्यः किं पुनर्ये स्युरीदृशाः   ॥05-070-044॥</td></tr>
<tr><td>ज्ञातयश्च हि भूयिष्ठाः सहाया गुरवश्च नः। <br>तेषां वधोऽतिपापीयान्किं नु युद्धेऽस्ति शोभनम्   ॥05-070-045॥</td></tr>
<tr><td>पापः क्षत्रियधर्मोऽयं वयं च क्षत्रबान्धवाः। <br>स नः स्वधर्मोऽधर्मो वा वृत्तिरन्या विगर्हिता   ॥05-070-046॥</td></tr>
<tr><td>शूद्रः करोति शुश्रूषां वैश्या विपणिजीविनः। <br>वयं वधेन जीवामः कपालं ब्राह्मणैर्वृतम्   ॥05-070-047॥</td></tr>
<tr><td>क्षत्रियः क्षत्रियं हन्ति मत्स्यो मत्स्येन जीवति। <br>श्वा श्वानं हन्ति दाशार्ह पश्य धर्मो यथागतः   ॥05-070-048॥</td></tr>
<tr><td>युद्धे कृष्ण कलिर्नित्यं प्राणाः सीदन्ति संयुगे। <br>बलं तु नीतिमात्राय हठे जयपराजयौ   ॥05-070-049॥</td></tr>
<tr><td>नात्मच्छन्देन भूतानां जीवितं मरणं तथा। <br>नाप्यकाले सुखं प्राप्यं दुःखं वापि यदूत्तम   ॥05-070-050॥</td></tr>
<tr><td>एको ह्यपि बहून्हन्ति घ्नन्त्येकं बहवोऽप्युत। <br>शूरं कापुरुषो हन्ति अयशस्वी यशस्विनम्   ॥05-070-051॥</td></tr>
<tr><td>जयश्चैवोभयोर्दृष्ट उभयोश्च पराजयः। <br>तथैवापचयो दृष्टो व्यपयाने क्षयव्ययौ   ॥05-070-052॥</td></tr>
<tr><td>सर्वथा वृजिनं युद्धं को घ्नन्न प्रतिहन्यते। <br>हतस्य च हृषीकेश समौ जयपराजयौ   ॥05-070-053॥</td></tr>
<tr><td>पराजयश्च मरणान्मन्ये नैव विशिष्यते। <br>यस्य स्याद्विजयः कृष्ण तस्याप्यपचयो ध्रुवम्   ॥05-070-054॥</td></tr>
<tr><td>अन्ततो दयितं घ्नन्ति केचिदप्यपरे जनाः। <br>तस्याङ्ग बलहीनस्य पुत्रान्भ्रातॄनपश्यतः। <br>निर्वेदो जीविते कृष्ण सर्वतश्चोपजायते   ॥05-070-055॥</td></tr>
<tr><td>ये ह्येव वीरा ह्रीमन्त आर्याः करुणवेदिनः। <br>त एव युद्धे हन्यन्ते यवीयान्मुच्यते जनः   ॥05-070-056॥</td></tr>
<tr><td>हत्वाप्यनुशयो नित्यं परानपि जनार्दन। <br>अनुबन्धश्च पापोऽत्र शेषश्चाप्यवशिष्यते   ॥05-070-057॥</td></tr>
<tr><td>शेषो हि बलमासाद्य न शेषमवशेषयेत्। <br>सर्वोच्छेदे च यतते वैरस्यान्तविधित्सया   ॥05-070-058॥</td></tr>
<tr><td>जयो वैरं प्रसृजति दुःखमास्ते पराजितः। <br>सुखं प्रशान्तः स्वपिति हित्वा जयपराजयौ   ॥05-070-059॥</td></tr>
<tr><td>जातवैरश्च पुरुषो दुःखं स्वपिति नित्यदा। <br>अनिर्वृतेन मनसा ससर्प इव वेश्मनि   ॥05-070-060॥</td></tr>
<tr><td>उत्सादयति यः सर्वं यशसा स वियुज्यते। <br>अकीर्तिं सर्वभूतेषु शाश्वतीं स नियच्छति   ॥05-070-061॥</td></tr>
<tr><td>न हि वैराणि शाम्यन्ति दीर्घकालकृतान्यपि। <br>आख्यातारश्च विद्यन्ते पुमांश्चोत्पद्यते कुले   ॥05-070-062॥</td></tr>
<tr><td>न चापि वैरं वैरेण केशव व्युपशाम्यति। <br>हविषाग्निर्यथा कृष्ण भूय एवाभिवर्धते   ॥05-070-063॥</td></tr>
<tr><td>अतोऽन्यथा नास्ति शान्तिर्नित्यमन्तरमन्ततः। <br>अन्तरं लिप्समानानामयं दोषो निरन्तरः   ॥05-070-064॥</td></tr>
<tr><td>पौरुषेयो हि बलवानाधिर्हृदयबाधनः। <br>तस्य त्यागेन वा शान्तिर्निवृत्त्या मनसोऽपि वा   ॥05-070-065॥</td></tr>
<tr><td>अथ वा मूलघातेन द्विषतां मधुसूदन। <br>फलनिर्वृत्तिरिद्धा स्यात्तन्नृशंसतरं भवेत्   ॥05-070-066॥</td></tr>
<tr><td>या तु त्यागेन शान्तिः स्यात्तदृते वध एव सः। <br>संशयाच्च समुच्छेदाद्द्विषतामात्मनस्तथा   ॥05-070-067॥</td></tr>
<tr><td>न च त्यक्तुं तदिच्छामो न चेच्छामः कुलक्षयम्। <br>अत्र या प्रणिपातेन शान्तिः सैव गरीयसी   ॥05-070-068॥</td></tr>
<tr><td>सर्वथा यतमानानामयुद्धमभिकाङ्क्षताम्। <br>सान्त्वे प्रतिहते युद्धं प्रसिद्धमपराक्रमम्   ॥05-070-069॥</td></tr>
<tr><td>प्रतिघातेन सान्त्वस्य दारुणं संप्रवर्तते। <br>तच्छुनामिव गोपादे पण्डितैरुपलक्षितम्   ॥05-070-070॥</td></tr>
<tr><td>लाङ्गूलचालनं क्ष्वेडः प्रतिरावो विवर्तनम्। <br>दन्तदर्शनमारावस्ततो युद्धं प्रवर्तते   ॥05-070-071॥</td></tr>
<tr><td>तत्र यो बलवान्कृष्ण जित्वा सोऽत्ति तदामिषम्। <br>एवमेव मनुष्येषु विशेषो नास्ति कश्चन   ॥05-070-072॥</td></tr>
<tr><td>सर्वथा त्वेतदुचितं दुर्बलेषु बलीयसाम्। <br>अनादरो विरोधश्च प्रणिपाती हि दुर्बलः   ॥05-070-073॥</td></tr>
<tr><td>पिता राजा च वृद्धश्च सर्वथा मानमर्हति। <br>तस्मान्मान्यश्च पूज्यश्च धृतराष्ट्रो जनार्दन   ॥05-070-074॥</td></tr>
<tr><td>पुत्रस्नेहस्तु बलवान्धृतराष्ट्रस्य माधव। <br>स पुत्रवशमापन्नः प्रणिपातं प्रहास्यति   ॥05-070-075॥</td></tr>
<tr><td>तत्र किं मन्यसे कृष्ण प्राप्तकालमनन्तरम्। <br>कथमर्थाच्च धर्माच्च न हीयेमहि माधव   ॥05-070-076॥</td></tr>
<tr><td>ईदृशे ह्यर्थकृच्छ्रेऽस्मिन्कमन्यं मधुसूदन। <br>उपसंप्रष्टुमर्हामि त्वामृते पुरुषोत्तम   ॥05-070-077॥</td></tr>
<tr><td>प्रियश्च प्रियकामश्च गतिज्ञः सर्वकर्मणाम्। <br>को हि कृष्णास्ति नस्त्वादृक्सर्वनिश्चयवित्सुहृत्   ॥05-070-078॥</td></tr>
<tr><td> वैशंपायन उवाच। <br>एवमुक्तः प्रत्युवाच धर्मराजं जनार्दनः। <br>उभयोरेव वामर्थे यास्यामि कुरुसंसदम्   ॥05-070-079॥</td></tr>
<tr><td>शमं तत्र लभेयं चेद्युष्मदर्थमहापयन्। <br>पुण्यं मे सुमहद्राजंश्चरितं स्यान्महाफलम्   ॥05-070-080॥</td></tr>
<tr><td>मोचयेयं मृत्युपाशात्संरब्धान्कुरुसृञ्जयान्। <br>पाण्डवान्धार्तराष्ट्रांश्च सर्वां च पृथिवीमिमाम्   ॥05-070-081॥</td></tr>
<tr><td> युधिष्ठिर उवाच। <br>न ममैतन्मतं कृष्ण यत्त्वं यायाः कुरून्प्रति। <br>सुयोधनः सूक्तमपि न करिष्यति ते वचः   ॥05-070-082॥</td></tr>
<tr><td>समेतं पार्थिवं क्षत्रं सुयोधनवशानुगम्। <br>तेषां मध्यावतरणं तव कृष्ण न रोचये   ॥05-070-083॥</td></tr>
<tr><td>न हि नः प्रीणयेद्द्रव्यं न देवत्वं कुतः सुखम्। <br>न च सर्वामरैश्वर्यं तव रोधेन माधव   ॥05-070-084॥</td></tr>
<tr><td> भगवानुवाच। <br>जानाम्येतां महाराज धार्तराष्ट्रस्य पापताम्। <br>अवाच्यास्तु भविष्यामः सर्वलोके महीक्षिताम्   ॥05-070-085॥</td></tr>
<tr><td>न चापि मम पर्याप्ताः सहिताः सर्वपार्थिवाः। <br>क्रुद्धस्य प्रमुखे स्थातुं सिंहस्येवेतरे मृगाः   ॥05-070-086॥</td></tr>
<tr><td>अथ चेत्ते प्रवर्तेरन्मयि किंचिदसांप्रतम्। <br>निर्दहेयं कुरून्सर्वानिति मे धीयते मतिः   ॥05-070-087॥</td></tr>
<tr><td>न जातु गमनं तत्र भवेत्पार्थ निरर्थकम्। <br>अर्थप्राप्तिः कदाचित्स्यादन्ततो वाप्यवाच्यता   ॥05-070-088॥</td></tr>
<tr><td> युधिष्ठिर उवाच। <br>यत्तुभ्यं रोचते कृष्ण स्वस्ति प्राप्नुहि कौरवान्। <br>कृतार्थं स्वस्तिमन्तं त्वां द्रक्ष्यामि पुनरागतम्   ॥05-070-089॥</td></tr>
<tr><td>विष्वक्सेन कुरून्गत्वा भारताञ्शमयेः प्रभो। <br>यथा सर्वे सुमनसः सह स्यामः सुचेतसः   ॥05-070-090॥</td></tr>
<tr><td>भ्राता चासि सखा चासि बीभत्सोर्मम च प्रियः। <br>सौहृदेनाविशङ्क्योऽसि स्वस्ति प्राप्नुहि भूतये   ॥05-070-091॥</td></tr>
<tr><td>अस्मान्वेत्थ परान्वेत्थ वेत्थार्थं वेत्थ भाषितम्। <br>यद्यदस्मद्धितं कृष्ण तत्तद्वाच्यः सुयोधनः   ॥05-070-092॥</td></tr>
<tr><td>यद्यद्धर्मेण संयुक्तमुपपद्येद्धितं वचः। <br>तत्तत्केशव भाषेथाः सान्त्वं वा यदि वेतरत्   ॥05-070-093॥</td></tr>
</table>
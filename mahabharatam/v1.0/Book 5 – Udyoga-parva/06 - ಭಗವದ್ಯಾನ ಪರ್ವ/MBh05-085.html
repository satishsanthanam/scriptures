<table border = "1"><tr><td>Verse</td></tr>
<tr><td> विदुर उवाच। <br>राजन्बहुमतश्चासि त्रैलोक्यस्यापि सत्तमः। <br>संभावितश्च लोकस्य संमतश्चासि भारत   ॥05-085-001॥</td></tr>
<tr><td>यत्त्वमेवंगते ब्रूयाः पश्चिमे वयसि स्थितः। <br>शास्त्राद्वा सुप्रतर्काद्वा सुस्थिरः स्थविरो ह्यसि   ॥05-085-002॥</td></tr>
<tr><td>लेखाश्मनीव भाः सूर्ये महोर्मिरिव सागरे। <br>धर्मस्त्वयि महान्राजन्निति व्यवसिताः प्रजाः   ॥05-085-003॥</td></tr>
<tr><td>सदैव भावितो लोको गुणौघैस्तव पार्थिव। <br>गुणानां रक्षणे नित्यं प्रयतस्व सबान्धवः   ॥05-085-004॥</td></tr>
<tr><td>आर्जवं प्रतिपद्यस्व मा बाल्याद्बहुधा नशीः। <br>राज्यं पुत्रांश्च पौत्रांश्च सुहृदश्चापि सुप्रियान्   ॥05-085-005॥</td></tr>
<tr><td>यत्त्वं दित्ससि कृष्णाय राजन्नतिथये बहु। <br>एतदन्यच्च दाशार्हः पृथिवीमपि चार्हति   ॥05-085-006॥</td></tr>
<tr><td>न तु त्वं धर्ममुद्दिश्य तस्य वा प्रियकारणात्। <br>एतदिच्छसि कृष्णाय सत्येनात्मानमालभे   ॥05-085-007॥</td></tr>
<tr><td>मायैषातत्त्वमेवैतच्छद्मैतद्भूरिदक्षिण। <br>जानामि ते मतं राजन्गूढं बाह्येन कर्मणा   ॥05-085-008॥</td></tr>
<tr><td>पञ्च पञ्चैव लिप्सन्ति ग्रामकान्पाण्डवा नृप। <br>न च दित्ससि तेभ्यस्तांस्तच्छमं कः करिष्यति   ॥05-085-009॥</td></tr>
<tr><td>अर्थेन तु महाबाहुं वार्ष्णेयं त्वं जिहीर्षसि। <br>अनेनैवाभ्युपायेन पाण्डवेभ्यो बिभित्ससि   ॥05-085-010॥</td></tr>
<tr><td>न च वित्तेन शक्योऽसौ नोद्यमेन न गर्हया। <br>अन्यो धनंजयात्कर्तुमेतत्तत्त्वं ब्रवीमि ते   ॥05-085-011॥</td></tr>
<tr><td>वेद कृष्णस्य माहात्म्यं वेदास्य दृढभक्तिताम्। <br>अत्याज्यमस्य जानामि प्राणैस्तुल्यं धनंजयम्   ॥05-085-012॥</td></tr>
<tr><td>अन्यत्कुम्भादपां पूर्णादन्यत्पादावसेचनात्। <br>अन्यत्कुशलसंप्रश्नान्नैषिष्यति जनार्दनः   ॥05-085-013॥</td></tr>
<tr><td>यत्त्वस्य प्रियमातिथ्यं मानार्हस्य महात्मनः। <br>तदस्मै क्रियतां राजन्मानार्हो हि जनार्दनः   ॥05-085-014॥</td></tr>
<tr><td>आशंसमानः कल्याणं कुरूनभ्येति केशवः। <br>येनैव राजन्नर्थेन तदेवास्मा उपाकुरु   ॥05-085-015॥</td></tr>
<tr><td>शममिच्छति दाशार्हस्तव दुर्योधनस्य च। <br>पाण्डवानां च राजेन्द्र तदस्य वचनं कुरु   ॥05-085-016॥</td></tr>
<tr><td>पितासि राजन्पुत्रास्ते वृद्धस्त्वं शिशवः परे। <br>वर्तस्व पितृवत्तेषु वर्तन्ते ते हि पुत्रवत्   ॥05-085-017॥</td></tr>
</table>
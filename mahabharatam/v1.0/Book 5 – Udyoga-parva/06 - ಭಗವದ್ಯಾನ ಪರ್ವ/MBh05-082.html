<table border = "1"><tr><td>Verse</td></tr>
<tr><td> वैशंपायन उवाच। <br>प्रयान्तं देवकीपुत्रं परवीररुजो दश। <br>महारथा महाबाहुमन्वयुः शस्त्रपाणयः   ॥05-082-001॥</td></tr>
<tr><td>पदातीनां सहस्रं च सादिनां च परंतप। <br>भोज्यं च विपुलं राजन्प्रेष्याश्च शतशोऽपरे   ॥05-082-002॥</td></tr>
<tr><td> जनमेजय उवाच। <br>कथं प्रयातो दाशार्हो महात्मा मधुसूदनः। <br>कानि वा व्रजतस्तस्य निमित्तानि महौजसः   ॥05-082-003॥</td></tr>
<tr><td> वैशंपायन उवाच। <br>तस्य प्रयाणे यान्यासन्नद्भुतानि महात्मनः। <br>तानि मे शृणु दिव्यानि दैवान्यौत्पातिकानि च   ॥05-082-004॥</td></tr>
<tr><td>अनभ्रेऽशनिनिर्घोषः सविद्युत्समजायत। <br>अन्वगेव च पर्जन्यः प्रावर्षद्विघने भृशम्   ॥05-082-005॥</td></tr>
<tr><td>प्रत्यगूहुर्महानद्यः प्राङ्मुखाः सिन्धुसत्तमाः। <br>विपरीता दिशः सर्वा न प्राज्ञायत किंचन   ॥05-082-006॥</td></tr>
<tr><td>प्राज्वलन्नग्नयो राजन्पृथिवी समकम्पत। <br>उदपानाश्च कुम्भाश्च प्रासिञ्चञ्शतशो जलम्   ॥05-082-007॥</td></tr>
<tr><td>तमःसंवृतमप्यासीत्सर्वं जगदिदं तदा। <br>न दिशो नादिशो राजन्प्रज्ञायन्ते स्म रेणुना   ॥05-082-008॥</td></tr>
<tr><td>प्रादुरासीन्महाञ्शब्दः खे शरीरं न दृश्यते। <br>सर्वेषु राजन्देशेषु तदद्भुतमिवाभवत्   ॥05-082-009॥</td></tr>
<tr><td>प्रामथ्नाद्धास्तिनपुरं वातो दक्षिणपश्चिमः। <br>आरुजन्गणशो वृक्षान्परुषो भीमनिस्वनः   ॥05-082-010॥</td></tr>
<tr><td>यत्र यत्र तु वार्ष्णेयो वर्तते पथि भारत। <br>तत्र तत्र सुखो वायुः सर्वं चासीत्प्रदक्षिणम्   ॥05-082-011॥</td></tr>
<tr><td>ववर्ष पुष्पवर्षं च कमलानि च भूरिशः। <br>समश्च पन्था निर्दुःखो व्यपेतकुशकण्टकः   ॥05-082-012॥</td></tr>
<tr><td>स गच्छन्ब्राह्मणै राजंस्तत्र तत्र महाभुजः। <br>अर्च्यते मधुपर्कैश्च सुमनोभिर्वसुप्रदः   ॥05-082-013॥</td></tr>
<tr><td>तं किरन्ति महात्मानं वन्यैः पुष्पैः सुगन्धिभिः। <br>स्त्रियः पथि समागम्य सर्वभूतहिते रतम्   ॥05-082-014॥</td></tr>
<tr><td>स शालिभवनं रम्यं सर्वसस्यसमाचितम्। <br>सुखं परमधर्मिष्ठमत्यगाद्भरतर्षभ   ॥05-082-015॥</td></tr>
<tr><td>पश्यन्बहुपशून्ग्रामान्रम्यान्हृदयतोषणान्। <br>पुराणि च व्यतिक्रामन्राष्ट्राणि विविधानि च   ॥05-082-016॥</td></tr>
<tr><td>नित्यहृष्टाः सुमनसो भारतैरभिरक्षिताः। <br>नोद्विग्नाः परचक्राणामनयानामकोविदाः   ॥05-082-017॥</td></tr>
<tr><td>उपप्लव्यादथायान्तं जनाः पुरनिवासिनः। <br>पथ्यतिष्ठन्त सहिता विष्वक्सेनदिदृक्षया   ॥05-082-018॥</td></tr>
<tr><td>ते तु सर्वे सुनामानमग्निमिद्धमिव प्रभुम्। <br>अर्चयामासुरर्च्यं तं देशातिथिमुपस्थितम्   ॥05-082-019॥</td></tr>
<tr><td>वृकस्थलं समासाद्य केशवः परवीरहा। <br>प्रकीर्णरश्मावादित्ये विमले लोहितायति   ॥05-082-020॥</td></tr>
<tr><td>अवतीर्य रथात्तूर्णं कृत्वा शौचं यथाविधि। <br>रथमोचनमादिश्य संध्यामुपविवेश ह   ॥05-082-021॥</td></tr>
<tr><td>दारुकोऽपि हयान्मुक्त्वा परिचर्य च शास्त्रतः। <br>मुमोच सर्वं वर्माणि मुक्त्वा चैनानवासृजत्   ॥05-082-022॥</td></tr>
<tr><td>अभ्यतीत्य तु तत्सर्वमुवाच मधुसूदनः। <br>युधिष्ठिरस्य कार्यार्थमिह वत्स्यामहे क्षपाम्   ॥05-082-023॥</td></tr>
<tr><td>तस्य तन्मतमाज्ञाय चक्रुरावसथं नराः। <br>क्षणेन चान्नपानानि गुणवन्ति समार्जयन्   ॥05-082-024॥</td></tr>
<tr><td>तस्मिन्ग्रामे प्रधानास्तु य आसन्ब्राह्मणा नृप। <br>आर्याः कुलीना ह्रीमन्तो ब्राह्मीं वृत्तिमनुष्ठिताः   ॥05-082-025॥</td></tr>
<tr><td>तेऽभिगम्य महात्मानं हृषीकेशमरिंदमम्। <br>पूजां चक्रुर्यथान्यायमाशीर्मङ्गलसंयुताम्   ॥05-082-026॥</td></tr>
<tr><td>ते पूजयित्वा दाशार्हं सर्वलोकेषु पूजितम्। <br>न्यवेदयन्त वेश्मानि रत्नवन्ति महात्मने   ॥05-082-027॥</td></tr>
<tr><td>तान्प्रभुः कृतमित्युक्त्वा सत्कृत्य च यथार्हतः। <br>अभ्येत्य तेषां वेश्मानि पुनरायात्सहैव तैः   ॥05-082-028॥</td></tr>
<tr><td>सुमृष्टं भोजयित्वा च ब्राह्मणांस्तत्र केशवः। <br>भुक्त्वा च सह तैः सर्वैरवसत्तां क्षपां सुखम्   ॥05-082-029॥</td></tr>
</table>
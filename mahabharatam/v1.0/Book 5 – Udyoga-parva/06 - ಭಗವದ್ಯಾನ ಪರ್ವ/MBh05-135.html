<table border = "1"><tr><td>Verse</td></tr>
<tr><td> कुन्त्युवाच। <br>अर्जुनं केशव ब्रूयास्त्वयि जाते स्म सूतके। <br>उपोपविष्टा नारीभिराश्रमे परिवारिता   ॥05-135-001॥</td></tr>
<tr><td>अथान्तरिक्षे वागासीद्दिव्यरूपा मनोरमा। <br>सहस्राक्षसमः कुन्ति भविष्यत्येष ते सुतः   ॥05-135-002॥</td></tr>
<tr><td>एष जेष्यति संग्रामे कुरून्सर्वान्समागतान्। <br>भीमसेनद्वितीयश्च लोकमुद्वर्तयिष्यति   ॥05-135-003॥</td></tr>
<tr><td>पुत्रस्ते पृथिवीं जेता यशश्चास्य दिवस्पृशम्। <br>हत्वा कुरून्ग्रामजन्ये वासुदेवसहायवान्   ॥05-135-004॥</td></tr>
<tr><td>पित्र्यमंशं प्रनष्टं च पुनरप्युद्धरिष्यति। <br>भ्रातृभिः सहितः श्रीमांस्त्रीन्मेधानाहरिष्यति   ॥05-135-005॥</td></tr>
<tr><td>तं सत्यसंधं बीभत्सुं सव्यसाचिनमच्युत। <br>यथाहमेवं जानामि बलवन्तं दुरासदम्। <br>तथा तदस्तु दाशार्ह यथा वागभ्यभाषत   ॥05-135-006॥</td></tr>
<tr><td>धर्मश्चेदस्ति वार्ष्णेय तथा सत्यं भविष्यति। <br>त्वं चापि तत्तथा कृष्ण सर्वं संपादयिष्यसि   ॥05-135-007॥</td></tr>
<tr><td>नाहं तदभ्यसूयामि यथा वागभ्यभाषत। <br>नमो धर्माय महते धर्मो धारयति प्रजाः   ॥05-135-008॥</td></tr>
<tr><td>एतद्धनंजयो वाच्यो नित्योद्युक्तो वृकोदरः। <br>यदर्थं क्षत्रिया सूते तस्य कालोऽयमागतः। <br>न हि वैरं समासाद्य सीदन्ति पुरुषर्षभाः   ॥05-135-009॥</td></tr>
<tr><td>विदिता ते सदा बुद्धिर्भीमस्य न स शाम्यति। <br>यावदन्तं न कुरुते शत्रूणां शत्रुकर्शनः   ॥05-135-010॥</td></tr>
<tr><td>सर्वधर्मविशेषज्ञां स्नुषां पाण्डोर्महात्मनः। <br>ब्रूया माधव कल्याणीं कृष्णां कृष्ण यशस्विनीम्   ॥05-135-011॥</td></tr>
<tr><td>युक्तमेतन्महाभागे कुले जाते यशस्विनि। <br>यन्मे पुत्रेषु सर्वेषु यथावत्त्वमवर्तिथाः   ॥05-135-012॥</td></tr>
<tr><td>माद्रीपुत्रौ च वक्तव्यौ क्षत्रधर्मरतावुभौ। <br>विक्रमेणार्जितान्भोगान्वृणीतं जीवितादपि   ॥05-135-013॥</td></tr>
<tr><td>विक्रमाधिगता ह्यर्थाः क्षत्रधर्मेण जीवतः। <br>मनो मनुष्यस्य सदा प्रीणन्ति पुरुषोत्तम   ॥05-135-014॥</td></tr>
<tr><td>यच्च वः प्रेक्षमाणानां सर्वधर्मोपचायिनी। <br>पाञ्चाली परुषाण्युक्ता को नु तत्क्षन्तुमर्हति   ॥05-135-015॥</td></tr>
<tr><td>न राज्यहरणं दुःखं द्यूते चापि पराजयः। <br>प्रव्राजनं सुतानां वा न मे तद्दुःखकारणम्   ॥05-135-016॥</td></tr>
<tr><td>यत्तु सा बृहती श्यामा सभायां रुदती तदा। <br>अश्रौषीत्परुषा वाचस्तन्मे दुःखतरं मतम्   ॥05-135-017॥</td></tr>
<tr><td>स्त्रीधर्मिणी वरारोहा क्षत्रधर्मरता सदा। <br>नाध्यगच्छत्तदा नाथं कृष्णा नाथवती सती   ॥05-135-018॥</td></tr>
<tr><td>तं वै ब्रूहि महाबाहो सर्वशस्त्रभृतां वरम्। <br>अर्जुनं पुरुषव्याघ्रं द्रौपद्याः पदवीं चर   ॥05-135-019॥</td></tr>
<tr><td>विदितौ हि तवात्यन्तं क्रुद्धाविव यमान्तकौ। <br>भीमार्जुनौ नयेतां हि देवानपि परां गतिम्   ॥05-135-020॥</td></tr>
<tr><td>तयोश्चैतदवज्ञानं यत्सा कृष्णा सभागता। <br>दुःशासनश्च यद्भीमं कटुकान्यभ्यभाषत। <br>पश्यतां कुरुवीराणां तच्च संस्मारयेः पुनः   ॥05-135-021॥</td></tr>
<tr><td>पाण्डवान्कुशलं पृच्छेः सपुत्रान्कृष्णया सह। <br>मां च कुशलिनीं ब्रूयास्तेषु भूयो जनार्दन। <br>अरिष्टं गच्छ पन्थानं पुत्रान्मे परिपालय   ॥05-135-022॥</td></tr>
<tr><td> वैशंपायन उवाच। <br>अभिवाद्याथ तां कृष्णः कृत्वा चाभिप्रदक्षिणम्। <br>निश्चक्राम महाबाहुः सिंहखेलगतिस्ततः   ॥05-135-023॥</td></tr>
<tr><td>ततो विसर्जयामास भीष्मादीन्कुरुपुंगवान्। <br>आरोप्य च रथे कर्णं प्रायात्सात्यकिना सह   ॥05-135-024॥</td></tr>
<tr><td>ततः प्रयाते दाशार्हे कुरवः संगता मिथः। <br>जजल्पुर्महदाश्चर्यं केशवे परमाद्भुतम्   ॥05-135-025॥</td></tr>
<tr><td>प्रमूढा पृथिवी सर्वा मृत्युपाशसिता कृता। <br>दुर्योधनस्य बालिश्यान्नैतदस्तीति चाब्रुवन्   ॥05-135-026॥</td></tr>
<tr><td>ततो निर्याय नगरात्प्रययौ पुरुषोत्तमः। <br>मन्त्रयामास च तदा कर्णेन सुचिरं सह   ॥05-135-027॥</td></tr>
<tr><td>विसर्जयित्वा राधेयं सर्वयादवनन्दनः। <br>ततो जवेन महता तूर्णमश्वानचोदयत्   ॥05-135-028॥</td></tr>
<tr><td>ते पिबन्त इवाकाशं दारुकेण प्रचोदिताः। <br>हया जग्मुर्महावेगा मनोमारुतरंहसः   ॥05-135-029॥</td></tr>
<tr><td>ते व्यतीत्य तमध्वानं क्षिप्रं श्येना इवाशुगाः। <br>उच्चैः सूर्यमुपप्लव्यं शार्ङ्गधन्वानमावहन्   ॥05-135-030॥</td></tr>
</table>
<table border = "1"><tr><td>Verse</td></tr>
<tr><td> पुत्र उवाच। <br>कृष्णायसस्येव च ते संहत्य हृदयं कृतम्। <br>मम मातस्त्वकरुणे वैरप्रज्ञे ह्यमर्षणे   ॥05-133-001॥</td></tr>
<tr><td>अहो क्षत्रसमाचारो यत्र मामपरं यथा। <br>ईदृशं वचनं ब्रूयाद्भवती पुत्रमेकजम्   ॥05-133-002॥</td></tr>
<tr><td>किं नु ते मामपश्यन्त्याः पृथिव्या अपि सर्वया। <br>किमाभरणकृत्यं ते किं भोगैर्जीवितेन वा   ॥05-133-003॥</td></tr>
<tr><td> मातोवाच। <br>सर्वारम्भा हि विदुषां तात धर्मार्थकारणात्। <br>तानेवाभिसमीक्ष्याहं संजय त्वामचूचुदम्   ॥05-133-004॥</td></tr>
<tr><td>स समीक्ष्यक्रमोपेतो मुख्यः कालोऽयमागतः। <br>अस्मिंश्चेदागते काले कार्यं न प्रतिपद्यसे। <br>असंभावितरूपस्त्वं सुनृशंसं करिष्यसि   ॥05-133-005॥</td></tr>
<tr><td>तं त्वामयशसा स्पृष्टं न ब्रूयां यदि संजय। <br>खरीवात्सल्यमाहुस्तन्निःसामर्थ्यमहेतुकम्   ॥05-133-006॥</td></tr>
<tr><td>सद्भिर्विगर्हितं मार्गं त्यज मूर्खनिषेवितम्। <br>अविद्या वै महत्यस्ति यामिमां संश्रिताः प्रजाः   ॥05-133-007॥</td></tr>
<tr><td>तव स्याद्यदि सद्वृत्तं तेन मे त्वं प्रियो भवेः। <br>धर्मार्थगुणयुक्तेन नेतरेण कथंचन। <br>दैवमानुषयुक्तेन सद्भिराचरितेन च   ॥05-133-008॥</td></tr>
<tr><td>यो ह्येवमविनीतेन रमते पुत्रनप्तृणा। <br>अनुत्थानवता चापि मोघं तस्य प्रजाफलम्   ॥05-133-009॥</td></tr>
<tr><td>अकुर्वन्तो हि कर्माणि कुर्वन्तो निन्दितानि च। <br>सुखं नैवेह नामुत्र लभन्ते पुरुषाधमाः   ॥05-133-010॥</td></tr>
<tr><td>युद्धाय क्षत्रियः सृष्टः संजयेह जयाय च। <br>क्रूराय कर्मणे नित्यं प्रजानां परिपालने। <br>जयन्वा वध्यमानो वा प्राप्नोतीन्द्रसलोकताम्   ॥05-133-011॥</td></tr>
<tr><td>न शक्रभवने पुण्ये दिवि तद्विद्यते सुखम्। <br>यदमित्रान्वशे कृत्वा क्षत्रियः सुखमश्नुते   ॥05-133-012॥</td></tr>
<tr><td>मन्युना दह्यमानेन पुरुषेण मनस्विना। <br>निकृतेनेह बहुशः शत्रून्प्रतिजिगीषया   ॥05-133-013॥</td></tr>
<tr><td>आत्मानं वा परित्यज्य शत्रून्वा विनिपात्य वै। <br>अतोऽन्येन प्रकारेण शान्तिरस्य कुतो भवेत्   ॥05-133-014॥</td></tr>
<tr><td>इह प्राज्ञो हि पुरुषः स्वल्पमप्रियमिच्छति। <br>यस्य स्वल्पं प्रियं लोके ध्रुवं तस्याल्पमप्रियम्   ॥05-133-015॥</td></tr>
<tr><td>प्रियाभावाच्च पुरुषो नैव प्राप्नोति शोभनम्। <br>ध्रुवं चाभावमभ्येति गत्वा गङ्गेव सागरम्   ॥05-133-016॥</td></tr>
<tr><td> पुत्र उवाच। <br>नेयं मतिस्त्वया वाच्या मातः पुत्रे विशेषतः। <br>कारुण्यमेवात्र पश्य भूत्वेह जडमूकवत्   ॥05-133-017॥</td></tr>
<tr><td> मातोवाच। <br>अतो मे भूयसी नन्दिर्यदेवमनुपश्यसि। <br>चोद्यं मां चोदयस्येतद्भृशं वै चोदयामि ते   ॥05-133-018॥</td></tr>
<tr><td>अथ त्वां पूजयिष्यामि हत्वा वै सर्वसैन्धवान्। <br>अहं पश्यामि विजयं कृत्स्नं भाविनमेव ते   ॥05-133-019॥</td></tr>
<tr><td> पुत्र उवाच। <br>अकोशस्यासहायस्य कुतः स्विद्विजयो मम। <br>इत्यवस्थां विदित्वेमामात्मनात्मनि दारुणाम्। <br>राज्याद्भावो निवृत्तो मे त्रिदिवादिव दुष्कृतेः   ॥05-133-020॥</td></tr>
<tr><td>ईदृशं भवती कंचिदुपायमनुपश्यति। <br>तन्मे परिणतप्रज्ञे सम्यक्प्रब्रूहि पृच्छते। <br>करिष्यामि हि तत्सर्वं यथावदनुशासनम्   ॥05-133-021॥</td></tr>
<tr><td> मातोवाच। <br>पुत्रात्मा नावमन्तव्यः पूर्वाभिरसमृद्धिभिः। <br>अभूत्वा हि भवन्त्यर्था भूत्वा नश्यन्ति चापरे   ॥05-133-022॥</td></tr>
<tr><td>अमर्षेणैव चाप्यर्था नारब्धव्याः सुबालिशैः। <br>सर्वेषां कर्मणां तात फले नित्यमनित्यता   ॥05-133-023॥</td></tr>
<tr><td>अनित्यमिति जानन्तो न भवन्ति भवन्ति च। <br>अथ ये नैव कुर्वन्ति नैव जातु भवन्ति ते   ॥05-133-024॥</td></tr>
<tr><td>ऐकगुण्यमनीहायामभावः कर्मणां फलम्। <br>अथ द्वैगुण्यमीहायां फलं भवति वा न वा   ॥05-133-025॥</td></tr>
<tr><td>यस्य प्रागेव विदिता सर्वार्थानामनित्यता। <br>नुदेद्वृद्धिसमृद्धी स प्रतिकूले नृपात्मज   ॥05-133-026॥</td></tr>
<tr><td>उत्थातव्यं जागृतव्यं योक्तव्यं भूतिकर्मसु। <br>भविष्यतीत्येव मनः कृत्वा सततमव्यथैः। <br>मङ्गलानि पुरस्कृत्य ब्राह्मणैश्चेश्वरैः सह   ॥05-133-027॥</td></tr>
<tr><td>प्राज्ञस्य नृपतेराशु वृद्धिर्भवति पुत्रक। <br>अभिवर्तति लक्ष्मीस्तं प्राचीमिव दिवाकरः   ॥05-133-028॥</td></tr>
<tr><td>निदर्शनान्युपायांश्च बहून्युद्धर्षणानि च। <br>अनुदर्शितरूपोऽसि पश्यामि कुरु पौरुषम्। <br>पुरुषार्थमभिप्रेतं समाहर्तुमिहार्हसि   ॥05-133-029॥</td></tr>
<tr><td>क्रुद्धाँल्लुब्धान्परिक्षीणानवक्षिप्तान्विमानितान्। <br>स्पर्धिनश्चैव ये केचित्तान्युक्त उपधारय   ॥05-133-030॥</td></tr>
<tr><td>एतेन त्वं प्रकारेण महतो भेत्स्यसे गणान्। <br>महावेग इवोद्धूतो मातरिश्वा बलाहकान्   ॥05-133-031॥</td></tr>
<tr><td>तेषामग्रप्रदायी स्याः कल्योत्थायी प्रियंवदः। <br>ते त्वां प्रियं करिष्यन्ति पुरो धास्यन्ति च ध्रुवम्   ॥05-133-032॥</td></tr>
<tr><td>यदैव शत्रुर्जानीयात्सपत्नं त्यक्तजीवितम्। <br>तदैवास्मादुद्विजते सर्पाद्वेश्मगतादिव   ॥05-133-033॥</td></tr>
<tr><td>तं विदित्वा पराक्रान्तं वशे न कुरुते यदि। <br>निर्वादैर्निर्वदेदेनमन्ततस्तद्भविष्यति   ॥05-133-034॥</td></tr>
<tr><td>निर्वादादास्पदं लब्ध्वा धनवृद्धिर्भविष्यति। <br>धनवन्तं हि मित्राणि भजन्ते चाश्रयन्ति च   ॥05-133-035॥</td></tr>
<tr><td>स्खलितार्थं पुनस्तात संत्यजन्त्यपि बान्धवाः। <br>अप्यस्मिन्नाश्रयन्ते च जुगुप्सन्ति च तादृशम्   ॥05-133-036॥</td></tr>
<tr><td>शत्रुं कृत्वा यः सहायं विश्वासमुपगच्छति। <br>अतः संभाव्यमेवैतद्यद्राज्यं प्राप्नुयादिति   ॥05-133-037॥</td></tr>
</table>
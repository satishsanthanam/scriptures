<table border = "1"><tr><td>Verse</td></tr>
<tr><td> गालव उवाच। <br>गरुत्मन्भुजगेन्द्रारे सुपर्ण विनतात्मज। <br>नय मां तार्क्ष्य पूर्वेण यत्र धर्मस्य चक्षुषी   ॥05-110-001॥</td></tr>
<tr><td>पूर्वमेतां दिशं गच्छ या पूर्वं परिकीर्तिता। <br>दैवतानां हि सांनिध्यमत्र कीर्तितवानसि   ॥05-110-002॥</td></tr>
<tr><td>अत्र सत्यं च धर्मश्च त्वया सम्यक्प्रकीर्तितः। <br>इच्छेयं तु समागन्तुं समस्तैर्दैवतैरहम्। <br>भूयश्च तान्सुरान्द्रष्टुमिच्छेयमरुणानुज   ॥05-110-003॥</td></tr>
<tr><td> नारद उवाच। <br>तमाह विनतासूनुरारोहस्वेति वै द्विजम्। <br>आरुरोहाथ स मुनिर्गरुडं गालवस्तदा   ॥05-110-004॥</td></tr>
<tr><td> गालव उवाच। <br>क्रममाणस्य ते रूपं दृश्यते पन्नगाशन। <br>भास्करस्येव पूर्वाह्णे सहस्रांशोर्विवस्वतः   ॥05-110-005॥</td></tr>
<tr><td>पक्षवातप्रणुन्नानां वृक्षाणामनुगामिनाम्। <br>प्रस्थितानामिव समं पश्यामीह गतिं खग   ॥05-110-006॥</td></tr>
<tr><td>ससागरवनामुर्वीं सशैलवनकाननाम्। <br>आकर्षन्निव चाभासि पक्षवातेन खेचर   ॥05-110-007॥</td></tr>
<tr><td>समीननागनक्रं च खमिवारोप्यते जलम्। <br>वायुना चैव महता पक्षवातेन चानिशम्   ॥05-110-008॥</td></tr>
<tr><td>तुल्यरूपाननान्मत्स्यांस्तिमिमत्स्यांस्तिमिंगिलान्। <br>नागांश्च नरवक्त्रांश्च पश्याम्युन्मथितानिव   ॥05-110-009॥</td></tr>
<tr><td>महार्णवस्य च रवैः श्रोत्रे मे बधिरीकृते। <br>न शृणोमि न पश्यामि नात्मनो वेद्मि कारणम्   ॥05-110-010॥</td></tr>
<tr><td>शनैः साधु भवान्यातु ब्रह्महत्यामनुस्मरन्। <br>न दृश्यते रविस्तात न दिशो न च खं खग   ॥05-110-011॥</td></tr>
<tr><td>तम एव तु पश्यामि शरीरं ते न लक्षये। <br>मणीव जात्यौ पश्यामि चक्षुषी तेऽहमण्डज   ॥05-110-012॥</td></tr>
<tr><td>शरीरे तु न पश्यामि तव चैवात्मनश्च ह। <br>पदे पदे तु पश्यामि सलिलादग्निमुत्थितम्   ॥05-110-013॥</td></tr>
<tr><td>स मे निर्वाप्य सहसा चक्षुषी शाम्यते पुनः। <br>तन्निवर्त महान्कालो गच्छतो विनतात्मज   ॥05-110-014॥</td></tr>
<tr><td>न मे प्रयोजनं किंचिद्गमने पन्नगाशन। <br>संनिवर्त महावेग न वेगं विषहामि ते   ॥05-110-015॥</td></tr>
<tr><td>गुरवे संश्रुतानीह शतान्यष्टौ हि वाजिनाम्। <br>एकतःश्यामकर्णानां शुभ्राणां चन्द्रवर्चसाम्   ॥05-110-016॥</td></tr>
<tr><td>तेषां चैवापवर्गाय मार्गं पश्यामि नाण्डज। <br>ततोऽयं जीवितत्यागे दृष्टो मार्गो मयात्मनः   ॥05-110-017॥</td></tr>
<tr><td>नैव मेऽस्ति धनं किंचिन्न धनेनान्वितः सुहृत्। <br>न चार्थेनापि महता शक्यमेतद्व्यपोहितुम्   ॥05-110-018॥</td></tr>
<tr><td> नारद उवाच। <br>एवं बहु च दीनं च ब्रुवाणं गालवं तदा। <br>प्रत्युवाच व्रजन्नेव प्रहसन्विनतात्मजः   ॥05-110-019॥</td></tr>
<tr><td>नातिप्रज्ञोऽसि विप्रर्षे योऽऽत्मानं त्यक्तुमिच्छसि। <br>न चापि कृत्रिमः कालः कालो हि परमेश्वरः   ॥05-110-020॥</td></tr>
<tr><td>किमहं पूर्वमेवेह भवता नाभिचोदितः। <br>उपायोऽत्र महानस्ति येनैतदुपपद्यते   ॥05-110-021॥</td></tr>
<tr><td>तदेष ऋषभो नाम पर्वतः सागरोरसि। <br>अत्र विश्रम्य भुक्त्वा च निवर्तिष्याव गालव   ॥05-110-022॥</td></tr>
</table>
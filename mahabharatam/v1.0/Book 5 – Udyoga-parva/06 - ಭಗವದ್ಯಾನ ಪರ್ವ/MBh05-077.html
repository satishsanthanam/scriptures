<table border = "1"><tr><td>Verse</td></tr>
<tr><td> भगवानुवाच। <br>एवमेतन्महाबाहो यथा वदसि पाण्डव। <br>सर्वं त्विदं समायत्तं बीभत्सो कर्मणोर्द्वयोः   ॥05-077-001॥</td></tr>
<tr><td>क्षेत्रं हि रसवच्छुद्धं कर्षकेणोपपादितम्। <br>ऋते वर्षं न कौन्तेय जातु निर्वर्तयेत्फलम्   ॥05-077-002॥</td></tr>
<tr><td>तत्र वै पौरुषं ब्रूयुरासेकं यत्नकारितम्। <br>तत्र चापि ध्रुवं पश्येच्छोषणं दैवकारितम्   ॥05-077-003॥</td></tr>
<tr><td>तदिदं निश्चितं बुद्ध्या पूर्वैरपि महात्मभिः। <br>दैवे च मानुषे चैव संयुक्तं लोककारणम्   ॥05-077-004॥</td></tr>
<tr><td>अहं हि तत्करिष्यामि परं पुरुषकारतः। <br>दैवं तु न मया शक्यं कर्म कर्तुं कथंचन   ॥05-077-005॥</td></tr>
<tr><td>स हि धर्मं च सत्यं च त्यक्त्वा चरति दुर्मतिः। <br>न हि संतप्यते तेन तथारूपेण कर्मणा   ॥05-077-006॥</td></tr>
<tr><td>तां चापि बुद्धिं पापिष्ठां वर्धयन्त्यस्य मन्त्रिणः। <br>शकुनिः सूतपुत्रश्च भ्राता दुःशासनस्तथा   ॥05-077-007॥</td></tr>
<tr><td>स हि त्यागेन राज्यस्य न शमं समुपेष्यति। <br>अन्तरेण वधात्पार्थ सानुबन्धः सुयोधनः   ॥05-077-008॥</td></tr>
<tr><td>न चापि प्रणिपातेन त्यक्तुमिच्छति धर्मराट्। <br>याच्यमानस्तु राज्यं स न प्रदास्यति दुर्मतिः   ॥05-077-009॥</td></tr>
<tr><td>न तु मन्ये स तद्वाच्यो यद्युधिष्ठिरशासनम्। <br>उक्तं प्रयोजनं तत्र धर्मराजेन भारत   ॥05-077-010॥</td></tr>
<tr><td>तथा पापस्तु तत्सर्वं न करिष्यति कौरवः। <br>तस्मिंश्चाक्रियमाणेऽसौ लोकवध्यो भविष्यति   ॥05-077-011॥</td></tr>
<tr><td>मम चापि स वध्यो वै जगतश्चापि भारत। <br>येन कौमारके यूयं सर्वे विप्रकृतास्तथा   ॥05-077-012॥</td></tr>
<tr><td>विप्रलुप्तं च वो राज्यं नृशंसेन दुरात्मना। <br>न चोपशाम्यते पापः श्रियं दृष्ट्वा युधिष्ठिरे   ॥05-077-013॥</td></tr>
<tr><td>असकृच्चाप्यहं तेन त्वत्कृते पार्थ भेदितः। <br>न मया तद्गृहीतं च पापं तस्य चिकीर्षितम्   ॥05-077-014॥</td></tr>
<tr><td>जानासि हि महाबाहो त्वमप्यस्य परं मतम्। <br>प्रियं चिकीर्षमाणं च धर्मराजस्य मामपि   ॥05-077-015॥</td></tr>
<tr><td>स जानंस्तस्य चात्मानं मम चैव परं मतम्। <br>अजानन्निव चाकस्मादर्जुनाद्याभिशङ्कसे   ॥05-077-016॥</td></tr>
<tr><td>यच्चापि परमं दिव्यं तच्चाप्यवगतं त्वया। <br>विधानविहितं पार्थ कथं शर्म भवेत्परैः   ॥05-077-017॥</td></tr>
<tr><td>यत्तु वाचा मया शक्यं कर्मणा चापि पाण्डव। <br>करिष्ये तदहं पार्थ न त्वाशंसे शमं परैः   ॥05-077-018॥</td></tr>
<tr><td>कथं गोहरणे ब्रूयादिच्छञ्शर्म तथाविधम्। <br>याच्यमानोऽपि भीष्मेण संवत्सरगतेऽध्वनि   ॥05-077-019॥</td></tr>
<tr><td>तदैव ते पराभूता यदा संकल्पितास्त्वया। <br>लवशः क्षणशश्चापि न च तुष्टः सुयोधनः   ॥05-077-020॥</td></tr>
<tr><td>सर्वथा तु मया कार्यं धर्मराजस्य शासनम्। <br>विभाव्यं तस्य भूयश्च कर्म पापं दुरात्मनः   ॥05-077-021॥</td></tr>
</table>
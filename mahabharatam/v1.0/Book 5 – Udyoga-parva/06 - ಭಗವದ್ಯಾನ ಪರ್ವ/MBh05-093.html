<table border = "1"><tr><td>Verse</td></tr>
<tr><td> वैशंपायन उवाच। <br>तेष्वासीनेषु सर्वेषु तूष्णींभूतेषु राजसु। <br>वाक्यमभ्याददे कृष्णः सुदंष्ट्रो दुन्दुभिस्वनः   ॥05-093-001॥</td></tr>
<tr><td>जीमूत इव घर्मान्ते सर्वां संश्रावयन्सभाम्। <br>धृतराष्ट्रमभिप्रेक्ष्य समभाषत माधवः   ॥05-093-002॥</td></tr>
<tr><td>कुरूणां पाण्डवानां च शमः स्यादिति भारत। <br>अप्रयत्नेन वीराणामेतद्यतितुमागतः   ॥05-093-003॥</td></tr>
<tr><td>राजन्नान्यत्प्रवक्तव्यं तव निःश्रेयसं वचः। <br>विदितं ह्येव ते सर्वं वेदितव्यमरिंदम   ॥05-093-004॥</td></tr>
<tr><td>इदमद्य कुलं श्रेष्ठं सर्वराजसु पार्थिव। <br>श्रुतवृत्तोपसंपन्नं सर्वैः समुदितं गुणैः   ॥05-093-005॥</td></tr>
<tr><td>कृपानुकम्पा कारुण्यमानृशंस्यं च भारत। <br>तथार्जवं क्षमा सत्यं कुरुष्वेतद्विशिष्यते   ॥05-093-006॥</td></tr>
<tr><td>तस्मिन्नेवंविधे राजन्कुले महति तिष्ठति। <br>त्वन्निमित्तं विशेषेण नेह युक्तमसांप्रतम्   ॥05-093-007॥</td></tr>
<tr><td>त्वं हि वारयिता श्रेष्ठः कुरूणां कुरुसत्तम। <br>मिथ्या प्रचरतां तात बाह्येष्वाभ्यन्तरेषु च   ॥05-093-008॥</td></tr>
<tr><td>ते पुत्रास्तव कौरव्य दुर्योधनपुरोगमाः। <br>धर्मार्थौ पृष्ठतः कृत्वा प्रचरन्ति नृशंसवत्   ॥05-093-009॥</td></tr>
<tr><td>अशिष्टा गतमर्यादा लोभेन हृतचेतसः। <br>स्वेषु बन्धुषु मुख्येषु तद्वेत्थ भरतर्षभ   ॥05-093-010॥</td></tr>
<tr><td>सेयमापन्महाघोरा कुरुष्वेव समुत्थिता। <br>उपेक्ष्यमाणा कौरव्य पृथिवीं घातयिष्यति   ॥05-093-011॥</td></tr>
<tr><td>शक्या चेयं शमयितुं त्वं चेदिच्छसि भारत। <br>न दुष्करो ह्यत्र शमो मतो मे भरतर्षभ   ॥05-093-012॥</td></tr>
<tr><td>त्वय्यधीनः शमो राजन्मयि चैव विशां पते। <br>पुत्रान्स्थापय कौरव्य स्थापयिष्याम्यहं परान्   ॥05-093-013॥</td></tr>
<tr><td>आज्ञा तव हि राजेन्द्र कार्या पुत्रैः सहान्वयैः। <br>हितं बलवदप्येषां तिष्ठतां तव शासने   ॥05-093-014॥</td></tr>
<tr><td>तव चैव हितं राजन्पाण्डवानामथो हितम्। <br>शमे प्रयतमानस्य मम शासनकाङ्क्षिणाम्   ॥05-093-015॥</td></tr>
<tr><td>स्वयं निष्कलमालक्ष्य संविधत्स्व विशां पते। <br>सहभूतास्तु भरतास्तवैव स्युर्जनेश्वर   ॥05-093-016॥</td></tr>
<tr><td>धर्मार्थयोस्तिष्ठ राजन्पाण्डवैरभिरक्षितः। <br>न हि शक्यास्तथाभूता यत्नादपि नराधिप   ॥05-093-017॥</td></tr>
<tr><td>न हि त्वां पाण्डवैर्जेतुं रक्ष्यमाणं महात्मभिः। <br>इन्द्रोऽपि देवैः सहितः प्रसहेत कुतो नृपाः   ॥05-093-018॥</td></tr>
<tr><td>यत्र भीष्मश्च द्रोणश्च कृपः कर्णो विविंशतिः। <br>अश्वत्थामा विकर्णश्च सोमदत्तोऽथ बाह्लिकः   ॥05-093-019॥</td></tr>
<tr><td>सैन्धवश्च कलिङ्गश्च काम्बोजश्च सुदक्षिणः। <br>युधिष्ठिरो भीमसेनः सव्यसाची यमौ तथा   ॥05-093-020॥</td></tr>
<tr><td>सात्यकिश्च महातेजा युयुत्सुश्च महारथः। <br>को नु तान्विपरीतात्मा युध्येत भरतर्षभ   ॥05-093-021॥</td></tr>
<tr><td>लोकस्येश्वरतां भूयः शत्रुभिश्चाप्रधृष्यताम्। <br>प्राप्स्यसि त्वममित्रघ्न सहितः कुरुपाण्डवैः   ॥05-093-022॥</td></tr>
<tr><td>तस्य ते पृथिवीपालास्त्वत्समाः पृथिवीपते। <br>श्रेयांसश्चैव राजानः संधास्यन्ते परंतप   ॥05-093-023॥</td></tr>
<tr><td>स त्वं पुत्रैश्च पौत्रैश्च भ्रातृभिः पितृभिस्तथा। <br>सुहृद्भिः सर्वतो गुप्तः सुखं शक्ष्यसि जीवितुम्   ॥05-093-024॥</td></tr>
<tr><td>एतानेव पुरोधाय सत्कृत्य च यथा पुरा। <br>अखिलां भोक्ष्यसे सर्वां पृथिवीं पृथिवीपते   ॥05-093-025॥</td></tr>
<tr><td>एतैर्हि सहितः सर्वैः पाण्डवैः स्वैश्च भारत। <br>अन्यान्विजेष्यसे शत्रूनेष स्वार्थस्तवाखिलः   ॥05-093-026॥</td></tr>
<tr><td>तैरेवोपार्जितां भूमिं भोक्ष्यसे च परंतप। <br>यदि संपत्स्यसे पुत्रैः सहामात्यैर्नराधिप   ॥05-093-027॥</td></tr>
<tr><td>संयुगे वै महाराज दृश्यते सुमहान्क्षयः। <br>क्षये चोभयतो राजन्कं धर्ममनुपश्यसि   ॥05-093-028॥</td></tr>
<tr><td>पाण्डवैर्निहतैः संख्ये पुत्रैर्वापि महाबलैः। <br>यद्विन्देथाः सुखं राजंस्तद्ब्रूहि भरतर्षभ   ॥05-093-029॥</td></tr>
<tr><td>शूराश्च हि कृतास्त्राश्च सर्वे युद्धाभिकाङ्क्षिणः। <br>पाण्डवास्तावकाश्चैव तान्रक्ष महतो भयात्   ॥05-093-030॥</td></tr>
<tr><td>न पश्येम कुरून्सर्वान्पाण्डवांश्चैव संयुगे। <br>क्षीणानुभयतः शूरान्रथेभ्यो रथिभिर्हतान्   ॥05-093-031॥</td></tr>
<tr><td>समवेताः पृथिव्यां हि राजानो राजसत्तम। <br>अमर्षवशमापन्ना नाशयेयुरिमाः प्रजाः   ॥05-093-032॥</td></tr>
<tr><td>त्राहि राजन्निमं लोकं न नश्येयुरिमाः प्रजाः। <br>त्वयि प्रकृतिमापन्ने शेषं स्यात्कुरुनन्दन   ॥05-093-033॥</td></tr>
<tr><td>शुक्ला वदान्या ह्रीमन्त आर्याः पुण्याभिजातयः। <br>अन्योन्यसचिवा राजंस्तान्पाहि महतो भयात्   ॥05-093-034॥</td></tr>
<tr><td>शिवेनेमे भूमिपालाः समागम्य परस्परम्। <br>सह भुक्त्वा च पीत्वा च प्रतियान्तु यथागृहम्   ॥05-093-035॥</td></tr>
<tr><td>सुवाससः स्रग्विणश्च सत्कृत्य भरतर्षभ। <br>अमर्षांश्च निराकृत्य वैराणि च परंतप   ॥05-093-036॥</td></tr>
<tr><td>हार्दं यत्पाण्डवेष्वासीत्प्राप्तेऽस्मिन्नायुषः क्षये। <br>तदेव ते भवत्वद्य शश्वच्च भरतर्षभ   ॥05-093-037॥</td></tr>
<tr><td>बाला विहीनाः पित्रा ते त्वयैव परिवर्धिताः। <br>तान्पालय यथान्यायं पुत्रांश्च भरतर्षभ   ॥05-093-038॥</td></tr>
<tr><td>भवतैव हि रक्ष्यास्ते व्यसनेषु विशेषतः। <br>मा ते धर्मस्तथैवार्थो नश्येत भरतर्षभ   ॥05-093-039॥</td></tr>
<tr><td>आहुस्त्वां पाण्डवा राजन्नभिवाद्य प्रसाद्य च। <br>भवतः शासनाद्दुःखमनुभूतं सहानुगैः   ॥05-093-040॥</td></tr>
<tr><td>द्वादशेमानि वर्षाणि वने निर्व्युषितानि नः। <br>त्रयोदशं तथाज्ञातैः सजने परिवत्सरम्   ॥05-093-041॥</td></tr>
<tr><td>स्थाता नः समये तस्मिन्पितेति कृतनिश्चयाः। <br>नाहास्म समयं तात तच्च नो ब्राह्मणा विदुः   ॥05-093-042॥</td></tr>
<tr><td>तस्मिन्नः समये तिष्ठ स्थितानां भरतर्षभ। <br>नित्यं संक्लेशिता राजन्स्वराज्यांशं लभेमहि   ॥05-093-043॥</td></tr>
<tr><td>त्वं धर्ममर्थं युञ्जानः सम्यङ्नस्त्रातुमर्हसि। <br>गुरुत्वं भवति प्रेक्ष्य बहून्क्लेशांस्तितिक्ष्महे   ॥05-093-044॥</td></tr>
<tr><td>स भवान्मातृपितृवदस्मासु प्रतिपद्यताम्। <br>गुरोर्गरीयसी वृत्तिर्या च शिष्यस्य भारत   ॥05-093-045॥</td></tr>
<tr><td>पित्रा स्थापयितव्या हि वयमुत्पथमास्थिताः। <br>संस्थापय पथिष्वस्मांस्तिष्ठ राजन्स्ववर्त्मनि   ॥05-093-046॥</td></tr>
<tr><td>आहुश्चेमां परिषदं पुत्रास्ते भरतर्षभ। <br>धर्मज्ञेषु सभासत्सु नेह युक्तमसांप्रतम्   ॥05-093-047॥</td></tr>
<tr><td>यत्र धर्मो ह्यधर्मेण सत्यं यत्रानृतेन च। <br>हन्यते प्रेक्षमाणानां हतास्तत्र सभासदः   ॥05-093-048॥</td></tr>
<tr><td>विद्धो धर्मो ह्यधर्मेण सभां यत्र प्रपद्यते। <br>न चास्य शल्यं कृन्तन्ति विद्धास्तत्र सभासदः। <br>धर्म एतानारुजति यथा नद्यनुकूलजान्   ॥05-093-049॥</td></tr>
<tr><td>ये धर्ममनुपश्यन्तस्तूष्णीं ध्यायन्त आसते। <br>ते सत्यमाहुर्धर्मं च न्याय्यं च भरतर्षभ   ॥05-093-050॥</td></tr>
<tr><td>शक्यं किमन्यद्वक्तुं ते दानादन्यज्जनेश्वर। <br>ब्रुवन्तु वा महीपालाः सभायां ये समासते। <br>धर्मार्थौ संप्रधार्यैव यदि सत्यं ब्रवीम्यहम्   ॥05-093-051॥</td></tr>
<tr><td>प्रमुञ्चेमान्मृत्युपाशात्क्षत्रियान्क्षत्रियर्षभ। <br>प्रशाम्य भरतश्रेष्ठ मा मन्युवशमन्वगाः   ॥05-093-052॥</td></tr>
<tr><td>पित्र्यं तेभ्यः प्रदायांशं पाण्डवेभ्यो यथोचितम्। <br>ततः सपुत्रः सिद्धार्थो भुङ्क्ष्व भोगान्परंतप   ॥05-093-053॥</td></tr>
<tr><td>अजातशत्रुं जानीषे स्थितं धर्मे सतां सदा। <br>सपुत्रे त्वयि वृत्तिं च वर्तते यां नराधिप   ॥05-093-054॥</td></tr>
<tr><td>दाहितश्च निरस्तश्च त्वामेवोपाश्रितः पुनः। <br>इन्द्रप्रस्थं त्वयैवासौ सपुत्रेण विवासितः   ॥05-093-055॥</td></tr>
<tr><td>स तत्र निवसन्सर्वान्वशमानीय पार्थिवान्। <br>त्वन्मुखानकरोद्राजन्न च त्वामत्यवर्तत   ॥05-093-056॥</td></tr>
<tr><td>तस्यैवं वर्तमानस्य सौबलेन जिहीर्षता। <br>राष्ट्राणि धनधान्यं च प्रयुक्तः परमोपधिः   ॥05-093-057॥</td></tr>
<tr><td>स तामवस्थां संप्राप्य कृष्णां प्रेक्ष्य सभागताम्। <br>क्षत्रधर्मादमेयात्मा नाकम्पत युधिष्ठिरः   ॥05-093-058॥</td></tr>
<tr><td>अहं तु तव तेषां च श्रेय इच्छामि भारत। <br>धर्मादर्थात्सुखाच्चैव मा राजन्नीनशः प्रजाः   ॥05-093-059॥</td></tr>
<tr><td>अनर्थमर्थं मन्वाना अर्थं वानर्थमात्मनः। <br>लोभेऽतिप्रसृतान्पुत्रान्निगृह्णीष्व विशां पते   ॥05-093-060॥</td></tr>
<tr><td>स्थिताः शुश्रूषितुं पार्थाः स्थिता योद्धुमरिंदमाः। <br>यत्ते पथ्यतमं राजंस्तस्मिंस्तिष्ठ परंतप   ॥05-093-061॥</td></tr>
<tr><td>तद्वाक्यं पार्थिवाः सर्वे हृदयैः समपूजयन्। <br>न तत्र कश्चिद्वक्तुं हि वाचं प्राक्रामदग्रतः   ॥05-093-062॥</td></tr>
</table>
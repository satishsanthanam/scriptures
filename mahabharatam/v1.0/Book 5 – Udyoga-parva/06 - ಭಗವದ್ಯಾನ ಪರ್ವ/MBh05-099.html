<table border = "1"><tr><td>Verse</td></tr>
<tr><td> नारद उवाच। <br>अयं लोकः सुपर्णानां पक्षिणां पन्नगाशिनाम्। <br>विक्रमे गमने भारे नैषामस्ति परिश्रमः   ॥05-099-001॥</td></tr>
<tr><td>वैनतेयसुतैः सूत षड्भिस्ततमिदं कुलम्। <br>सुमुखेन सुनाम्ना च सुनेत्रेण सुवर्चसा   ॥05-099-002॥</td></tr>
<tr><td>सुरूपपक्षिराजेन सुबलेन च मातले। <br>वर्धितानि प्रसूत्या वै विनताकुलकर्तृभिः   ॥05-099-003॥</td></tr>
<tr><td>पक्षिराजाभिजात्यानां सहस्राणि शतानि च। <br>कश्यपस्य ततो वंशे जातैर्भूतिविवर्धनैः   ॥05-099-004॥</td></tr>
<tr><td>सर्वे ह्येते श्रिया युक्ताः सर्वे श्रीवत्सलक्षणाः। <br>सर्वे श्रियमभीप्सन्तो धारयन्ति बलान्युत   ॥05-099-005॥</td></tr>
<tr><td>कर्मणा क्षत्रियाश्चैते निर्घृणा भोगिभोजिनः। <br>ज्ञातिसंक्षयकर्तृत्वाद्ब्राह्मण्यं न लभन्ति वै   ॥05-099-006॥</td></tr>
<tr><td>नामानि चैषां वक्ष्यामि यथा प्राधान्यतः शृणु। <br>मातले श्लाघ्यमेतद्धि कुलं विष्णुपरिग्रहम्   ॥05-099-007॥</td></tr>
<tr><td>दैवतं विष्णुरेतेषां विष्णुरेव परायणम्। <br>हृदि चैषां सदा विष्णुर्विष्णुरेव गतिः सदा   ॥05-099-008॥</td></tr>
<tr><td>सुवर्णचूडो नागाशी दारुणश्चण्डतुण्डकः। <br>अनलश्चानिलश्चैव विशालाक्षोऽथ कुण्डली   ॥05-099-009॥</td></tr>
<tr><td>काश्यपिर्ध्वजविष्कम्भो वैनतेयोऽथ वामनः। <br>वातवेगो दिशाचक्षुर्निमेषो निमिषस्तथा   ॥05-099-010॥</td></tr>
<tr><td>त्रिवारः सप्तवारश्च वाल्मीकिर्द्वीपकस्तथा। <br>दैत्यद्वीपः सरिद्द्वीपः सारसः पद्मकेसरः   ॥05-099-011॥</td></tr>
<tr><td>सुमुखः सुखकेतुश्च चित्रबर्हस्तथानघः। <br>मेघकृत्कुमुदो दक्षः सर्पान्तः सोमभोजनः   ॥05-099-012॥</td></tr>
<tr><td>गुरुभारः कपोतश्च सूर्यनेत्रश्चिरान्तकः। <br>विष्णुधन्वा कुमारश्च परिबर्हो हरिस्तथा   ॥05-099-013॥</td></tr>
<tr><td>सुस्वरो मधुपर्कश्च हेमवर्णस्तथैव च। <br>मलयो मातरिश्वा च निशाकरदिवाकरौ   ॥05-099-014॥</td></tr>
<tr><td>एते प्रदेशमात्रेण मयोक्ता गरुडात्मजाः। <br>प्राधान्यतोऽथ यशसा कीर्तिताः प्राणतश्च ते   ॥05-099-015॥</td></tr>
<tr><td>यद्यत्र न रुचिः काचिदेहि गच्छाव मातले। <br>तं नयिष्यामि देशं त्वां रुचिं यत्रोपलप्स्यसे   ॥05-099-016॥</td></tr>
</table>
<table border = "1"><tr><td>Verse</td></tr>
<tr><td> भीमसेन उवाच। <br>यथा यथैव शान्तिः स्यात्कुरूणां मधुसूदन। <br>तथा तथैव भाषेथा मा स्म युद्धेन भीषयेः   ॥05-072-001॥</td></tr>
<tr><td>अमर्षी नित्यसंरब्धः श्रेयोद्वेषी महामनाः। <br>नोग्रं दुर्योधनो वाच्यः साम्नैवैनं समाचरेः   ॥05-072-002॥</td></tr>
<tr><td>प्रकृत्या पापसत्त्वश्च तुल्यचेताश्च दस्युभिः। <br>ऐश्वर्यमदमत्तश्च कृतवैरश्च पाण्डवैः   ॥05-072-003॥</td></tr>
<tr><td>अदीर्घदर्शी निष्ठूरी क्षेप्ता क्रूरपराक्रमः। <br>दीर्घमन्युरनेयश्च पापात्मा निकृतिप्रियः   ॥05-072-004॥</td></tr>
<tr><td>म्रियेतापि न भज्येत नैव जह्यात्स्वकं मतम्। <br>तादृशेन शमं कृष्ण मन्ये परमदुष्करम्   ॥05-072-005॥</td></tr>
<tr><td>सुहृदामप्यवाचीनस्त्यक्तधर्मः प्रियानृतः। <br>प्रतिहन्त्येव सुहृदां वाचश्चैव मनांसि च   ॥05-072-006॥</td></tr>
<tr><td>स मन्युवशमापन्नः स्वभावं दुष्टमास्थितः। <br>स्वभावात्पापमन्वेति तृणैस्तुन्न इवोरगः   ॥05-072-007॥</td></tr>
<tr><td>दुर्योधनो हि यत्सेनः सर्वथा विदितस्तव। <br>यच्छीलो यत्स्वभावश्च यद्बलो यत्पराक्रमः   ॥05-072-008॥</td></tr>
<tr><td>पुरा प्रसन्नाः कुरवः सहपुत्रास्तथा वयम्। <br>इन्द्रज्येष्ठा इवाभूम मोदमानाः सबान्धवाः   ॥05-072-009॥</td></tr>
<tr><td>दुर्योधनस्य क्रोधेन भारता मधुसूदन। <br>धक्ष्यन्ते शिशिरापाये वनानीव हुताशनैः   ॥05-072-010॥</td></tr>
<tr><td>अष्टादशेमे राजानः प्रख्याता मधुसूदन। <br>ये समुच्चिच्छिदुर्ज्ञातीन्सुहृदश्च सबान्धवान्   ॥05-072-011॥</td></tr>
<tr><td>असुराणां समृद्धानां ज्वलतामिव तेजसा। <br>पर्यायकाले धर्मस्य प्राप्ते बलिरजायत   ॥05-072-012॥</td></tr>
<tr><td>हैहयानामुदावर्तो नीपानां जनमेजयः। <br>बहुलस्तालजङ्घानां कृमीणामुद्धतो वसुः   ॥05-072-013॥</td></tr>
<tr><td>अजबिन्दुः सुवीराणां सुराष्ट्राणां कुशर्द्धिकः। <br>अर्कजश्च बलीहानां चीनानां धौतमूलकः   ॥05-072-014॥</td></tr>
<tr><td>हयग्रीवो विदेहानां वरप्रश्च महौजसाम्। <br>बाहुः सुन्दरवेगानां दीप्ताक्षाणां पुरूरवाः   ॥05-072-015॥</td></tr>
<tr><td>सहजश्चेदिमत्स्यानां प्रचेतानां बृहद्बलः। <br>धारणश्चेन्द्रवत्सानां मुकुटानां विगाहनः   ॥05-072-016॥</td></tr>
<tr><td>शमश्च नन्दिवेगानामित्येते कुलपांसनाः। <br>युगान्ते कृष्ण संभूताः कुलेषु पुरुषाधमाः   ॥05-072-017॥</td></tr>
<tr><td>अप्ययं नः कुरूणां स्याद्युगान्ते कालसंभृतः। <br>दुर्योधनः कुलाङ्गारो जघन्यः पापपूरुषः   ॥05-072-018॥</td></tr>
<tr><td>तस्मान्मृदु शनैरेनं ब्रूया धर्मार्थसंहितम्। <br>कामानुबन्धबहुलं नोग्रमुग्रपराक्रमम्   ॥05-072-019॥</td></tr>
<tr><td>अपि दुर्योधनं कृष्ण सर्वे वयमधश्चराः। <br>नीचैर्भूत्वानुयास्यामो मा स्म नो भरता नशन्   ॥05-072-020॥</td></tr>
<tr><td>अप्युदासीनवृत्तिः स्याद्यथा नः कुरुभिः सह। <br>वासुदेव तथा कार्यं न कुरूननयः स्पृशेत्   ॥05-072-021॥</td></tr>
<tr><td>वाच्यः पितामहो वृद्धो ये च कृष्ण सभासदः। <br>भ्रातॄणामस्तु सौभ्रात्रं धार्तराष्ट्रः प्रशाम्यताम्   ॥05-072-022॥</td></tr>
<tr><td>अहमेतद्ब्रवीम्येवं राजा चैव प्रशंसति। <br>अर्जुनो नैव युद्धार्थी भूयसी हि दयार्जुने   ॥05-072-023॥</td></tr>
</table>
<table border = "1"><tr><td>Verse</td></tr>
<tr><td> नारद उवाच। <br>एवमुक्तस्तदा तेन विश्वामित्रेण धीमता। <br>नास्ते न शेते नाहारं कुरुते गालवस्तदा   ॥05-105-001॥</td></tr>
<tr><td>त्वगस्थिभूतो हरिणश्चिन्ताशोकपरायणः। <br>शोचमानोऽतिमात्रं स दह्यमानश्च मन्युना   ॥05-105-002॥</td></tr>
<tr><td>कुतः पुष्टानि मित्राणि कुतोऽर्थाः संचयः कुतः। <br>हयानां चन्द्रशुभ्राणां शतान्यष्टौ कुतो मम   ॥05-105-003॥</td></tr>
<tr><td>कुतो मे भोजनश्रद्धा सुखश्रद्धा कुतश्च मे। <br>श्रद्धा मे जीवितस्यापि छिन्ना किं जीवितेन मे   ॥05-105-004॥</td></tr>
<tr><td>अहं पारं समुद्रस्य पृथिव्या वा परं परात्। <br>गत्वात्मानं विमुञ्चामि किं फलं जीवितेन मे   ॥05-105-005॥</td></tr>
<tr><td>अधनस्याकृतार्थस्य त्यक्तस्य विविधैः फलैः। <br>ऋणं धारयमाणस्य कुतः सुखमनीहया   ॥05-105-006॥</td></tr>
<tr><td>सुहृदां हि धनं भुक्त्वा कृत्वा प्रणयमीप्सितम्। <br>प्रतिकर्तुमशक्तस्य जीवितान्मरणं वरम्   ॥05-105-007॥</td></tr>
<tr><td>प्रतिश्रुत्य करिष्येति कर्तव्यं तदकुर्वतः। <br>मिथ्यावचनदग्धस्य इष्टापूर्तं प्रणश्यति   ॥05-105-008॥</td></tr>
<tr><td>न रूपमनृतस्यास्ति नानृतस्यास्ति संततिः। <br>नानृतस्याधिपत्यं च कुत एव गतिः शुभा   ॥05-105-009॥</td></tr>
<tr><td>कुतः कृतघ्नस्य यशः कुतः स्थानं कुतः सुखम्। <br>अश्रद्धेयः कृतघ्नो हि कृतघ्ने नास्ति निष्कृतिः   ॥05-105-010॥</td></tr>
<tr><td>न जीवत्यधनः पापः कुतः पापस्य तन्त्रणम्। <br>पापो ध्रुवमवाप्नोति विनाशं नाशयन्कृतम्   ॥05-105-011॥</td></tr>
<tr><td>सोऽहं पापः कृतघ्नश्च कृपणश्चानृतोऽपि च। <br>गुरोर्यः कृतकार्यः संस्तत्करोमि न भाषितम्। <br>सोऽहं प्राणान्विमोक्ष्यामि कृत्वा यत्नमनुत्तमम्   ॥05-105-012॥</td></tr>
<tr><td>अर्थना न मया काचित्कृतपूर्वा दिवौकसाम्। <br>मानयन्ति च मां सर्वे त्रिदशा यज्ञसंस्तरे   ॥05-105-013॥</td></tr>
<tr><td>अहं तु विबुधश्रेष्ठं देवं त्रिभुवनेश्वरम्। <br>विष्णुं गच्छाम्यहं कृष्णं गतिं गतिमतां वरम्   ॥05-105-014॥</td></tr>
<tr><td>भोगा यस्मात्प्रतिष्ठन्ते व्याप्य सर्वान्सुरासुरान्। <br>प्रयतो द्रष्टुमिच्छामि महायोगिनमव्ययम्   ॥05-105-015॥</td></tr>
<tr><td>एवमुक्ते सखा तस्य गरुडो विनतात्मजः। <br>दर्शयामास तं प्राह संहृष्टः प्रियकाम्यया   ॥05-105-016॥</td></tr>
<tr><td>सुहृद्भवान्मम मतः सुहृदां च मतः सुहृत्। <br>ईप्सितेनाभिलाषेण योक्तव्यो विभवे सति   ॥05-105-017॥</td></tr>
<tr><td>विभवश्चास्ति मे विप्र वासवावरजो द्विज। <br>पूर्वमुक्तस्त्वदर्थं च कृतः कामश्च तेन मे   ॥05-105-018॥</td></tr>
<tr><td>स भवानेतु गच्छाव नयिष्ये त्वां यथासुखम्। <br>देशं पारं पृथिव्या वा गच्छ गालव माचिरम्   ॥05-105-019॥</td></tr>
</table>
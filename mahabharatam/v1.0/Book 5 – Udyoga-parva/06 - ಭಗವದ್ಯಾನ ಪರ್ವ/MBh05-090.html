<table border = "1"><tr><td>Verse</td></tr>
<tr><td> वैशंपायन उवाच। <br>तं भुक्तवन्तमाश्वस्तं निशायां विदुरोऽब्रवीत्। <br>नेदं सम्यग्व्यवसितं केशवागमनं तव   ॥05-090-001॥</td></tr>
<tr><td>अर्थधर्मातिगो मूढः संरम्भी च जनार्दन। <br>मानघ्नो मानकामश्च वृद्धानां शासनातिगः   ॥05-090-002॥</td></tr>
<tr><td>धर्मशास्त्रातिगो मन्दो दुरात्मा प्रग्रहं गतः। <br>अनेयः श्रेयसां पापो धार्तराष्ट्रो जनार्दन   ॥05-090-003॥</td></tr>
<tr><td>कामात्मा प्राज्ञमानी च मित्रध्रुक्सर्वशङ्कितः। <br>अकर्ता चाकृतज्ञश्च त्यक्तधर्मः प्रियानृतः   ॥05-090-004॥</td></tr>
<tr><td>एतैश्चान्यैश्च बहुभिर्दोषैरेष समन्वितः। <br>त्वयोच्यमानः श्रेयोऽपि संरम्भान्न ग्रहीष्यति   ॥05-090-005॥</td></tr>
<tr><td>सेनासमुदयं दृष्ट्वा पार्थिवं मधुसूदन। <br>कृतार्थं मन्यते बाल आत्मानमविचक्षणः   ॥05-090-006॥</td></tr>
<tr><td>एकः कर्णः पराञ्जेतुं समर्थ इति निश्चितम्। <br>धार्तराष्ट्रस्य दुर्बुद्धेः स शमं नोपयास्यति   ॥05-090-007॥</td></tr>
<tr><td>भीष्मे द्रोणे कृपे कर्णे द्रोणपुत्रे जयद्रथे। <br>भूयसीं वर्तते वृत्तिं न शमे कुरुते मनः   ॥05-090-008॥</td></tr>
<tr><td>निश्चितं धार्तराष्ट्राणां सकर्णानां जनार्दन। <br>भीष्मद्रोणकृपान्पार्था न शक्ताः प्रतिवीक्षितुम्   ॥05-090-009॥</td></tr>
<tr><td>संविच्च धार्तराष्ट्राणां सर्वेषामेव केशव। <br>शमे प्रयतमानस्य तव सौभ्रात्रकाङ्क्षिणः   ॥05-090-010॥</td></tr>
<tr><td>न पाण्डवानामस्माभिः प्रतिदेयं यथोचितम्। <br>इति व्यवसितास्तेषु वचनं स्यान्निरर्थकम्   ॥05-090-011॥</td></tr>
<tr><td>यत्र सूक्तं दुरुक्तं च समं स्यान्मधुसूदन। <br>न तत्र प्रलपेत्प्राज्ञो बधिरेष्विव गायनः   ॥05-090-012॥</td></tr>
<tr><td>अविजानत्सु मूढेषु निर्मर्यादेषु माधव। <br>न त्वं वाक्यं ब्रुवन्युक्तश्चाण्डालेषु द्विजो यथा   ॥05-090-013॥</td></tr>
<tr><td>सोऽयं बलस्थो मूढश्च न करिष्यति ते वचः। <br>तस्मिन्निरर्थकं वाक्यमुक्तं संपत्स्यते तव   ॥05-090-014॥</td></tr>
<tr><td>तेषां समुपविष्टानां सर्वेषां पापचेतसाम्। <br>तव मध्यावतरणं मम कृष्ण न रोचते   ॥05-090-015॥</td></tr>
<tr><td>दुर्बुद्धीनामशिष्टानां बहूनां पापचेतसाम्। <br>प्रतीपं वचनं मध्ये तव कृष्ण न रोचते   ॥05-090-016॥</td></tr>
<tr><td>अनुपासितवृद्धत्वाच्छ्रिया मोहाच्च दर्पितः। <br>वयोदर्पादमर्षाच्च न ते श्रेयो ग्रहीष्यति   ॥05-090-017॥</td></tr>
<tr><td>बलं बलवदप्यस्य यदि वक्ष्यसि माधव। <br>त्वय्यस्य महती शङ्का न करिष्यति ते वचः   ॥05-090-018॥</td></tr>
<tr><td>नेदमद्य युधा शक्यमिन्द्रेणापि सहामरैः। <br>इति व्यवसिताः सर्वे धार्तराष्ट्रा जनार्दन   ॥05-090-019॥</td></tr>
<tr><td>तेष्वेवमुपपन्नेषु कामक्रोधानुवर्तिषु। <br>समर्थमपि ते वाक्यमसमर्थं भविष्यति   ॥05-090-020॥</td></tr>
<tr><td>मध्ये तिष्ठन्हस्त्यनीकस्य मन्दो; रथाश्वयुक्तस्य बलस्य मूढः। <br>दुर्योधनो मन्यते वीतमन्युः; कृत्स्ना मयेयं पृथिवी जितेति   ॥05-090-021॥</td></tr>
<tr><td>आशंसते धृतराष्ट्रस्य पुत्रो; महाराज्यमसपत्नं पृथिव्याम्। <br>तस्मिञ्शमः केवलो नोपलभ्यो; बद्धं सन्तमागतं मन्यतेऽर्थम्   ॥05-090-022॥</td></tr>
<tr><td>पर्यस्तेयं पृथिवी कालपक्वा; दुर्योधनार्थे पाण्डवान्योद्धुकामाः। <br>समागताः सर्वयोधाः पृथिव्यां; राजानश्च क्षितिपालैः समेताः   ॥05-090-023॥</td></tr>
<tr><td>सर्वे चैते कृतवैराः पुरस्ता;त्त्वया राजानो हृतसाराश्च कृष्ण। <br>तवोद्वेगात्संश्रिता धार्तराष्ट्रा;न्सुसंहताः सह कर्णेन वीराः   ॥05-090-024॥</td></tr>
<tr><td>त्यक्तात्मानः सह दुर्योधनेन; सृष्टा योद्धुं पाण्डवान्सर्वयोधाः। <br>तेषां मध्ये प्रविशेथा यदि त्वं; न तन्मतं मम दाशार्ह वीर   ॥05-090-025॥</td></tr>
<tr><td>तेषां समुपविष्टानां बहूनां दुष्टचेतसाम्। <br>कथं मध्यं प्रपद्येथाः शत्रूणां शत्रुकर्शन   ॥05-090-026॥</td></tr>
<tr><td>सर्वथा त्वं महाबाहो देवैरपि दुरुत्सहः। <br>प्रभावं पौरुषं बुद्धिं जानामि तव शत्रुहन्   ॥05-090-027॥</td></tr>
<tr><td>या मे प्रीतिः पाण्डवेषु भूयः सा त्वयि माधव। <br>प्रेम्णा च बहुमानाच्च सौहृदाच्च ब्रवीम्यहम्   ॥05-090-028॥</td></tr>
</table>
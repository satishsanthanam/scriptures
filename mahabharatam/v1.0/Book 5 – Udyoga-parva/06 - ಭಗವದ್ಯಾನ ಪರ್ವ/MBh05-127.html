<table border = "1"><tr><td>Verse</td></tr>
<tr><td> वैशंपायन उवाच। <br>कृष्णस्य वचनं श्रुत्वा धृतराष्ट्रो जनेश्वरः। <br>विदुरं सर्वधर्मज्ञं त्वरमाणोऽभ्यभाषत   ॥05-127-001॥</td></tr>
<tr><td>गच्छ तात महाप्राज्ञां गान्धारीं दीर्घदर्शिनीम्। <br>आनयेह तया सार्धमनुनेष्यामि दुर्मतिम्   ॥05-127-002॥</td></tr>
<tr><td>यदि सापि दुरात्मानं शमयेद्दुष्टचेतसम्। <br>अपि कृष्णस्य सुहृदस्तिष्ठेम वचने वयम्   ॥05-127-003॥</td></tr>
<tr><td>अपि लोभाभिभूतस्य पन्थानमनुदर्शयेत्। <br>दुर्बुद्धेर्दुःसहायस्य समर्थं ब्रुवती वचः   ॥05-127-004॥</td></tr>
<tr><td>अपि नो व्यसनं घोरं दुर्योधनकृतं महत्। <br>शमयेच्चिररात्राय योगक्षेमवदव्ययम्   ॥05-127-005॥</td></tr>
<tr><td>राज्ञस्तु वचनं श्रुत्वा विदुरो दीर्घदर्शिनीम्। <br>आनयामास गान्धारीं धृतराष्ट्रस्य शासनात्   ॥05-127-006॥</td></tr>
<tr><td> धृतराष्ट्र उवाच। <br>एष गान्धारि पुत्रस्ते दुरात्मा शासनातिगः। <br>ऐश्वर्यलोभादैश्वर्यं जीवितं च प्रहास्यति   ॥05-127-007॥</td></tr>
<tr><td>अशिष्टवदमर्यादः पापैः सह दुरात्मभिः। <br>सभाया निर्गतो मूढो व्यतिक्रम्य सुहृद्वचः   ॥05-127-008॥</td></tr>
<tr><td> वैशंपायन उवाच। <br>सा भर्तुर्वचनं श्रुत्वा राजपुत्री यशस्विनी। <br>अन्विच्छन्ती महच्छ्रेयो गान्धारी वाक्यमब्रवीत्   ॥05-127-009॥</td></tr>
<tr><td>आनयेह सुतं क्षिप्रं राज्यकामुकमातुरम्। <br>न हि राज्यमशिष्टेन शक्यं धर्मार्थलोपिना   ॥05-127-010॥</td></tr>
<tr><td>त्वं ह्येवात्र भृशं गर्ह्यो धृतराष्ट्र सुतप्रियः। <br>यो जानन्पापतामस्य तत्प्रज्ञामनुवर्तसे   ॥05-127-011॥</td></tr>
<tr><td>स एष काममन्युभ्यां प्रलब्धो मोहमास्थितः। <br>अशक्योऽद्य त्वया राजन्विनिवर्तयितुं बलात्   ॥05-127-012॥</td></tr>
<tr><td>राज्यप्रदाने मूढस्य बालिशस्य दुरात्मनः। <br>दुःसहायस्य लुब्धस्य धृतराष्ट्रोऽश्नुते फलम्   ॥05-127-013॥</td></tr>
<tr><td>कथं हि स्वजने भेदमुपेक्षेत महामतिः। <br>भिन्नं हि स्वजनेन त्वां प्रसहिष्यन्ति शत्रवः   ॥05-127-014॥</td></tr>
<tr><td>या हि शक्या महाराज साम्ना दानेन वा पुनः। <br>निस्तर्तुमापदः स्वेषु दण्डं कस्तत्र पातयेत्   ॥05-127-015॥</td></tr>
<tr><td>शासनाद्धृतराष्ट्रस्य दुर्योधनममर्षणम्। <br>मातुश्च वचनात्क्षत्ता सभां प्रावेशयत्पुनः   ॥05-127-016॥</td></tr>
<tr><td>स मातुर्वचनाकाङ्क्षी प्रविवेश सभां पुनः। <br>अभिताम्रेक्षणः क्रोधान्निःश्वसन्निव पन्नगः   ॥05-127-017॥</td></tr>
<tr><td>तं प्रविष्टमभिप्रेक्ष्य पुत्रमुत्पथमास्थितम्। <br>विगर्हमाणा गान्धारी समर्थं वाक्यमब्रवीत्   ॥05-127-018॥</td></tr>
<tr><td>दुर्योधन निबोधेदं वचनं मम पुत्रक। <br>हितं ते सानुबन्धस्य तथायत्यां सुखोदयम्   ॥05-127-019॥</td></tr>
<tr><td>भीष्मस्य तु पितुश्चैव मम चापचितिः कृता। <br>भवेद्द्रोणमुखानां च सुहृदां शाम्यता त्वया   ॥05-127-020॥</td></tr>
<tr><td>न हि राज्यं महाप्राज्ञ स्वेन कामेन शक्यते। <br>अवाप्तुं रक्षितुं वापि भोक्तुं वा भरतर्षभ   ॥05-127-021॥</td></tr>
<tr><td>न ह्यवश्येन्द्रियो राज्यमश्नीयाद्दीर्घमन्तरम्। <br>विजितात्मा तु मेधावी स राज्यमभिपालयेत्   ॥05-127-022॥</td></tr>
<tr><td>कामक्रोधौ हि पुरुषमर्थेभ्यो व्यपकर्षतः। <br>तौ तु शत्रू विनिर्जित्य राजा विजयते महीम्   ॥05-127-023॥</td></tr>
<tr><td>लोकेश्वरप्रभुत्वं हि महदेतद्दुरात्मभिः। <br>राज्यं नामेप्सितं स्थानं न शक्यमभिरक्षितुम्   ॥05-127-024॥</td></tr>
<tr><td>इन्द्रियाणि महत्प्रेप्सुर्नियच्छेदर्थधर्मयोः। <br>इन्द्रियैर्नियतैर्बुद्धिर्वर्धतेऽग्निरिवेन्धनैः   ॥05-127-025॥</td></tr>
<tr><td>अविधेयानि हीमानि व्यापादयितुमप्यलम्। <br>अविधेया इवादान्ता हयाः पथि कुसारथिम्   ॥05-127-026॥</td></tr>
<tr><td>अविजित्य य आत्मानममात्यान्विजिगीषते। <br>अजितात्माजितामात्यः सोऽवशः परिहीयते   ॥05-127-027॥</td></tr>
<tr><td>आत्मानमेव प्रथमं देशरूपेण यो जयेत्। <br>ततोऽमात्यानमित्रांश्च न मोघं विजिगीषते   ॥05-127-028॥</td></tr>
<tr><td>वश्येन्द्रियं जितामात्यं धृतदण्डं विकारिषु। <br>परीक्ष्यकारिणं धीरमत्यन्तं श्रीर्निषेवते   ॥05-127-029॥</td></tr>
<tr><td>क्षुद्राक्षेणेव जालेन झषावपिहितावुभौ। <br>कामक्रोधौ शरीरस्थौ प्रज्ञानं तौ विलुम्पतः   ॥05-127-030॥</td></tr>
<tr><td>याभ्यां हि देवाः स्वर्यातुः स्वर्गस्यापिदधुर्मुखम्। <br>बिभ्यतोऽनुपरागस्य कामक्रोधौ स्म वर्धितौ   ॥05-127-031॥</td></tr>
<tr><td>कामं क्रोधं च लोभं च दम्भं दर्पं च भूमिपः। <br>सम्यग्विजेतुं यो वेद स महीमभिजायते   ॥05-127-032॥</td></tr>
<tr><td>सततं निग्रहे युक्त इन्द्रियाणां भवेन्नृपः। <br>ईप्सन्नर्थं च धर्मं च द्विषतां च पराभवम्   ॥05-127-033॥</td></tr>
<tr><td>कामाभिभूतः क्रोधाद्वा यो मिथ्या प्रतिपद्यते। <br>स्वेषु चान्येषु वा तस्य न सहाया भवन्त्युत   ॥05-127-034॥</td></tr>
<tr><td>एकीभूतैर्महाप्राज्ञैः शूरैररिनिबर्हणैः। <br>पाण्डवैः पृथिवीं तात भोक्ष्यसे सहितः सुखी   ॥05-127-035॥</td></tr>
<tr><td>यथा भीष्मः शांतनवो द्रोणश्चापि महारथः। <br>आहतुस्तात तत्सत्यमजेयौ कृष्णपाण्डवौ   ॥05-127-036॥</td></tr>
<tr><td>प्रपद्यस्व महाबाहुं कृष्णमक्लिष्टकारिणम्। <br>प्रसन्नो हि सुखाय स्यादुभयोरेव केशवः   ॥05-127-037॥</td></tr>
<tr><td>सुहृदामर्थकामानां यो न तिष्ठति शासने। <br>प्राज्ञानां कृतविद्यानां स नरः शत्रुनन्दनः   ॥05-127-038॥</td></tr>
<tr><td>न युद्धे तात कल्याणं न धर्मार्थौ कुतः सुखम्। <br>न चापि विजयो नित्यं मा युद्धे चेत आधिथाः   ॥05-127-039॥</td></tr>
<tr><td>भीष्मेण हि महाप्राज्ञ पित्रा ते बाह्लिकेन च। <br>दत्तोंऽशः पाण्डुपुत्राणां भेदाद्भीतैररिंदम   ॥05-127-040॥</td></tr>
<tr><td>तस्य चैतत्प्रदानस्य फलमद्यानुपश्यसि। <br>यद्भुङ्क्षे पृथिवीं सर्वां शूरैर्निहतकण्टकाम्   ॥05-127-041॥</td></tr>
<tr><td>प्रयच्छ पाण्डुपुत्राणां यथोचितमरिंदम। <br>यदीच्छसि सहामात्यो भोक्तुमर्धं महीक्षिताम्   ॥05-127-042॥</td></tr>
<tr><td>अलमर्धं पृथिव्यास्ते सहामात्यस्य जीवनम्। <br>सुहृदां वचने तिष्ठन्यशः प्राप्स्यसि भारत   ॥05-127-043॥</td></tr>
<tr><td>श्रीमद्भिरात्मवद्भिर्हि बुद्धिमद्भिर्जितेन्द्रियैः। <br>पाण्डवैर्विग्रहस्तात भ्रंशयेन्महतः सुखात्   ॥05-127-044॥</td></tr>
<tr><td>निगृह्य सुहृदां मन्युं शाधि राज्यं यथोचितम्। <br>स्वमंशं पाण्डुपुत्रेभ्यः प्रदाय भरतर्षभ   ॥05-127-045॥</td></tr>
<tr><td>अलमह्ना निकारोऽयं त्रयोदश समाः कृतः। <br>शमयैनं महाप्राज्ञ कामक्रोधसमेधितम्   ॥05-127-046॥</td></tr>
<tr><td>न चैष शक्तः पार्थानां यस्त्वदर्थमभीप्सति। <br>सूतपुत्रो दृढक्रोधो भ्राता दुःशासनश्च ते   ॥05-127-047॥</td></tr>
<tr><td>भीष्मे द्रोणे कृपे कर्णे भीमसेने धनंजये। <br>धृष्टद्युम्ने च संक्रुद्धे न स्युः सर्वाः प्रजा ध्रुवम्   ॥05-127-048॥</td></tr>
<tr><td>अमर्षवशमापन्नो मा कुरूंस्तात जीघनः। <br>सर्वा हि पृथिवी स्पृष्टा त्वत्पाण्डवकृते वधम्   ॥05-127-049॥</td></tr>
<tr><td>यच्च त्वं मन्यसे मूढ भीष्मद्रोणकृपादयः। <br>योत्स्यन्ते सर्वशक्त्येति नैतदद्योपपद्यते   ॥05-127-050॥</td></tr>
<tr><td>समं हि राज्यं प्रीतिश्च स्थानं च विजितात्मनाम्। <br>पाण्डवेष्वथ युष्मासु धर्मस्त्वभ्यधिकस्ततः   ॥05-127-051॥</td></tr>
<tr><td>राजपिण्डभयादेते यदि हास्यन्ति जीवितम्। <br>न हि शक्ष्यन्ति राजानं युधिष्ठिरमुदीक्षितुम्   ॥05-127-052॥</td></tr>
<tr><td>न लोभादर्थसंपत्तिर्नराणामिह दृश्यते। <br>तदलं तात लोभेन प्रशाम्य भरतर्षभ   ॥05-127-053॥</td></tr>
</table>
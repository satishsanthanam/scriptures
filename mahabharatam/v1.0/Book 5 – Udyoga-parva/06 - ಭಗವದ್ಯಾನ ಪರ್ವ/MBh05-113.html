<table border = "1"><tr><td>Verse</td></tr>
<tr><td> नारद उवाच। <br>एवमुक्तः सुपर्णेन तथ्यं वचनमुत्तमम्। <br>विमृश्यावहितो राजा निश्चित्य च पुनः पुनः   ॥05-113-001॥</td></tr>
<tr><td>यष्टा क्रतुसहस्राणां दाता दानपतिः प्रभुः। <br>ययातिर्वत्सकाशीश इदं वचनमब्रवीत्   ॥05-113-002॥</td></tr>
<tr><td>दृष्ट्वा प्रियसखं तार्क्ष्यं गालवं च द्विजर्षभम्। <br>निदर्शनं च तपसो भिक्षां श्लाघ्यां च कीर्तिताम्   ॥05-113-003॥</td></tr>
<tr><td>अतीत्य च नृपानन्यानादित्यकुलसंभवान्। <br>मत्सकाशमनुप्राप्तावेतौ बुद्धिमवेक्ष्य च   ॥05-113-004॥</td></tr>
<tr><td>अद्य मे सफलं जन्म तारितं चाद्य मे कुलम्। <br>अद्यायं तारितो देशो मम तार्क्ष्य त्वयानघ   ॥05-113-005॥</td></tr>
<tr><td>वक्तुमिच्छामि तु सखे यथा जानासि मां पुरा। <br>न तथा वित्तवानस्मि क्षीणं वित्तं हि मे सखे   ॥05-113-006॥</td></tr>
<tr><td>न च शक्तोऽस्मि ते कर्तुं मोघमागमनं खग। <br>न चाशामस्य विप्रर्षेर्वितथां कर्तुमुत्सहे   ॥05-113-007॥</td></tr>
<tr><td>तत्तु दास्यामि यत्कार्यमिदं संपादयिष्यति। <br>अभिगम्य हताशो हि निवृत्तो दहते कुलम्   ॥05-113-008॥</td></tr>
<tr><td>नातः परं वैनतेय किंचित्पापिष्ठमुच्यते। <br>यथाशानाशनं लोके देहि नास्तीति वा वचः   ॥05-113-009॥</td></tr>
<tr><td>हताशो ह्यकृतार्थः सन्हतः संभावितो नरः। <br>हिनस्ति तस्य पुत्रांश्च पौत्रांश्चाकुर्वतोऽर्थिनाम्   ॥05-113-010॥</td></tr>
<tr><td>तस्माच्चतुर्णां वंशानां स्थापयित्री सुता मम। <br>इयं सुरसुतप्रख्या सर्वधर्मोपचायिनी   ॥05-113-011॥</td></tr>
<tr><td>सदा देवमनुष्याणामसुराणां च गालव। <br>काङ्क्षिता रूपतो बाला सुता मे प्रतिगृह्यताम्   ॥05-113-012॥</td></tr>
<tr><td>अस्याः शुल्कं प्रदास्यन्ति नृपा राज्यमपि ध्रुवम्। <br>किं पुनः श्यामकर्णानां हयानां द्वे चतुःशते   ॥05-113-013॥</td></tr>
<tr><td>स भवान्प्रतिगृह्णातु ममेमां माधवीं सुताम्। <br>अहं दौहित्रवान्स्यां वै वर एष मम प्रभो   ॥05-113-014॥</td></tr>
<tr><td>प्रतिगृह्य च तां कन्यां गालवः सह पक्षिणा। <br>पुनर्द्रक्ष्याव इत्युक्त्वा प्रतस्थे सह कन्यया   ॥05-113-015॥</td></tr>
<tr><td>उपलब्धमिदं द्वारमश्वानामिति चाण्डजः। <br>उक्त्वा गालवमापृच्छ्य जगाम भवनं स्वकम्   ॥05-113-016॥</td></tr>
<tr><td>गते पतगराजे तु गालवः सह कन्यया। <br>चिन्तयानः क्षमं दाने राज्ञां वै शुल्कतोऽगमत्   ॥05-113-017॥</td></tr>
<tr><td>सोऽगच्छन्मनसेक्ष्वाकुं हर्यश्वं राजसत्तमम्। <br>अयोध्यायां महावीर्यं चतुरङ्गबलान्वितम्   ॥05-113-018॥</td></tr>
<tr><td>कोशधान्यबलोपेतं प्रियपौरं द्विजप्रियम्। <br>प्रजाभिकामं शाम्यन्तं कुर्वाणं तप उत्तमम्   ॥05-113-019॥</td></tr>
<tr><td>तमुपागम्य विप्रः स हर्यश्वं गालवोऽब्रवीत्। <br>कन्येयं मम राजेन्द्र प्रसवैः कुलवर्धिनी   ॥05-113-020॥</td></tr>
<tr><td>इयं शुल्केन भार्यार्थे हर्यश्व प्रतिगृह्यताम्। <br>शुल्कं ते कीर्तयिष्यामि तच्छ्रुत्वा संप्रधार्यताम्   ॥05-113-021॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>श्रुत्वा दुर्योधनो वाक्यमप्रियं कुरुसंसदि। <br>प्रत्युवाच महाबाहुं वासुदेवं यशस्विनम्   ॥05-125-001॥</td></tr>
<tr><td>प्रसमीक्ष्य भवानेतद्वक्तुमर्हति केशव। <br>मामेव हि विशेषेण विभाष्य परिगर्हसे   ॥05-125-002॥</td></tr>
<tr><td>भक्तिवादेन पार्थानामकस्मान्मधुसूदन। <br>भवान्गर्हयते नित्यं किं समीक्ष्य बलाबलम्   ॥05-125-003॥</td></tr>
<tr><td>भवान्क्षत्ता च राजा च आचार्यो वा पितामहः। <br>मामेव परिगर्हन्ते नान्यं कंचन पार्थिवम्   ॥05-125-004॥</td></tr>
<tr><td>न चाहं लक्षये कंचिद्व्यभिचारमिहात्मनः। <br>अथ सर्वे भवन्तो मां विद्विषन्ति सराजकाः   ॥05-125-005॥</td></tr>
<tr><td>न चाहं कंचिदत्यर्थमपराधमरिंदम। <br>विचिन्तयन्प्रपश्यामि सुसूक्ष्ममपि केशव   ॥05-125-006॥</td></tr>
<tr><td>प्रियाभ्युपगते द्यूते पाण्डवा मधुसूदन। <br>जिताः शकुनिना राज्यं तत्र किं मम दुष्कृतम्   ॥05-125-007॥</td></tr>
<tr><td>यत्पुनर्द्रविणं किंचित्तत्राजीयन्त पाण्डवाः। <br>तेभ्य एवाभ्यनुज्ञातं तत्तदा मधुसूदन   ॥05-125-008॥</td></tr>
<tr><td>अपराधो न चास्माकं यत्ते ह्यक्षपराजिताः। <br>अजेया जयतां श्रेष्ठ पार्थाः प्रव्राजिता वनम्   ॥05-125-009॥</td></tr>
<tr><td>केन चाप्यपवादेन विरुध्यन्तेऽरिभिः सह। <br>अशक्ताः पाण्डवाः कृष्ण प्रहृष्टाः प्रत्यमित्रवत्   ॥05-125-010॥</td></tr>
<tr><td>किमस्माभिः कृतं तेषां कस्मिन्वा पुनरागसि। <br>धार्तराष्ट्राञ्जिघांसन्ति पाण्डवाः सृञ्जयैः सह   ॥05-125-011॥</td></tr>
<tr><td>न चापि वयमुग्रेण कर्मणा वचनेन वा। <br>वित्रस्ताः प्रणमामेह भयादपि शतक्रतोः   ॥05-125-012॥</td></tr>
<tr><td>न च तं कृष्ण पश्यामि क्षत्रधर्ममनुष्ठितम्। <br>उत्सहेत युधा जेतुं यो नः शत्रुनिबर्हण   ॥05-125-013॥</td></tr>
<tr><td>न हि भीष्मकृपद्रोणाः सगणा मधुसूदन। <br>देवैरपि युधा जेतुं शक्याः किमुत पाण्डवैः   ॥05-125-014॥</td></tr>
<tr><td>स्वधर्ममनुतिष्ठन्तो यदि माधव संयुगे। <br>शस्त्रेण निधनं काले प्राप्स्यामः स्वर्गमेव तत्   ॥05-125-015॥</td></tr>
<tr><td>मुख्यश्चैवैष नो धर्मः क्षत्रियाणां जनार्दन। <br>यच्छयीमहि संग्रामे शरतल्पगता वयम्   ॥05-125-016॥</td></tr>
<tr><td>ते वयं वीरशयनं प्राप्स्यामो यदि संयुगे। <br>अप्रणम्यैव शत्रूणां न नस्तप्स्यति माधव   ॥05-125-017॥</td></tr>
<tr><td>कश्च जातु कुले जातः क्षत्रधर्मेण वर्तयन्। <br>भयाद्वृत्तिं समीक्ष्यैवं प्रणमेदिह कस्यचित्   ॥05-125-018॥</td></tr>
<tr><td>उद्यच्छेदेव न नमेदुद्यमो ह्येव पौरुषम्। <br>अप्यपर्वणि भज्येत न नमेदिह कस्यचित्   ॥05-125-019॥</td></tr>
<tr><td>इति मातङ्गवचनं परीप्सन्ति हितेप्सवः। <br>धर्माय चैव प्रणमेद्ब्राह्मणेभ्यश्च मद्विधः   ॥05-125-020॥</td></tr>
<tr><td>अचिन्तयन्कंचिदन्यं यावज्जीवं तथाचरेत्। <br>एष धर्मः क्षत्रियाणां मतमेतच्च मे सदा   ॥05-125-021॥</td></tr>
<tr><td>राज्यांशश्चाभ्यनुज्ञातो यो मे पित्रा पुराभवत्। <br>न स लभ्यः पुनर्जातु मयि जीवति केशव   ॥05-125-022॥</td></tr>
<tr><td>यावच्च राजा ध्रियते धृतराष्ट्रो जनार्दन। <br>न्यस्तशस्त्रा वयं ते वाप्युपजीवाम माधव   ॥05-125-023॥</td></tr>
<tr><td>यद्यदेयं पुरा दत्तं राज्यं परवतो मम। <br>अज्ञानाद्वा भयाद्वापि मयि बाले जनार्दन   ॥05-125-024॥</td></tr>
<tr><td>न तदद्य पुनर्लभ्यं पाण्डवैर्वृष्णिनन्दन। <br>ध्रियमाणे महाबाहो मयि संप्रति केशव   ॥05-125-025॥</td></tr>
<tr><td>यावद्धि सूच्यास्तीक्ष्णाया विध्येदग्रेण माधव। <br>तावदप्यपरित्याज्यं भूमेर्नः पाण्डवान्प्रति   ॥05-125-026॥</td></tr>
</table>
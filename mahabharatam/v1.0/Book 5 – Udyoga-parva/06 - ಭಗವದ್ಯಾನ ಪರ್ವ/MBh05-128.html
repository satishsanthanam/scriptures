<table border = "1"><tr><td>Verse</td></tr>
<tr><td> वैशंपायन उवाच। <br>तत्तु वाक्यमनादृत्य सोऽर्थवन्मातृभाषितम्। <br>पुनः प्रतस्थे संरम्भात्सकाशमकृतात्मनाम्   ॥05-128-001॥</td></tr>
<tr><td>ततः सभाया निर्गम्य मन्त्रयामास कौरवः। <br>सौबलेन मताक्षेण राज्ञा शकुनिना सह   ॥05-128-002॥</td></tr>
<tr><td>दुर्योधनस्य कर्णस्य शकुनेः सौबलस्य च। <br>दुःशासनचतुर्थानामिदमासीद्विचेष्टितम्   ॥05-128-003॥</td></tr>
<tr><td>पुरायमस्मान्गृह्णाति क्षिप्रकारी जनार्दनः। <br>सहितो धृतराष्ट्रेण राज्ञा शांतनवेन च   ॥05-128-004॥</td></tr>
<tr><td>वयमेव हृषीकेशं निगृह्णीम बलादिव। <br>प्रसह्य पुरुषव्याघ्रमिन्द्रो वैरोचनिं यथा   ॥05-128-005॥</td></tr>
<tr><td>श्रुत्वा गृहीतं वार्ष्णेयं पाण्डवा हतचेतसः। <br>निरुत्साहा भविष्यन्ति भग्नदंष्ट्रा इवोरगाः   ॥05-128-006॥</td></tr>
<tr><td>अयं ह्येषां महाबाहुः सर्वेषां शर्म वर्म च। <br>अस्मिन्गृहीते वरदे ऋषभे सर्वसात्वताम्। <br>निरुद्यमा भविष्यन्ति पाण्डवाः सोमकैः सह   ॥05-128-007॥</td></tr>
<tr><td>तस्माद्वयमिहैवैनं केशवं क्षिप्रकारिणम्। <br>क्रोशतो धृतराष्ट्रस्य बद्ध्वा योत्स्यामहे रिपून्   ॥05-128-008॥</td></tr>
<tr><td>तेषां पापमभिप्रायं पापानां दुष्टचेतसाम्। <br>इङ्गितज्ञः कविः क्षिप्रमन्वबुध्यत सात्यकिः   ॥05-128-009॥</td></tr>
<tr><td>तदर्थमभिनिष्क्रम्य हार्दिक्येन सहास्थितः। <br>अब्रवीत्कृतवर्माणं क्षिप्रं योजय वाहिनीम्   ॥05-128-010॥</td></tr>
<tr><td>व्यूढानीकः सभाद्वारमुपतिष्ठस्व दंशितः। <br>यावदाख्याम्यहं चैतत्कृष्णायाक्लिष्टकर्मणे   ॥05-128-011॥</td></tr>
<tr><td>स प्रविश्य सभां वीरः सिंहो गिरिगुहामिव। <br>आचष्ट तमभिप्रायं केशवाय महात्मने   ॥05-128-012॥</td></tr>
<tr><td>धृतराष्ट्रं ततश्चैव विदुरं चान्वभाषत। <br>तेषामेतमभिप्रायमाचचक्षे स्मयन्निव   ॥05-128-013॥</td></tr>
<tr><td>धर्मादपेतमर्थाच्च कर्म साधुविगर्हितम्। <br>मन्दाः कर्तुमिहेच्छन्ति न चावाप्यं कथंचन   ॥05-128-014॥</td></tr>
<tr><td>पुरा विकुर्वते मूढाः पापात्मानः समागताः। <br>धर्षिताः काममन्युभ्यां क्रोधलोभवशानुगाः   ॥05-128-015॥</td></tr>
<tr><td>इमं हि पुण्डरीकाक्षं जिघृक्षन्त्यल्पचेतसः। <br>पटेनाग्निं प्रज्वलितं यथा बाला यथा जडाः   ॥05-128-016॥</td></tr>
<tr><td>सात्यकेस्तद्वचः श्रुत्वा विदुरो दीर्घदर्शिवान्। <br>धृतराष्ट्रं महाबाहुमब्रवीत्कुरुसंसदि   ॥05-128-017॥</td></tr>
<tr><td>राजन्परीतकालास्ते पुत्राः सर्वे परंतप। <br>अयशस्यमशक्यं च कर्म कर्तुं समुद्यताः   ॥05-128-018॥</td></tr>
<tr><td>इमं हि पुण्डरीकाक्षमभिभूय प्रसह्य च। <br>निग्रहीतुं किलेच्छन्ति सहिता वासवानुजम्   ॥05-128-019॥</td></tr>
<tr><td>इमं पुरुषशार्दूलमप्रधृष्यं दुरासदम्। <br>आसाद्य न भविष्यन्ति पतंगा इव पावकम्   ॥05-128-020॥</td></tr>
<tr><td>अयमिच्छन्हि तान्सर्वान्यतमानाञ्जनार्दनः। <br>सिंहो मृगानिव क्रुद्धो गमयेद्यमसादनम्   ॥05-128-021॥</td></tr>
<tr><td>न त्वयं निन्दितं कर्म कुर्यात्कृष्णः कथंचन। <br>न च धर्मादपक्रामेदच्युतः पुरुषोत्तमः   ॥05-128-022॥</td></tr>
<tr><td>विदुरेणैवमुक्ते तु केशवो वाक्यमब्रवीत्। <br>धृतराष्ट्रमभिप्रेक्ष्य सुहृदां शृण्वतां मिथः   ॥05-128-023॥</td></tr>
<tr><td>राजन्नेते यदि क्रुद्धा मां निगृह्णीयुरोजसा। <br>एते वा मामहं वैनाननुजानीहि पार्थिव   ॥05-128-024॥</td></tr>
<tr><td>एतान्हि सर्वान्संरब्धान्नियन्तुमहमुत्सहे। <br>न त्वहं निन्दितं कर्म कुर्यां पापं कथंचन   ॥05-128-025॥</td></tr>
<tr><td>पाण्डवार्थे हि लुभ्यन्तः स्वार्थाद्धास्यन्ति ते सुताः। <br>एते चेदेवमिच्छन्ति कृतकार्यो युधिष्ठिरः   ॥05-128-026॥</td></tr>
<tr><td>अद्यैव ह्यहमेतांश्च ये चैताननु भारत। <br>निगृह्य राजन्पार्थेभ्यो दद्यां किं दुष्कृतं भवेत्   ॥05-128-027॥</td></tr>
<tr><td>इदं तु न प्रवर्तेयं निन्दितं कर्म भारत। <br>संनिधौ ते महाराज क्रोधजं पापबुद्धिजम्   ॥05-128-028॥</td></tr>
<tr><td>एष दुर्योधनो राजन्यथेच्छति तथास्तु तत्। <br>अहं तु सर्वान्समयाननुजानामि भारत   ॥05-128-029॥</td></tr>
<tr><td>एतच्छ्रुत्वा तु विदुरं धृतराष्ट्रोऽभ्यभाषत। <br>क्षिप्रमानय तं पापं राज्यलुब्धं सुयोधनम्   ॥05-128-030॥</td></tr>
<tr><td>सहमित्रं सहामात्यं ससोदर्यं सहानुगम्। <br>शक्नुयां यदि पन्थानमवतारयितुं पुनः   ॥05-128-031॥</td></tr>
<tr><td>ततो दुर्योधनं क्षत्ता पुनः प्रावेशयत्सभाम्। <br>अकामं भ्रातृभिः सार्धं राजभिः परिवारितम्   ॥05-128-032॥</td></tr>
<tr><td>अथ दुर्योधनं राजा धृतराष्ट्रोऽभ्यभाषत। <br>कर्णदुःशासनाभ्यां च राजभिश्चाभिसंवृतम्   ॥05-128-033॥</td></tr>
<tr><td>नृशंस पापभूयिष्ठ क्षुद्रकर्मसहायवान्। <br>पापैः सहायैः संहत्य पापं कर्म चिकीर्षसि   ॥05-128-034॥</td></tr>
<tr><td>अशक्यमयशस्यं च सद्भिश्चापि विगर्हितम्। <br>यथा त्वादृशको मूढो व्यवस्येत्कुलपांसनः   ॥05-128-035॥</td></tr>
<tr><td>त्वमिमं पुण्डरीकाक्षमप्रधृष्यं दुरासदम्। <br>पापैः सहायैः संहत्य निग्रहीतुं किलेच्छसि   ॥05-128-036॥</td></tr>
<tr><td>यो न शक्यो बलात्कर्तुं देवैरपि सवासवैः। <br>तं त्वं प्रार्थयसे मन्द बालश्चन्द्रमसं यथा   ॥05-128-037॥</td></tr>
<tr><td>देवैर्मनुष्यैर्गन्धर्वैरसुरैरुरगैश्च यः। <br>न सोढुं समरे शक्यस्तं न बुध्यसि केशवम्   ॥05-128-038॥</td></tr>
<tr><td>दुर्ग्रहः पाणिना वायुर्दुःस्पर्शः पाणिना शशी। <br>दुर्धरा पृथिवी मूर्ध्ना दुर्ग्रहः केशवो बलात्   ॥05-128-039॥</td></tr>
<tr><td>इत्युक्ते धृतराष्ट्रेण क्षत्तापि विदुरोऽब्रवीत्। <br>दुर्योधनमभिप्रेक्ष्य धार्तराष्ट्रममर्षणम्   ॥05-128-040॥</td></tr>
<tr><td>सौभद्वारे वानरेन्द्रो द्विविदो नाम नामतः। <br>शिलावर्षेण महता छादयामास केशवम्   ॥05-128-041॥</td></tr>
<tr><td>ग्रहीतुकामो विक्रम्य सर्वयत्नेन माधवम्। <br>ग्रहीतुं नाशकत्तत्र तं त्वं प्रार्थयसे बलात्   ॥05-128-042॥</td></tr>
<tr><td>निर्मोचने षट्सहस्राः पाशैर्बद्ध्वा महासुराः। <br>ग्रहीतुं नाशकंश्चैनं तं त्वं प्रार्थयसे बलात्   ॥05-128-043॥</td></tr>
<tr><td>प्राग्ज्योतिषगतं शौरिं नरकः सह दानवैः। <br>ग्रहीतुं नाशकत्तत्र तं त्वं प्रार्थयसे बलात्   ॥05-128-044॥</td></tr>
<tr><td>अनेन हि हता बाल्ये पूतना शिशुना तथा। <br>गोवर्धनो धारितश्च गवार्थे भरतर्षभ   ॥05-128-045॥</td></tr>
<tr><td>अरिष्टो धेनुकश्चैव चाणूरश्च महाबलः। <br>अश्वराजश्च निहतः कंसश्चारिष्टमाचरन्   ॥05-128-046॥</td></tr>
<tr><td>जरासंधश्च वक्रश्च शिशुपालश्च वीर्यवान्। <br>बाणश्च निहतः संख्ये राजानश्च निषूदिताः   ॥05-128-047॥</td></tr>
<tr><td>वरुणो निर्जितो राजा पावकश्चामितौजसा। <br>पारिजातं च हरता जितः साक्षाच्छचीपतिः   ॥05-128-048॥</td></tr>
<tr><td>एकार्णवे शयानेन हतौ तौ मधुकैटभौ। <br>जन्मान्तरमुपागम्य हयग्रीवस्तथा हतः   ॥05-128-049॥</td></tr>
<tr><td>अयं कर्ता न क्रियते कारणं चापि पौरुषे। <br>यद्यदिच्छेदयं शौरिस्तत्तत्कुर्यादयत्नतः   ॥05-128-050॥</td></tr>
<tr><td>तं न बुध्यसि गोविन्दं घोरविक्रममच्युतम्। <br>आशीविषमिव क्रुद्धं तेजोराशिमनिर्जितम्   ॥05-128-051॥</td></tr>
<tr><td>प्रधर्षयन्महाबाहुं कृष्णमक्लिष्टकारिणम्। <br>पतंगोऽग्निमिवासाद्य सामात्यो न भविष्यसि   ॥05-128-052॥</td></tr>
</table>
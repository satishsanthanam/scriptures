<table border = "1"><tr><td>Verse</td></tr>
<tr><td> दुर्योधन उवाच। <br>यदाह विदुरः कृष्णे सर्वं तत्सत्यमुच्यते। <br>अनुरक्तो ह्यसंहार्यः पार्थान्प्रति जनार्दनः   ॥05-086-001॥</td></tr>
<tr><td>यत्तु सत्कारसंयुक्तं देयं वसु जनार्दने। <br>अनेकरूपं राजेन्द्र न तद्देयं कदाचन   ॥05-086-002॥</td></tr>
<tr><td>देशः कालस्तथायुक्तो न हि नार्हति केशवः। <br>मंस्यत्यधोक्षजो राजन्भयादर्चति मामिति   ॥05-086-003॥</td></tr>
<tr><td>अवमानश्च यत्र स्यात्क्षत्रियस्य विशां पते। <br>न तत्कुर्याद्बुधः कार्यमिति मे निश्चिता मतिः   ॥05-086-004॥</td></tr>
<tr><td>स हि पूज्यतमो देवः कृष्णः कमललोचनः। <br>त्रयाणामपि लोकानां विदितं मम सर्वथा   ॥05-086-005॥</td></tr>
<tr><td>न तु तस्मिन्प्रदेयं स्यात्तथा कार्यगतिः प्रभो। <br>विग्रहः समुपारब्धो न हि शाम्यत्यविग्रहात्   ॥05-086-006॥</td></tr>
<tr><td> वैशंपायन उवाच। <br>तस्य तद्वचनं श्रुत्वा भीष्मः कुरुपितामहः। <br>वैचित्रवीर्यं राजानमिदं वचनमब्रवीत्   ॥05-086-007॥</td></tr>
<tr><td>सत्कृतोऽसत्कृतो वापि न क्रुध्येत जनार्दनः। <br>नालमन्यमवज्ञातुमवज्ञातोऽपि केशवः   ॥05-086-008॥</td></tr>
<tr><td>यत्तु कार्यं महाबाहो मनसा कार्यतां गतम्। <br>सर्वोपायैर्न तच्छक्यं केनचित्कर्तुमन्यथा   ॥05-086-009॥</td></tr>
<tr><td>स यद्ब्रूयान्महाबाहुस्तत्कार्यमविशङ्कया। <br>वासुदेवेन तीर्थेन क्षिप्रं संशाम्य पाण्डवैः   ॥05-086-010॥</td></tr>
<tr><td>धर्म्यमर्थ्यं स धर्मात्मा ध्रुवं वक्ता जनार्दनः। <br>तस्मिन्वाच्याः प्रिया वाचो भवता बान्धवैः सह   ॥05-086-011॥</td></tr>
<tr><td> दुर्योधन उवाच। <br>न पर्यायोऽस्ति यद्राजञ्श्रियं निष्केवलामहम्। <br>तैः सहेमामुपाश्नीयां जीवञ्जीवैः पितामह   ॥05-086-012॥</td></tr>
<tr><td>इदं तु सुमहत्कार्यं शृणु मे यत्समर्थितम्। <br>परायणं पाण्डवानां नियंस्यामि जनार्दनम्   ॥05-086-013॥</td></tr>
<tr><td>तस्मिन्बद्धे भविष्यन्ति वृष्णयः पृथिवी तथा। <br>पाण्डवाश्च विधेया मे स च प्रातरिहेष्यति   ॥05-086-014॥</td></tr>
<tr><td>अत्रोपायं यथा सम्यङ्न बुध्येत जनार्दनः। <br>न चापायो भवेत्कश्चित्तद्भवान्प्रब्रवीतु मे   ॥05-086-015॥</td></tr>
<tr><td> वैशंपायन उवाच। <br>तस्य तद्वचनं श्रुत्वा घोरं कृष्णाभिसंहितम्। <br>धृतराष्ट्रः सहामात्यो व्यथितो विमनाभवत्   ॥05-086-016॥</td></tr>
<tr><td>ततो दुर्योधनमिदं धृतराष्ट्रोऽब्रवीद्वचः। <br>मैवं वोचः प्रजापाल नैष धर्मः सनातनः   ॥05-086-017॥</td></tr>
<tr><td>दूतश्च हि हृषीकेशः संबन्धी च प्रियश्च नः। <br>अपापः कौरवेयेषु कथं बन्धनमर्हति   ॥05-086-018॥</td></tr>
<tr><td> भीष्म उवाच। <br>परीतो धृतराष्ट्रायं तव पुत्रः सुमन्दधीः। <br>वृणोत्यनर्थं न त्वर्थं याच्यमानः सुहृद्गणैः   ॥05-086-019॥</td></tr>
<tr><td>इममुत्पथि वर्तन्तं पापं पापानुबन्धिनम्। <br>वाक्यानि सुहृदां हित्वा त्वमप्यस्यानुवर्तसे   ॥05-086-020॥</td></tr>
<tr><td>कृष्णमक्लिष्टकर्माणमासाद्यायं सुदुर्मतिः। <br>तव पुत्रः सहामात्यः क्षणेन न भविष्यति   ॥05-086-021॥</td></tr>
<tr><td>पापस्यास्य नृशंसस्य त्यक्तधर्मस्य दुर्मतेः। <br>नोत्सहेऽनर्थसंयुक्तां वाचं श्रोतुं कथंचन   ॥05-086-022॥</td></tr>
<tr><td> वैशंपायन उवाच। <br>इत्युक्त्वा भरतश्रेष्ठो वृद्धः परममन्युमान्। <br>उत्थाय तस्मात्प्रातिष्ठद्भीष्मः सत्यपराक्रमः   ॥05-086-023॥</td></tr>
</table>
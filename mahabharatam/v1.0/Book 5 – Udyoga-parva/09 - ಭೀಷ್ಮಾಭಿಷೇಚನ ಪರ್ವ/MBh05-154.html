<table border = "1"><tr><td>Verse</td></tr>
<tr><td> जनमेजय उवाच। <br>आपगेयं महात्मानं भीष्मं शस्त्रभृतां वरम्। <br>पितामहं भारतानां ध्वजं सर्वमहीक्षिताम्   ॥05-154-001॥</td></tr>
<tr><td>बृहस्पतिसमं बुद्ध्या क्षमया पृथिवीसमम्। <br>समुद्रमिव गाम्भीर्ये हिमवन्तमिव स्थिरम्   ॥05-154-002॥</td></tr>
<tr><td>प्रजापतिमिवौदार्ये तेजसा भास्करोपमम्। <br>महेन्द्रमिव शत्रूणां ध्वंसनं शरवृष्टिभिः   ॥05-154-003॥</td></tr>
<tr><td>रणयज्ञे प्रतिभये स्वाभीले लोमहर्षणे। <br>दीक्षितं चिररात्राय श्रुत्वा राजा युधिष्ठिरः   ॥05-154-004॥</td></tr>
<tr><td>किमब्रवीन्महाबाहुः सर्वधर्मविशारदः। <br>भीमसेनार्जुनौ वापि कृष्णो वा प्रत्यपद्यत   ॥05-154-005॥</td></tr>
<tr><td> वैशंपायन उवाच। <br>आपद्धर्मार्थकुशलो महाबुद्धिर्युधिष्ठिरः। <br>सर्वान्भ्रातॄन्समानीय वासुदेवं च सात्वतम्। <br>उवाच वदतां श्रेष्ठः सान्त्वपूर्वमिदं वचः   ॥05-154-006॥</td></tr>
<tr><td>पर्याक्रामत सैन्यानि यत्तास्तिष्ठत दंशिताः। <br>पितामहेन वो युद्धं पूर्वमेव भविष्यति। <br>तस्मात्सप्तसु सेनासु प्रणेतॄन्मम पश्यत   ॥05-154-007॥</td></tr>
<tr><td> वासुदेव उवाच। <br>यथार्हति भवान्वक्तुमस्मिन्काल उपस्थिते। <br>तथेदमर्थवद्वाक्यमुक्तं ते भरतर्षभ   ॥05-154-008॥</td></tr>
<tr><td>रोचते मे महाबाहो क्रियतां यदनन्तरम्। <br>नायकास्तव सेनायामभिषिच्यन्तु सप्त वै   ॥05-154-009॥</td></tr>
<tr><td> वैशंपायन उवाच। <br>ततो द्रुपदमानाय्य विराटं शिनिपुंगवम्। <br>धृष्टद्युम्नं च पाञ्चाल्यं धृष्टकेतुं च पार्थिवम्। <br>शिखण्डिनं च पाञ्चाल्यं सहदेवं च मागधम्   ॥05-154-010॥</td></tr>
<tr><td>एतान्सप्त महेष्वासान्वीरान्युद्धाभिनन्दिनः। <br>सेनाप्रणेतॄन्विधिवदभ्यषिञ्चद्युधिष्ठिरः   ॥05-154-011॥</td></tr>
<tr><td>सर्वसेनापतिं चात्र धृष्टद्युम्नमुपादिशत्। <br>द्रोणान्तहेतोरुत्पन्नो य इद्धाज्जातवेदसः   ॥05-154-012॥</td></tr>
<tr><td>सर्वेषामेव तेषां तु समस्तानां महात्मनाम्। <br>सेनापतिपतिं चक्रे गुडाकेशं धनंजयम्   ॥05-154-013॥</td></tr>
<tr><td>अर्जुनस्यापि नेता च संयन्ता चैव वाजिनाम्। <br>संकर्षणानुजः श्रीमान्महाबुद्धिर्जनार्दनः   ॥05-154-014॥</td></tr>
<tr><td>तद्दृष्ट्वोपस्थितं युद्धं समासन्नं महात्ययम्। <br>प्राविशद्भवनं राज्ञः पाण्डवस्य हलायुधः   ॥05-154-015॥</td></tr>
<tr><td>सहाक्रूरप्रभृतिभिर्गदसाम्बोल्मुकादिभिः। <br>रौक्मिणेयाहुकसुतैश्चारुदेष्णपुरोगमैः   ॥05-154-016॥</td></tr>
<tr><td>वृष्णिमुख्यैरभिगतैर्व्याघ्रैरिव बलोत्कटैः। <br>अभिगुप्तो महाबाहुर्मरुद्भिरिव वासवः   ॥05-154-017॥</td></tr>
<tr><td>नीलकौशेयवसनः कैलासशिखरोपमः। <br>सिंहखेलगतिः श्रीमान्मदरक्तान्तलोचनः   ॥05-154-018॥</td></tr>
<tr><td>तं दृष्ट्वा धर्मराजश्च केशवश्च महाद्युतिः। <br>उदतिष्ठत्तदा पार्थो भीमकर्मा वृकोदरः   ॥05-154-019॥</td></tr>
<tr><td>गाण्डीवधन्वा ये चान्ये राजानस्तत्र केचन। <br>पूजयां चक्रुरभ्येत्य ते स्म सर्वे हलायुधम्   ॥05-154-020॥</td></tr>
<tr><td>ततस्तं पाण्डवो राजा करे पस्पर्श पाणिना। <br>वासुदेवपुरोगास्तु सर्व एवाभ्यवादयन्   ॥05-154-021॥</td></tr>
<tr><td>विराटद्रुपदौ वृद्धावभिवाद्य हलायुधः। <br>युधिष्ठिरेण सहित उपाविशदरिंदमः   ॥05-154-022॥</td></tr>
<tr><td>ततस्तेषूपविष्टेषु पार्थिवेषु समन्ततः। <br>वासुदेवमभिप्रेक्ष्य रौहिणेयोऽभ्यभाषत   ॥05-154-023॥</td></tr>
<tr><td>भवितायं महारौद्रो दारुणः पुरुषक्षयः। <br>दिष्टमेतद्ध्रुवं मन्ये न शक्यमतिवर्तितुम्   ॥05-154-024॥</td></tr>
<tr><td>अस्माद्युद्धात्समुत्तीर्णानपि वः ससुहृज्जनान्। <br>अरोगानक्षतैर्देहैः पश्येयमिति मे मतिः   ॥05-154-025॥</td></tr>
<tr><td>समेतं पार्थिवं क्षत्रं कालपक्वमसंशयम्। <br>विमर्दः सुमहान्भावी मांसशोणितकर्दमः   ॥05-154-026॥</td></tr>
<tr><td>उक्तो मया वासुदेवः पुनः पुनरुपह्वरे। <br>संबन्धिषु समां वृत्तिं वर्तस्व मधुसूदन   ॥05-154-027॥</td></tr>
<tr><td>पाण्डवा हि यथास्माकं तथा दुर्योधनो नृपः। <br>तस्यापि क्रियतां युक्त्या सपर्येति पुनः पुनः   ॥05-154-028॥</td></tr>
<tr><td>तच्च मे नाकरोद्वाक्यं त्वदर्थे मधुसूदनः। <br>निविष्टः सर्वभावेन धनंजयमवेक्ष्य च   ॥05-154-029॥</td></tr>
<tr><td>ध्रुवो जयः पाण्डवानामिति मे निश्चिता मतिः। <br>तथा ह्यभिनिवेशोऽयं वासुदेवस्य भारत   ॥05-154-030॥</td></tr>
<tr><td>न चाहमुत्सहे कृष्णमृते लोकमुदीक्षितुम्। <br>ततोऽहमनुवर्तामि केशवस्य चिकीर्षितम्   ॥05-154-031॥</td></tr>
<tr><td>उभौ शिष्यौ हि मे वीरौ गदायुद्धविशारदौ। <br>तुल्यस्नेहोऽस्म्यतो भीमे तथा दुर्योधने नृपे   ॥05-154-032॥</td></tr>
<tr><td>तस्माद्यास्यामि तीर्थानि सरस्वत्या निषेवितुम्। <br>न हि शक्ष्यामि कौरव्यान्नश्यमानानुपेक्षितुम्   ॥05-154-033॥</td></tr>
<tr><td>एवमुक्त्वा महाबाहुरनुज्ञातश्च पाण्डवैः। <br>तीर्थयात्रां ययौ रामो निवर्त्य मधुसूदनम्   ॥05-154-034॥</td></tr>
</table>
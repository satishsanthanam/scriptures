<table border = "1"><tr><td>Verse</td></tr>
<tr><td> वैशंपायन उवाच। <br>ततः शांतनवं भीष्मं प्राञ्जलिर्धृतराष्ट्रजः। <br>सह सर्वैर्महीपालैरिदं वचनमब्रवीत्   ॥05-153-001॥</td></tr>
<tr><td>ऋते सेनाप्रणेतारं पृतना सुमहत्यपि। <br>दीर्यते युद्धमासाद्य पिपीलिकपुटं यथा   ॥05-153-002॥</td></tr>
<tr><td>न हि जातु द्वयोर्बुद्धिः समा भवति कर्हिचित्। <br>शौर्यं च नाम नेतॄणां स्पर्धते च परस्परम्   ॥05-153-003॥</td></tr>
<tr><td>श्रूयते च महाप्राज्ञ हैहयानमितौजसः। <br>अभ्ययुर्ब्राह्मणाः सर्वे समुच्छ्रितकुशध्वजाः   ॥05-153-004॥</td></tr>
<tr><td>तानन्वयुस्तदा वैश्याः शूद्राश्चैव पितामह। <br>एकतस्तु त्रयो वर्णा एकतः क्षत्रियर्षभाः   ॥05-153-005॥</td></tr>
<tr><td>ते स्म युद्धेष्वभज्यन्त त्रयो वर्णाः पुनः पुनः। <br>क्षत्रियास्तु जयन्त्येव बहुलं चैकतो बलम्   ॥05-153-006॥</td></tr>
<tr><td>ततस्ते क्षत्रियानेव पप्रच्छुर्द्विजसत्तमाः। <br>तेभ्यः शशंसुर्धर्मज्ञा याथातथ्यं पितामह   ॥05-153-007॥</td></tr>
<tr><td>वयमेकस्य शृणुमो महाबुद्धिमतो रणे। <br>भवन्तस्तु पृथक्सर्वे स्वबुद्धिवशवर्तिनः   ॥05-153-008॥</td></tr>
<tr><td>ततस्ते ब्राह्मणाश्चक्रुरेकं सेनापतिं द्विजम्। <br>नयेषु कुशलं शूरमजयन्क्षत्रियांस्ततः   ॥05-153-009॥</td></tr>
<tr><td>एवं ये कुशलं शूरं हिते स्थितमकल्मषम्। <br>सेनापतिं प्रकुर्वन्ति ते जयन्ति रणे रिपून्   ॥05-153-010॥</td></tr>
<tr><td>भवानुशनसा तुल्यो हितैषी च सदा मम। <br>असंहार्यः स्थितो धर्मे स नः सेनापतिर्भव   ॥05-153-011॥</td></tr>
<tr><td>रश्मीवतामिवादित्यो वीरुधामिव चन्द्रमाः। <br>कुबेर इव यक्षाणां मरुतामिव वासवः   ॥05-153-012॥</td></tr>
<tr><td>पर्वतानां यथा मेरुः सुपर्णः पततामिव। <br>कुमार इव भूतानां वसूनामिव हव्यवाट्   ॥05-153-013॥</td></tr>
<tr><td>भवता हि वयं गुप्ताः शक्रेणेव दिवौकसः। <br>अनाधृष्या भविष्यामस्त्रिदशानामपि ध्रुवम्   ॥05-153-014॥</td></tr>
<tr><td>प्रयातु नो भवानग्रे देवानामिव पावकिः। <br>वयं त्वामनुयास्यामः सौरभेया इवर्षभम्   ॥05-153-015॥</td></tr>
<tr><td> भीष्म उवाच। <br>एवमेतन्महाबाहो यथा वदसि भारत। <br>यथैव हि भवन्तो मे तथैव मम पाण्डवाः   ॥05-153-016॥</td></tr>
<tr><td>अपि चैव मया श्रेयो वाच्यं तेषां नराधिप। <br>योद्धव्यं तु तवार्थाय यथा स समयः कृतः   ॥05-153-017॥</td></tr>
<tr><td>न तु पश्यामि योद्धारमात्मनः सदृशं भुवि। <br>ऋते तस्मान्नरव्याघ्रात्कुन्तीपुत्राद्धनंजयात्   ॥05-153-018॥</td></tr>
<tr><td>स हि वेद महाबाहुर्दिव्यान्यस्त्राणि सर्वशः। <br>न तु मां विवृतो युद्धे जातु युध्येत पाण्डवः   ॥05-153-019॥</td></tr>
<tr><td>अहं स च क्षणेनैव निर्मनुष्यमिदं जगत्। <br>कुर्यां शस्त्रबलेनैव ससुरासुरराक्षसम्   ॥05-153-020॥</td></tr>
<tr><td>न त्वेवोत्सादनीया मे पाण्डोः पुत्रा नराधिप। <br>तस्माद्योधान्हनिष्यामि प्रयोगेणायुतं सदा   ॥05-153-021॥</td></tr>
<tr><td>एवमेषां करिष्यामि निधनं कुरुनन्दन। <br>न चेत्ते मां हनिष्यन्ति पूर्वमेव समागमे   ॥05-153-022॥</td></tr>
<tr><td>सेनापतिस्त्वहं राजन्समयेनापरेण ते। <br>भविष्यामि यथाकामं तन्मे श्रोतुमिहार्हसि   ॥05-153-023॥</td></tr>
<tr><td>कर्णो वा युध्यतां पूर्वमहं वा पृथिवीपते। <br>स्पर्धते हि सदात्यर्थं सूतपुत्रो मया रणे   ॥05-153-024॥</td></tr>
<tr><td> कर्ण उवाच। <br>नाहं जीवति गाङ्गेये योत्स्ये राजन्कथंचन। <br>हते भीष्मे तु योत्स्यामि सह गाण्डीवधन्वना   ॥05-153-025॥</td></tr>
<tr><td> वैशंपायन उवाच। <br>ततः सेनापतिं चक्रे विधिवद्भूरिदक्षिणम्। <br>धृतराष्ट्रात्मजो भीष्मं सोऽभिषिक्तो व्यरोचत   ॥05-153-026॥</td></tr>
<tr><td>ततो भेरीश्च शङ्खांश्च शतशश्चैव पुष्करान्। <br>वादयामासुरव्यग्राः पुरुषा राजशासनात्   ॥05-153-027॥</td></tr>
<tr><td>सिंहनादाश्च विविधा वाहनानां च निस्वनाः। <br>प्रादुरासन्ननभ्रे च वर्षं रुधिरकर्दमम्   ॥05-153-028॥</td></tr>
<tr><td>निर्घाताः पृथिवीकम्पा गजबृंहितनिस्वनाः। <br>आसंश्च सर्वयोधानां पातयन्तो मनांस्युत   ॥05-153-029॥</td></tr>
<tr><td>वाचश्चाप्यशरीरिण्यो दिवश्चोल्काः प्रपेदिरे। <br>शिवाश्च भयवेदिन्यो नेदुर्दीप्तस्वरा भृशम्   ॥05-153-030॥</td></tr>
<tr><td>सेनापत्ये यदा राजा गाङ्गेयमभिषिक्तवान्। <br>तदैतान्युग्ररूपाणि अभवञ्शतशो नृप   ॥05-153-031॥</td></tr>
<tr><td>ततः सेनापतिं कृत्वा भीष्मं परबलार्दनम्। <br>वाचयित्वा द्विजश्रेष्ठान्निष्कैर्गोभिश्च भूरिशः   ॥05-153-032॥</td></tr>
<tr><td>वर्धमानो जयाशीर्भिर्निर्ययौ सैनिकैर्वृतः। <br>आपगेयं पुरस्कृत्य भ्रातृभिः सहितस्तदा। <br>स्कन्धावारेण महता कुरुक्षेत्रं जगाम ह   ॥05-153-033॥</td></tr>
<tr><td>परिक्रम्य कुरुक्षेत्रं कर्णेन सह कौरवः। <br>शिबिरं मापयामास समे देशे नराधिपः   ॥05-153-034॥</td></tr>
<tr><td>मधुरानूषरे देशे प्रभूतयवसेन्धने। <br>यथैव हास्तिनपुरं तद्वच्छिबिरमाबभौ   ॥05-153-035॥</td></tr>
</table>
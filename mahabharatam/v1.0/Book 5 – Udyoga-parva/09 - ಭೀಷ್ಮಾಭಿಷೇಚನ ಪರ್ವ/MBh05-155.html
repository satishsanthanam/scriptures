<table border = "1"><tr><td>Verse</td></tr>
<tr><td> वैशंपायन उवाच। <br>एतस्मिन्नेव काले तु भीष्मकस्य महात्मनः। <br>हिरण्यलोम्नो नृपतेः साक्षादिन्द्रसखस्य वै   ॥05-155-001॥</td></tr>
<tr><td>आहृतीनामधिपतेर्भोजस्यातियशस्विनः। <br>दाक्षिणात्यपतेः पुत्रो दिक्षु रुक्मीति विश्रुतः   ॥05-155-002॥</td></tr>
<tr><td>यः किंपुरुषसिंहस्य गन्धमादनवासिनः। <br>शिष्यः कृत्स्नं धनुर्वेदं चतुष्पादमवाप्तवान्   ॥05-155-003॥</td></tr>
<tr><td>यो माहेन्द्रं धनुर्लेभे तुल्यं गाण्डीवतेजसा। <br>शार्ङ्गेण च महाबाहुः संमितं दिव्यमक्षयम्   ॥05-155-004॥</td></tr>
<tr><td>त्रीण्येवैतानि दिव्यानि धनूंषि दिविचारिणाम्। <br>वारुणं गाण्डिवं तत्र माहेन्द्रं विजयं धनुः   ॥05-155-005॥</td></tr>
<tr><td>शार्ङ्गं तु वैष्णवं प्राहुर्दिव्यं तेजोमयं धनुः। <br>धारयामास यत्कृष्णः परसेनाभयावहम्   ॥05-155-006॥</td></tr>
<tr><td>गाण्डीवं पावकाल्लेभे खाण्डवे पाकशासनिः। <br>द्रुमाद्रुक्मी महातेजा विजयं प्रत्यपद्यत   ॥05-155-007॥</td></tr>
<tr><td>संछिद्य मौरवान्पाशान्निहत्य मुरमोजसा। <br>निर्जित्य नरकं भौममाहृत्य मणिकुण्डले   ॥05-155-008॥</td></tr>
<tr><td>षोडश स्त्रीसहस्राणि रत्नानि विविधानि च। <br>प्रतिपेदे हृषीकेशः शार्ङ्गं च धनुरुत्तमम्   ॥05-155-009॥</td></tr>
<tr><td>रुक्मी तु विजयं लब्ध्वा धनुर्मेघसमस्वनम्। <br>विभीषयन्निव जगत्पाण्डवानभ्यवर्तत   ॥05-155-010॥</td></tr>
<tr><td>नामृष्यत पुरा योऽसौ स्वबाहुबलदर्पितः। <br>रुक्मिण्या हरणं वीरो वासुदेवेन धीमता   ॥05-155-011॥</td></tr>
<tr><td>कृत्वा प्रतिज्ञां नाहत्वा निवर्तिष्यामि केशवम्। <br>ततोऽन्वधावद्वार्ष्णेयं सर्वशस्त्रभृतां वरम्   ॥05-155-012॥</td></tr>
<tr><td>सेनया चतुरङ्गिण्या महत्या दूरपातया। <br>विचित्रायुधवर्मिण्या गङ्गयेव प्रवृद्धया   ॥05-155-013॥</td></tr>
<tr><td>स समासाद्य वार्ष्णेयं योगानामीश्वरं प्रभुम्। <br>व्यंसितो व्रीडितो राजन्नाजगाम स कुण्डिनम्   ॥05-155-014॥</td></tr>
<tr><td>यत्रैव कृष्णेन रणे निर्जितः परवीरहा। <br>तत्र भोजकटं नाम चक्रे नगरमुत्तमम्   ॥05-155-015॥</td></tr>
<tr><td>सैन्येन महता तेन प्रभूतगजवाजिना। <br>पुरं तद्भुवि विख्यातं नाम्ना भोजकटं नृप   ॥05-155-016॥</td></tr>
<tr><td>स भोजराजः सैन्येन महता परिवारितः। <br>अक्षौहिण्या महावीर्यः पाण्डवान्समुपागमत्   ॥05-155-017॥</td></tr>
<tr><td>ततः स कवची खड्गी शरी धन्वी तली रथी। <br>ध्वजेनादित्यवर्णेन प्रविवेश महाचमूम्   ॥05-155-018॥</td></tr>
<tr><td>विदितः पाण्डवेयानां वासुदेवप्रियेप्सया। <br>युधिष्ठिरस्तु तं राजा प्रत्युद्गम्याभ्यपूजयत्   ॥05-155-019॥</td></tr>
<tr><td>स पूजितः पाण्डुसुतैर्यथान्यायं सुसत्कृतः। <br>प्रतिपूज्य च तान्सर्वान्विश्रान्तः सहसैनिकः। <br>उवाच मध्ये वीराणां कुन्तीपुत्रं धनंजयम्   ॥05-155-020॥</td></tr>
<tr><td>सहायोऽस्मि स्थितो युद्धे यदि भीतोऽसि पाण्डव। <br>करिष्यामि रणे साह्यमसह्यं तव शत्रुभिः   ॥05-155-021॥</td></tr>
<tr><td>न हि मे विक्रमे तुल्यः पुमानस्तीह कश्चन। <br>निहत्य समरे शत्रूंस्तव दास्यामि फल्गुन   ॥05-155-022॥</td></tr>
<tr><td>इत्युक्तो धर्मराजस्य केशवस्य च संनिधौ। <br>शृण्वतां पार्थिवेन्द्राणामन्येषां चैव सर्वशः   ॥05-155-023॥</td></tr>
<tr><td>वासुदेवमभिप्रेक्ष्य धर्मराजं च पाण्डवम्। <br>उवाच धीमान्कौन्तेयः प्रहस्य सखिपूर्वकम्   ॥05-155-024॥</td></tr>
<tr><td>युध्यमानस्य मे वीर गन्धर्वैः सुमहाबलैः। <br>सहायो घोषयात्रायां कस्तदासीत्सखा मम   ॥05-155-025॥</td></tr>
<tr><td>तथा प्रतिभये तस्मिन्देवदानवसंकुले। <br>खाण्डवे युध्यमानस्य कः सहायस्तदाभवत्   ॥05-155-026॥</td></tr>
<tr><td>निवातकवचैर्युद्धे कालकेयैश्च दानवैः। <br>तत्र मे युध्यमानस्य कः सहायस्तदाभवत्   ॥05-155-027॥</td></tr>
<tr><td>तथा विराटनगरे कुरुभिः सह संगरे। <br>युध्यतो बहुभिस्तात कः सहायोऽभवन्मम   ॥05-155-028॥</td></tr>
<tr><td>उपजीव्य रणे रुद्रं शक्रं वैश्रवणं यमम्। <br>वरुणं पावकं चैव कृपं द्रोणं च माधवम्   ॥05-155-029॥</td></tr>
<tr><td>धारयन्गाण्डिवं दिव्यं धनुस्तेजोमयं दृढम्। <br>अक्षय्यशरसंयुक्तो दिव्यास्त्रपरिबृंहितः   ॥05-155-030॥</td></tr>
<tr><td>कौरवाणां कुले जातः पाण्डोः पुत्रो विशेषतः। <br>द्रोणं व्यपदिशञ्शिष्यो वासुदेवसहायवान्   ॥05-155-031॥</td></tr>
<tr><td>कथमस्मद्विधो ब्रूयाद्भीतोऽस्मीत्ययशस्करम्। <br>वचनं नरशार्दूल वज्रायुधमपि स्वयम्   ॥05-155-032॥</td></tr>
<tr><td>नास्मि भीतो महाबाहो सहायार्थश्च नास्ति मे। <br>यथाकामं यथायोगं गच्छ वान्यत्र तिष्ठ वा   ॥05-155-033॥</td></tr>
<tr><td>विनिवर्त्य ततो रुक्मी सेनां सागरसंनिभाम्। <br>दुर्योधनमुपागच्छत्तथैव भरतर्षभ   ॥05-155-034॥</td></tr>
<tr><td>तथैव चाभिगम्यैनमुवाच स नराधिपः। <br>प्रत्याख्यातश्च तेनापि स तदा शूरमानिना   ॥05-155-035॥</td></tr>
<tr><td>द्वावेव तु महाराज तस्माद्युद्धाद्व्यपेयतुः। <br>रौहिणेयश्च वार्ष्णेयो रुक्मी च वसुधाधिपः   ॥05-155-036॥</td></tr>
<tr><td>गते रामे तीर्थयात्रां भीष्मकस्य सुते तथा। <br>उपाविशन्पाण्डवेया मन्त्राय पुनरेव हि   ॥05-155-037॥</td></tr>
<tr><td>समितिर्धर्मराजस्य सा पार्थिवसमाकुला। <br>शुशुभे तारकाचित्रा द्यौश्चन्द्रेणेव भारत   ॥05-155-038॥</td></tr>
</table>
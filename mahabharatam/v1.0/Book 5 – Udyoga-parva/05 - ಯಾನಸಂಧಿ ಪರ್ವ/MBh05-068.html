<table border = "1"><tr><td>Verse</td></tr>
<tr><td> धृतराष्ट्र उवाच। <br>भूयो मे पुण्डरीकाक्षं संजयाचक्ष्व पृच्छते। <br>नामकर्मार्थवित्तात प्राप्नुयां पुरुषोत्तमम्   ॥05-068-001॥</td></tr>
<tr><td> संजय उवाच। <br>श्रुतं मे तस्य देवस्य नामनिर्वचनं शुभम्। <br>यावत्तत्राभिजानेऽहमप्रमेयो हि केशवः   ॥05-068-002॥</td></tr>
<tr><td>वसनात्सर्वभूतानां वसुत्वाद्देवयोनितः। <br>वासुदेवस्ततो वेद्यो वृषत्वाद्वृष्णिरुच्यते   ॥05-068-003॥</td></tr>
<tr><td>मौनाद्ध्यानाच्च योगाच्च विद्धि भारत माधवम्। <br>सर्वतत्त्वलयाच्चैव मधुहा मधुसूदनः   ॥05-068-004॥</td></tr>
<tr><td>कृषिर्भूवाचकः शब्दो णश्च निर्वृतिवाचकः। <br>कृष्णस्तद्भावयोगाच्च कृष्णो भवति शाश्वतः   ॥05-068-005॥</td></tr>
<tr><td>पुण्डरीकं परं धाम नित्यमक्षयमक्षरम्। <br>तद्भावात्पुण्डरीकाक्षो दस्युत्रासाज्जनार्दनः   ॥05-068-006॥</td></tr>
<tr><td>यतः सत्त्वं न च्यवते यच्च सत्त्वान्न हीयते। <br>सत्त्वतः सात्वतस्तस्मादार्षभाद्वृषभेक्षणः   ॥05-068-007॥</td></tr>
<tr><td>न जायते जनित्र्यां यदजस्तस्मादनीकजित्। <br>देवानां स्वप्रकाशत्वाद्दमाद्दामोदरं विदुः   ॥05-068-008॥</td></tr>
<tr><td>हर्षात्सौख्यात्सुखैश्वर्याद्धृषीकेशत्वमश्नुते। <br>बाहुभ्यां रोदसी बिभ्रन्महाबाहुरिति स्मृतः   ॥05-068-009॥</td></tr>
<tr><td>अधो न क्षीयते जातु यस्मात्तस्मादधोक्षजः। <br>नराणामयनाच्चापि तेन नारायणः स्मृतः। <br>पूरणात्सदनाच्चैव ततोऽसौ पुरुषोत्तमः   ॥05-068-010॥</td></tr>
<tr><td>असतश्च सतश्चैव सर्वस्य प्रभवाप्ययात्। <br>सर्वस्य च सदा ज्ञानात्सर्वमेनं प्रचक्षते   ॥05-068-011॥</td></tr>
<tr><td>सत्ये प्रतिष्ठितः कृष्णः सत्यमत्र प्रतिष्ठितम्। <br>सत्यात्सत्यं च गोविन्दस्तस्मात्सत्योऽपि नामतः   ॥05-068-012॥</td></tr>
<tr><td>विष्णुर्विक्रमणादेव जयनाज्जिष्णुरुच्यते। <br>शाश्वतत्वादनन्तश्च गोविन्दो वेदनाद्गवाम्   ॥05-068-013॥</td></tr>
<tr><td>अतत्त्वं कुरुते तत्त्वं तेन मोहयते प्रजाः। <br>एवंविधो धर्मनित्यो भगवान्मुनिभिः सह। <br>आगन्ता हि महाबाहुरानृशंस्यार्थमच्युतः   ॥05-068-014॥</td></tr>
</table>
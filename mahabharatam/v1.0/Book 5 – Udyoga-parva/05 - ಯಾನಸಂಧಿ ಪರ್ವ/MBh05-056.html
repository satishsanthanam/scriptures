<table border = "1"><tr><td>Verse</td></tr>
<tr><td> धृतराष्ट्र उवाच। <br>कांस्तत्र संजयापश्यः प्रत्यर्थेन समागतान्। <br>ये योत्स्यन्ते पाण्डवार्थे पुत्रस्य मम वाहिनीम्   ॥05-056-001॥</td></tr>
<tr><td> संजय उवाच। <br>मुख्यमन्धकवृष्णीनामपश्यं कृष्णमागतम्। <br>चेकितानं च तत्रैव युयुधानं च सात्यकिम्   ॥05-056-002॥</td></tr>
<tr><td>पृथगक्षौहिणीभ्यां तौ पाण्डवानभिसंश्रितौ। <br>महारथौ समाख्यातावुभौ पुरुषमानिनौ   ॥05-056-003॥</td></tr>
<tr><td>अक्षौहिण्याथ पाञ्चाल्यो दशभिस्तनयैर्वृतः। <br>सत्यजित्प्रमुखैर्वीरैर्धृष्टद्युम्नपुरोगमैः   ॥05-056-004॥</td></tr>
<tr><td>द्रुपदो वर्धयन्मानं शिखण्डिपरिपालितः। <br>उपायात्सर्वसैन्यानां प्रतिच्छाद्य तदा वपुः   ॥05-056-005॥</td></tr>
<tr><td>विराटः सह पुत्राभ्यां शङ्खेनैवोत्तरेण च। <br>सूर्यदत्तादिभिर्वीरैर्मदिराश्वपुरोगमैः   ॥05-056-006॥</td></tr>
<tr><td>सहितः पृथिवीपालो भ्रातृभिस्तनयैस्तथा। <br>अक्षौहिण्यैव सैन्यस्य वृतः पार्थं समाश्रितः   ॥05-056-007॥</td></tr>
<tr><td>जारासंधिर्मागधश्च धृष्टकेतुश्च चेदिराट्। <br>पृथक्पृथगनुप्राप्तौ पृथगक्षौहिणीवृतौ   ॥05-056-008॥</td></tr>
<tr><td>केकया भ्रातरः पञ्च सर्वे लोहितकध्वजाः। <br>अक्षौहिणीपरिवृताः पाण्डवानभिसंश्रिताः   ॥05-056-009॥</td></tr>
<tr><td>एतानेतावतस्तत्र यानपश्यं समागतान्। <br>ये पाण्डवार्थे योत्स्यन्ति धार्तराष्ट्रस्य वाहिनीम्   ॥05-056-010॥</td></tr>
<tr><td>यो वेद मानुषं व्यूहं दैवं गान्धर्वमासुरम्। <br>स तस्य सेनाप्रमुखे धृष्टद्युम्नो महामनाः   ॥05-056-011॥</td></tr>
<tr><td>भीष्मः शांतनवो राजन्भागः कॢप्तः शिखण्डिनः। <br>तं विराटोऽनु संयाता सह मत्स्यैः प्रहारिभिः   ॥05-056-012॥</td></tr>
<tr><td>ज्येष्ठस्य पाण्डुपुत्रस्य भागो मद्राधिपो बली। <br>तौ तु तत्राब्रुवन्केचिद्विषमौ नो मताविति   ॥05-056-013॥</td></tr>
<tr><td>दुर्योधनः सहसुतः सार्धं भ्रातृशतेन च। <br>प्राच्याश्च दाक्षिणात्याश्च भीमसेनस्य भागतः   ॥05-056-014॥</td></tr>
<tr><td>अर्जुनस्य तु भागेन कर्णो वैकर्तनो मतः। <br>अश्वत्थामा विकर्णश्च सैन्धवश्च जयद्रथः   ॥05-056-015॥</td></tr>
<tr><td>अशक्याश्चैव ये केचित्पृथिव्यां शूरमानिनः। <br>सर्वांस्तानर्जुनः पार्थः कल्पयामास भागतः   ॥05-056-016॥</td></tr>
<tr><td>महेष्वासा राजपुत्रा भ्रातरः पञ्च केकयाः। <br>केकयानेव भागेन कृत्वा योत्स्यन्ति संयुगे   ॥05-056-017॥</td></tr>
<tr><td>तेषामेव कृतो भागो मालवाः शाल्वकेकयाः। <br>त्रिगर्तानां च द्वौ मुख्यौ यौ तौ संशप्तकाविति   ॥05-056-018॥</td></tr>
<tr><td>दुर्योधनसुताः सर्वे तथा दुःशासनस्य च। <br>सौभद्रेण कृतो भागो राजा चैव बृहद्बलः   ॥05-056-019॥</td></tr>
<tr><td>द्रौपदेया महेष्वासाः सुवर्णविकृतध्वजाः। <br>धृष्टद्युम्नमुखा द्रोणमभियास्यन्ति भारत   ॥05-056-020॥</td></tr>
<tr><td>चेकितानः सोमदत्तं द्वैरथे योद्धुमिच्छति। <br>भोजं तु कृतवर्माणं युयुधानो युयुत्सति   ॥05-056-021॥</td></tr>
<tr><td>सहदेवस्तु माद्रेयः शूरः संक्रन्दनो युधि। <br>स्वमंशं कल्पयामास श्यालं ते सुबलात्मजम्   ॥05-056-022॥</td></tr>
<tr><td>उलूकं चापि कैतव्यं ये च सारस्वता गणाः। <br>नकुलः कल्पयामास भागं माद्रवतीसुतः   ॥05-056-023॥</td></tr>
<tr><td>ये चान्ये पार्थिवा राजन्प्रत्युद्यास्यन्ति संयुगे। <br>समाह्वानेन तांश्चापि पाण्डुपुत्रा अकल्पयन्   ॥05-056-024॥</td></tr>
<tr><td>एवमेषामनीकानि प्रविभक्तानि भागशः। <br>यत्ते कार्यं सपुत्रस्य क्रियतां तदकालिकम्   ॥05-056-025॥</td></tr>
<tr><td> धृतराष्ट्र उवाच। <br>न सन्ति सर्वे पुत्रा मे मूढा दुर्द्यूतदेविनः। <br>येषां युद्धं बलवता भीमेन रणमूर्धनि   ॥05-056-026॥</td></tr>
<tr><td>राजानः पार्थिवाः सर्वे प्रोक्षिताः कालधर्मणा। <br>गाण्डीवाग्निं प्रवेक्ष्यन्ति पतङ्गा इव पावकम्   ॥05-056-027॥</td></tr>
<tr><td>विद्रुतां वाहिनीं मन्ये कृतवैरैर्महात्मभिः। <br>तां रणे केऽनुयास्यन्ति प्रभग्नां पाण्डवैर्युधि   ॥05-056-028॥</td></tr>
<tr><td>सर्वे ह्यतिरथाः शूराः कीर्तिमन्तः प्रतापिनः। <br>सूर्यपावकयोस्तुल्यास्तेजसा समितिंजयाः   ॥05-056-029॥</td></tr>
<tr><td>येषां युधिष्ठिरो नेता गोप्ता च मधुसूदनः। <br>योधौ च पाण्डवौ वीरौ सव्यसाचिवृकोदरौ   ॥05-056-030॥</td></tr>
<tr><td>नकुलः सहदेवश्च धृष्टद्युम्नश्च पार्षतः। <br>सात्यकिर्द्रुपदश्चैव धृष्टद्युम्नस्य चात्मजः   ॥05-056-031॥</td></tr>
<tr><td>उत्तमौजाश्च पाञ्चाल्यो युधामन्युश्च दुर्जयः। <br>शिखण्डी क्षत्रदेवश्च तथा वैराटिरुत्तरः   ॥05-056-032॥</td></tr>
<tr><td>काशयश्चेदयश्चैव मत्स्याः सर्वे च सृञ्जयाः। <br>विराटपुत्रो बभ्रुश्च पाञ्चालाश्च प्रभद्रकाः   ॥05-056-033॥</td></tr>
<tr><td>येषामिन्द्रोऽप्यकामानां न हरेत्पृथिवीमिमाम्। <br>वीराणां रणधीराणां ये भिन्द्युः पर्वतानपि   ॥05-056-034॥</td></tr>
<tr><td>तान्सर्वान्गुणसंपन्नानमनुष्यप्रतापिनः। <br>क्रोशतो मम दुष्पुत्रो योद्धुमिच्छति संजय   ॥05-056-035॥</td></tr>
<tr><td> दुर्योधन उवाच। <br>उभौ स्व एकजातीयौ तथोभौ भूमिगोचरौ। <br>अथ कस्मात्पाण्डवानामेकतो मन्यसे जयम्   ॥05-056-036॥</td></tr>
<tr><td>पितामहं च द्रोणं च कृपं कर्णं च दुर्जयम्। <br>जयद्रथं सोमदत्तमश्वत्थामानमेव च   ॥05-056-037॥</td></tr>
<tr><td>सुचेतसो महेष्वासानिन्द्रोऽपि सहितोऽमरैः। <br>अशक्तः समरे जेतुं किं पुनस्तात पाण्डवाः   ॥05-056-038॥</td></tr>
<tr><td>सर्वा च पृथिवी सृष्टा मदर्थे तात पाण्डवान्। <br>आर्यान्धृतिमतः शूरानग्निकल्पान्प्रबाधितुम्   ॥05-056-039॥</td></tr>
<tr><td>न मामकान्पाण्डवास्ते समर्थाः प्रतिवीक्षितुम्। <br>पराक्रान्तो ह्यहं पाण्डून्सपुत्रान्योद्धुमाहवे   ॥05-056-040॥</td></tr>
<tr><td>मत्प्रियं पार्थिवाः सर्वे ये चिकीर्षन्ति भारत। <br>ते तानावारयिष्यन्ति ऐणेयानिव तन्तुना   ॥05-056-041॥</td></tr>
<tr><td>महता रथवंशेन शरजालैश्च मामकैः। <br>अभिद्रुता भविष्यन्ति पाञ्चालाः पाण्डवैः सह   ॥05-056-042॥</td></tr>
<tr><td> धृतराष्ट्र उवाच। <br>उन्मत्त इव मे पुत्रो विलपत्येष संजय। <br>न हि शक्तो युधा जेतुं धर्मराजं युधिष्ठिरम्   ॥05-056-043॥</td></tr>
<tr><td>जानाति हि सदा भीष्मः पाण्डवानां यशस्विनाम्। <br>बलवत्तां सपुत्राणां धर्मज्ञानां महात्मनाम्   ॥05-056-044॥</td></tr>
<tr><td>यतो नारोचयमहं विग्रहं तैर्महात्मभिः। <br>किं तु संजय मे ब्रूहि पुनस्तेषां विचेष्टितम्   ॥05-056-045॥</td></tr>
<tr><td>कस्तांस्तरस्विनो भूयः संदीपयति पाण्डवान्। <br>अर्चिष्मतो महेष्वासान्हविषा पावकानिव   ॥05-056-046॥</td></tr>
<tr><td> संजय उवाच। <br>धृष्टद्युम्नः सदैवैतान्संदीपयति भारत। <br>युध्यध्वमिति मा भैष्ट युद्धाद्भरतसत्तमाः   ॥05-056-047॥</td></tr>
<tr><td>ये केचित्पार्थिवास्तत्र धार्तराष्ट्रेण संवृताः। <br>युद्धे समागमिष्यन्ति तुमुले कवचह्रदे   ॥05-056-048॥</td></tr>
<tr><td>तान्सर्वानाहवे क्रुद्धान्सानुबन्धान्समागतान्। <br>अहमेकः समादास्ये तिमिर्मत्स्यानिवौदकान्   ॥05-056-049॥</td></tr>
<tr><td>भीष्मं द्रोणं कृपं कर्णं द्रौणिं शल्यं सुयोधनम्। <br>एतांश्चापि निरोत्स्यामि वेलेव मकरालयम्   ॥05-056-050॥</td></tr>
<tr><td>तथा ब्रुवाणं धर्मात्मा प्राह राजा युधिष्ठिरः। <br>तव धैर्यं च वीर्यं च पाञ्चालाः पाण्डवैः सह। <br>सर्वे समधिरूढाः स्म संग्रामान्नः समुद्धर   ॥05-056-051॥</td></tr>
<tr><td>जानामि त्वां महाबाहो क्षत्रधर्मे व्यवस्थितम्। <br>समर्थमेकं पर्याप्तं कौरवाणां युयुत्सताम्। <br>भवता यद्विधातव्यं तन्नः श्रेयः परंतप   ॥05-056-052॥</td></tr>
<tr><td>संग्रामादपयातानां भग्नानां शरणैषिणाम्। <br>पौरुषं दर्शयञ्शूरो यस्तिष्ठेदग्रतः पुमान्। <br>क्रीणीयात्तं सहस्रेण नीतिमन्नाम तत्पदम्   ॥05-056-053॥</td></tr>
<tr><td>स त्वं शूरश्च वीरश्च विक्रान्तश्च नरर्षभ। <br>भयार्तानां परित्राता संयुगेषु न संशयः   ॥05-056-054॥</td></tr>
<tr><td>एवं ब्रुवति कौन्तेये धर्मात्मनि युधिष्ठिरे। <br>धृष्टद्युम्न उवाचेदं मां वचो गतसाध्वसः   ॥05-056-055॥</td></tr>
<tr><td>सर्वाञ्जनपदान्सूत योधा दुर्योधनस्य ये। <br>सबाह्लीकान्कुरून्ब्रूयाः प्रातिपेयाञ्शरद्वतः   ॥05-056-056॥</td></tr>
<tr><td>सूतपुत्रं तथा द्रोणं सहपुत्रं जयद्रथम्। <br>दुःशासनं विकर्णं च तथा दुर्योधनं नृपम्   ॥05-056-057॥</td></tr>
<tr><td>भीष्मं चैव ब्रूहि गत्वा त्वमाशु; युधिष्ठिरं साधुनैवाभ्युपेत। <br>मा वो वधीदर्जुनो देवगुप्तः; क्षिप्रं याचध्वं पाण्डवं लोकवीरम्   ॥05-056-058॥</td></tr>
<tr><td>नैतादृशो हि योधोऽस्ति पृथिव्यामिह कश्चन। <br>यथाविधः सव्यसाची पाण्डवः शस्त्रवित्तमः   ॥05-056-059॥</td></tr>
<tr><td>देवैर्हि संभृतो दिव्यो रथो गाण्डीवधन्वनः। <br>न स जेयो मनुष्येण मा स्म कृध्वं मनो युधि   ॥05-056-060॥</td></tr>
</table>
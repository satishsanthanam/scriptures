<table border = "1"><tr><td>Verse</td></tr>
<tr><td> वैशंपायन उवाच। <br>पितुरेतद्वचः श्रुत्वा धार्तराष्ट्रोऽत्यमर्षणः। <br>आधाय विपुलं क्रोधं पुनरेवेदमब्रवीत्   ॥05-060-001॥</td></tr>
<tr><td>अशक्या देवसचिवाः पार्थाः स्युरिति यद्भवान्। <br>मन्यते तद्भयं व्येतु भवतो राजसत्तम   ॥05-060-002॥</td></tr>
<tr><td>अकामद्वेषसंयोगाद्द्रोहाल्लोभाच्च भारत। <br>उपेक्षया च भावानां देवा देवत्वमाप्नुवन्   ॥05-060-003॥</td></tr>
<tr><td>इति द्वैपायनो व्यासो नारदश्च महातपाः। <br>जामदग्न्यश्च रामो नः कथामकथयत्पुरा   ॥05-060-004॥</td></tr>
<tr><td>नैव मानुषवद्देवाः प्रवर्तन्ते कदाचन। <br>कामाल्लोभादनुक्रोशाद्द्वेषाच्च भरतर्षभ   ॥05-060-005॥</td></tr>
<tr><td>यदि ह्यग्निश्च वायुश्च धर्म इन्द्रोऽश्विनावपि। <br>कामयोगात्प्रवर्तेरन्न पार्था दुःखमाप्नुयुः   ॥05-060-006॥</td></tr>
<tr><td>तस्मान्न भवता चिन्ता कार्यैषा स्यात्कदाचन। <br>दैवेष्वपेक्षका ह्येते शश्वद्भावेषु भारत   ॥05-060-007॥</td></tr>
<tr><td>अथ चेत्कामसंयोगाद्द्वेषाल्लोभाच्च लक्ष्यते। <br>देवेषु देवप्रामाण्यं नैव तद्विक्रमिष्यति   ॥05-060-008॥</td></tr>
<tr><td>मयाभिमन्त्रितः शश्वज्जातवेदाः प्रशंसति। <br>दिधक्षुः सकलाँल्लोकान्परिक्षिप्य समन्ततः   ॥05-060-009॥</td></tr>
<tr><td>यद्वा परमकं तेजो येन युक्ता दिवौकसः। <br>ममाप्यनुपमं भूयो देवेभ्यो विद्धि भारत   ॥05-060-010॥</td></tr>
<tr><td>प्रदीर्यमाणां वसुधां गिरीणां शिखराणि च। <br>लोकस्य पश्यतो राजन्स्थापयाम्यभिमन्त्रणात्   ॥05-060-011॥</td></tr>
<tr><td>चेतनाचेतनस्यास्य जङ्गमस्थावरस्य च। <br>विनाशाय समुत्पन्नं महाघोरं महास्वनम्   ॥05-060-012॥</td></tr>
<tr><td>अश्मवर्षं च वायुं च शमयामीह नित्यशः। <br>जगतः पश्यतोऽभीक्ष्णं भूतानामनुकम्पया   ॥05-060-013॥</td></tr>
<tr><td>स्तम्भितास्वप्सु गच्छन्ति मया रथपदातयः। <br>देवासुराणां भावानामहमेकः प्रवर्तिता   ॥05-060-014॥</td></tr>
<tr><td>अक्षौहिणीभिर्यान्देशान्यामि कार्येण केनचित्। <br>तत्रापो मे प्रवर्तन्ते यत्र यत्राभिकामये   ॥05-060-015॥</td></tr>
<tr><td>भयानि विषये राजन्व्यालादीनि न सन्ति मे। <br>मत्तः सुप्तानि भूतानि न हिंसन्ति भयंकराः   ॥05-060-016॥</td></tr>
<tr><td>निकामवर्षी पर्जन्यो राजन्विषयवासिनाम्। <br>धर्मिष्ठाश्च प्रजाः सर्वा ईतयश्च न सन्ति मे   ॥05-060-017॥</td></tr>
<tr><td>अश्विनावथ वाय्वग्नी मरुद्भिः सह वृत्रहा। <br>धर्मश्चैव मया द्विष्टान्नोत्सहन्तेऽभिरक्षितुम्   ॥05-060-018॥</td></tr>
<tr><td>यदि ह्येते समर्थाः स्युर्मद्द्विषस्त्रातुमोजसा। <br>न स्म त्रयोदश समाः पार्था दुःखमवाप्नुयुः   ॥05-060-019॥</td></tr>
<tr><td>नैव देवा न गन्धर्वा नासुरा न च राक्षसाः। <br>शक्तास्त्रातुं मया द्विष्टं सत्यमेतद्ब्रवीमि ते   ॥05-060-020॥</td></tr>
<tr><td>यदभिध्याम्यहं शश्वच्छुभं वा यदि वाशुभम्। <br>नैतद्विपन्नपूर्वं मे मित्रेष्वरिषु चोभयोः   ॥05-060-021॥</td></tr>
<tr><td>भविष्यतीदमिति वा यद्ब्रवीमि परंतप। <br>नान्यथा भूतपूर्वं तत्सत्यवागिति मां विदुः   ॥05-060-022॥</td></tr>
<tr><td>लोकसाक्षिकमेतन्मे माहात्म्यं दिक्षु विश्रुतम्। <br>आश्वासनार्थं भवतः प्रोक्तं न श्लाघया नृप   ॥05-060-023॥</td></tr>
<tr><td>न ह्यहं श्लाघनो राजन्भूतपूर्वः कदाचन। <br>असदाचरितं ह्येतद्यदात्मानं प्रशंसति   ॥05-060-024॥</td></tr>
<tr><td>पाण्डवांश्चैव मत्स्यांश्च पाञ्चालान्केकयैः सह। <br>सात्यकिं वासुदेवं च श्रोतासि विजितान्मया   ॥05-060-025॥</td></tr>
<tr><td>सरितः सागरं प्राप्य यथा नश्यन्ति सर्वशः। <br>तथैव ते विनङ्क्ष्यन्ति मामासाद्य सहान्वयाः   ॥05-060-026॥</td></tr>
<tr><td>परा बुद्धिः परं तेजो वीर्यं च परमं मयि। <br>परा विद्या परो योगो मम तेभ्यो विशिष्यते   ॥05-060-027॥</td></tr>
<tr><td>पितामहश्च द्रोणश्च कृपः शल्यः शलस्तथा। <br>अस्त्रेषु यत्प्रजानन्ति सर्वं तन्मयि विद्यते   ॥05-060-028॥</td></tr>
<tr><td>इत्युक्त्वा संजयं भूयः पर्यपृच्छत भारत। <br>ज्ञात्वा युयुत्सुः कार्याणि प्राप्तकालमरिंदम   ॥05-060-029॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>कथं त्वं माधवं वेत्थ सर्वलोकमहेश्वरम्। <br>कथमेनं न वेदाहं तन्ममाचक्ष्व संजय   ॥05-067-001॥</td></tr>
<tr><td> संजय उवाच। <br>विद्या राजन्न ते विद्या मम विद्या न हीयते। <br>विद्याहीनस्तमोध्वस्तो नाभिजानाति केशवम्   ॥05-067-002॥</td></tr>
<tr><td>विद्यया तात जानामि त्रियुगं मधुसूदनम्। <br>कर्तारमकृतं देवं भूतानां प्रभवाप्ययम्   ॥05-067-003॥</td></tr>
<tr><td> धृतराष्ट्र उवाच। <br>गावल्गणेऽत्र का भक्तिर्या ते नित्या जनार्दने। <br>यया त्वमभिजानासि त्रियुगं मधुसूदनम्   ॥05-067-004॥</td></tr>
<tr><td> संजय उवाच। <br>मायां न सेवे भद्रं ते न वृथाधर्ममाचरे। <br>शुद्धभावं गतो भक्त्या शास्त्राद्वेद्मि जनार्दनम्   ॥05-067-005॥</td></tr>
<tr><td> धृतराष्ट्र उवाच। <br>दुर्योधन हृषीकेशं प्रपद्यस्व जनार्दनम्। <br>आप्तो नः संजयस्तात शरणं गच्छ केशवम्   ॥05-067-006॥</td></tr>
<tr><td> दुर्योधन उवाच। <br>भगवान्देवकीपुत्रो लोकं चेन्निहनिष्यति। <br>प्रवदन्नर्जुने सख्यं नाहं गच्छेऽद्य केशवम्   ॥05-067-007॥</td></tr>
<tr><td> धृतराष्ट्र उवाच। <br>अवाग्गान्धारि पुत्रस्ते गच्छत्येष सुदुर्मतिः। <br>ईर्ष्युर्दुरात्मा मानी च श्रेयसां वचनातिगः   ॥05-067-008॥</td></tr>
<tr><td> गान्धार्युवाच। <br>ऐश्वर्यकाम दुष्टात्मन्वृद्धानां शासनातिग। <br>ऐश्वर्यजीविते हित्वा पितरं मां च बालिश   ॥05-067-009॥</td></tr>
<tr><td>वर्धयन्दुर्हृदां प्रीतिं मां च शोकेन वर्धयन्। <br>निहतो भीमसेनेन स्मर्तासि वचनं पितुः   ॥05-067-010॥</td></tr>
<tr><td> व्यास उवाच। <br>दयितोऽसि राजन्कृष्णस्य धृतराष्ट्र निबोध मे। <br>यस्य ते संजयो दूतो यस्त्वां श्रेयसि योक्ष्यते   ॥05-067-011॥</td></tr>
<tr><td>जानात्येष हृषीकेशं पुराणं यच्च वै नवम्। <br>शुश्रूषमाणमेकाग्रं मोक्ष्यते महतो भयात्   ॥05-067-012॥</td></tr>
<tr><td>वैचित्रवीर्य पुरुषाः क्रोधहर्षतमोवृताः। <br>सिता बहुविधैः पाशैर्ये न तुष्टाः स्वकैर्धनैः   ॥05-067-013॥</td></tr>
<tr><td>यमस्य वशमायान्ति काममूढाः पुनः पुनः। <br>अन्धनेत्रा यथैवान्धा नीयमानाः स्वकर्मभिः   ॥05-067-014॥</td></tr>
<tr><td>एष एकायनः पन्था येन यान्ति मनीषिणः। <br>तं दृष्ट्वा मृत्युमत्येति महांस्तत्र न सज्जते   ॥05-067-015॥</td></tr>
<tr><td> धृतराष्ट्र उवाच। <br>अङ्ग संजय मे शंस पन्थानमकुतोभयम्। <br>येन गत्वा हृषीकेशं प्राप्नुयां शान्तिमुत्तमाम्   ॥05-067-016॥</td></tr>
<tr><td> संजय उवाच। <br>नाकृतात्मा कृतात्मानं जातु विद्याज्जनार्दनम्। <br>आत्मनस्तु क्रियोपायो नान्यत्रेन्द्रियनिग्रहात्   ॥05-067-017॥</td></tr>
<tr><td>इन्द्रियाणामुदीर्णानां कामत्यागोऽप्रमादतः। <br>अप्रमादोऽविहिंसा च ज्ञानयोनिरसंशयम्   ॥05-067-018॥</td></tr>
<tr><td>इन्द्रियाणां यमे यत्तो भव राजन्नतन्द्रितः। <br>बुद्धिश्च मा ते च्यवतु नियच्छैतां यतस्ततः   ॥05-067-019॥</td></tr>
<tr><td>एतज्ज्ञानं विदुर्विप्रा ध्रुवमिन्द्रियधारणम्। <br>एतज्ज्ञानं च पन्थाश्च येन यान्ति मनीषिणः   ॥05-067-020॥</td></tr>
<tr><td>अप्राप्यः केशवो राजन्निन्द्रियैरजितैर्नृभिः। <br>आगमाधिगतो योगाद्वशी तत्त्वे प्रसीदति   ॥05-067-021॥</td></tr>
</table>
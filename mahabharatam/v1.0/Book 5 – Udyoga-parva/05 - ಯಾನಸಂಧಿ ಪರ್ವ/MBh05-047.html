<table border = "1"><tr><td>Verse</td></tr>
<tr><td> धृतराष्ट्र उवाच। <br>पृच्छामि त्वां संजय राजमध्ये; किमब्रवीद्वाक्यमदीनसत्त्वः। <br>धनंजयस्तात युधां प्रणेता; दुरात्मनां जीवितच्छिन्महात्मा   ॥05-047-001॥</td></tr>
<tr><td> संजय उवाच। <br>दुर्योधनो वाचमिमां शृणोतु; यदब्रवीदर्जुनो योत्स्यमानः। <br>युधिष्ठिरस्यानुमते महात्मा; धनंजयः शृण्वतः केशवस्य   ॥05-047-002॥</td></tr>
<tr><td>अन्वत्रस्तो बाहुवीर्यं विदान; उपह्वरे वासुदेवस्य धीरः। <br>अवोचन्मां योत्स्यमानः किरीटी; मध्ये ब्रूया धार्तराष्ट्रं कुरूणाम्   ॥05-047-003॥</td></tr>
<tr><td>ये वै राजानः पाण्डवायोधनाय; समानीताः शृण्वतां चापि तेषाम्। <br>यथा समग्रं वचनं मयोक्तं; सहामात्यं श्रावयेथा नृपं तम्   ॥05-047-004॥</td></tr>
<tr><td>यथा नूनं देवराजस्य देवाः; शुश्रूषन्ते वज्रहस्तस्य सर्वे। <br>तथाशृण्वन्पाण्डवाः सृञ्जयाश्च; किरीटिना वाचमुक्तां समर्थाम्   ॥05-047-005॥</td></tr>
<tr><td>इत्यब्रवीदर्जुनो योत्स्यमानो; गाण्डीवधन्वा लोहितपद्मनेत्रः। <br>न चेद्राज्यं मुञ्चति धार्तराष्ट्रो; युधिष्ठिरस्याजमीढस्य राज्ञः। <br>अस्ति नूनं कर्म कृतं पुरस्ता;दनिर्विष्टं पापकं धार्तराष्ट्रैः   ॥05-047-006॥</td></tr>
<tr><td>येषां युद्धं भीमसेनार्जुनाभ्यां; तथाश्विभ्यां वासुदेवेन चैव। <br>शैनेयेन ध्रुवमात्तायुधेन; धृष्टद्युम्नेनाथ शिखण्डिना च। <br>युधिष्ठिरेणेन्द्रकल्पेन चैव; योऽपध्यानान्निर्दहेद्गां दिवं च   ॥05-047-007॥</td></tr>
<tr><td>तैश्चेद्युद्धं मन्यते धार्तराष्ट्रो; निर्वृत्तोऽर्थः सकलः पाण्डवानाम्। <br>मा तत्कार्षीः पाण्डवार्थाय हेतो;रुपैहि युद्धं यदि मन्यसे त्वम्   ॥05-047-008॥</td></tr>
<tr><td>यां तां वने दुःखशय्यामुवास; प्रव्राजितः पाण्डवो धर्मचारी। <br>आशिष्यते दुःखतरामनर्था;मन्त्यां शय्यां धार्तराष्ट्रः परासुः   ॥05-047-009॥</td></tr>
<tr><td>ह्रिया ज्ञानेन तपसा दमेन; क्रोधेनाथो धर्मगुप्त्या धनेन। <br>अन्यायवृत्तः कुरुपाण्डवेया;नध्यातिष्ठद्धार्तराष्ट्रो दुरात्मा   ॥05-047-010॥</td></tr>
<tr><td>मायोपधः प्रणिधानार्जवाभ्यां; तपोदमाभ्यां धर्मगुप्त्या बलेन। <br>सत्यं ब्रुवन्प्रीतियुक्त्यानृतेन; तितिक्षमाणः क्लिश्यमानोऽतिवेलम्   ॥05-047-011॥</td></tr>
<tr><td>यदा ज्येष्ठः पाण्डवः संशितात्मा; क्रोधं यत्तं वर्षपूगान्सुघोरम्। <br>अवस्रष्टा कुरुषूद्वृत्तचेता;स्तदा युद्धं धार्तराष्ट्रोऽन्वतप्स्यत्   ॥05-047-012॥</td></tr>
<tr><td>कृष्णवर्त्मेव ज्वलितः समिद्धो; यथा दहेत्कक्षमग्निर्निदाघे। <br>एवं दग्धा धार्तराष्ट्रस्य सेनां; युधिष्ठिरः क्रोधदीप्तोऽनुवीक्ष्य   ॥05-047-013॥</td></tr>
<tr><td>यदा द्रष्टा भीमसेनं रणस्थं; गदाहस्तं क्रोधविषं वमन्तम्। <br>दुर्मर्षणं पाण्डवं भीमवेगं; तदा युद्धं धार्तराष्ट्रोऽन्वतप्स्यत्   ॥05-047-014॥</td></tr>
<tr><td>महासिंहो गाव इव प्रविश्य; गदापाणिर्धार्तराष्ट्रानुपेत्य। <br>यदा भीमो भीमरूपो निहन्ता; तदा युद्धं धार्तराष्ट्रोऽन्वतप्स्यत्   ॥05-047-015॥</td></tr>
<tr><td>महाभये वीतभयः कृतास्त्रः; समागमे शत्रुबलावमर्दी। <br>सकृद्रथेन प्रतियाद्रथौघा;न्पदातिसंघान्गदयाभिनिघ्नन्   ॥05-047-016॥</td></tr>
<tr><td>सैन्याननेकांस्तरसा विमृद्न;न्यदा क्षेप्ता धार्तराष्ट्रस्य सैन्यम्। <br>छिन्दन्वनं परशुनेव शूर;स्तदा युद्धं धार्तराष्ट्रोऽन्वतप्स्यत्   ॥05-047-017॥</td></tr>
<tr><td>तृणप्रायं ज्वलनेनेव दग्धं; ग्रामं यथा धार्तराष्ट्रः समीक्ष्य। <br>पक्वं सस्यं वैद्युतेनेव दग्धं; परासिक्तं विपुलं स्वं बलौघम्   ॥05-047-018॥</td></tr>
<tr><td>हतप्रवीरं विमुखं भयार्तं; पराङ्मुखं प्रायशोऽधृष्टयोधम्। <br>शस्त्रार्चिषा भीमसेनेन दग्धं; तदा युद्धं धार्तराष्ट्रोऽन्वतप्स्यत्   ॥05-047-019॥</td></tr>
<tr><td>उपासङ्गादुद्धरन्दक्षिणेन; परःशतान्नकुलश्चित्रयोधी। <br>यदा रथाग्र्यो रथिनः प्रचेता; तदा युद्धं धार्तराष्ट्रोऽन्वतप्स्यत्   ॥05-047-020॥</td></tr>
<tr><td>सुखोचितो दुःखशय्यां वनेषु; दीर्घं कालं नकुलो यामशेत। <br>आशीविषः क्रुद्ध इव श्वसन्भृशं; तदा युद्धं धार्तराष्ट्रोऽन्वतप्स्यत्   ॥05-047-021॥</td></tr>
<tr><td>त्यक्तात्मानः पार्थिवायोधनाय; समादिष्टा धर्मराजेन वीराः। <br>रथैः शुभ्रैः सैन्यमभिद्रवन्तो; दृष्ट्वा पश्चात्तप्स्यते धार्तराष्ट्रः   ॥05-047-022॥</td></tr>
<tr><td>शिशून्कृतास्त्रानशिशुप्रकाशा;न्यदा द्रष्टा कौरवः पञ्च शूरान्। <br>त्यक्त्वा प्राणान्केकयानाद्रवन्त;स्तदा युद्धं धार्तराष्ट्रोऽन्वतप्स्यत्   ॥05-047-023॥</td></tr>
<tr><td>यदा गतोद्वाहमकूजनाक्षं; सुवर्णतारं रथमाततायी। <br>दान्तैर्युक्तं सहदेवोऽधिरूढः; शिरांसि राज्ञां क्षेप्स्यते मार्गणौघैः   ॥05-047-024॥</td></tr>
<tr><td>महाभये संप्रवृत्ते रथस्थं; विवर्तमानं समरे कृतास्त्रम्। <br>सर्वां दिशं संपतन्तं समीक्ष्य; तदा युद्धं धार्तराष्ट्रोऽन्वतप्स्यत्   ॥05-047-025॥</td></tr>
<tr><td>ह्रीनिषेधो निपुणः सत्यवादी; महाबलः सर्वधर्मोपपन्नः। <br>गान्धारिमार्च्छंस्तुमुले क्षिप्रकारी; क्षेप्ता जनान्सहदेवस्तरस्वी   ॥05-047-026॥</td></tr>
<tr><td>यदा द्रष्टा द्रौपदेयान्महेषू;ञ्शूरान्कृतास्त्रान्रथयुद्धकोविदान्। <br>आशीविषान्घोरविषानिवायत;स्तदा युद्धं धार्तराष्ट्रोऽन्वतप्स्यत्   ॥05-047-027॥</td></tr>
<tr><td>यदाभिमन्युः परवीरघाती; शरैः परान्मेघ इवाभिवर्षन्। <br>विगाहिता कृष्णसमः कृतास्त्र;स्तदा युद्धं धार्तराष्ट्रोऽन्वतप्स्यत्   ॥05-047-028॥</td></tr>
<tr><td>यदा द्रष्टा बालमबालवीर्यं; द्विषच्चमूं मृत्युमिवापतन्तम्। <br>सौभद्रमिन्द्रप्रतिमं कृतास्त्रं; तदा युद्धं धार्तराष्ट्रोऽन्वतप्स्यत्   ॥05-047-029॥</td></tr>
<tr><td>प्रभद्रकाः शीघ्रतरा युवानो; विशारदाः सिंहसमानवीर्याः। <br>यदा क्षेप्तारो धार्तराष्ट्रान्ससैन्यां;स्तदा युद्धं धार्तराष्ट्रोऽन्वतप्स्यत्   ॥05-047-030॥</td></tr>
<tr><td>वृद्धौ विराटद्रुपदौ महारथौ; पृथक्चमूभ्यामभिवर्तमानौ। <br>यदा द्रष्टारौ धार्तराष्ट्रान्ससैन्यां;स्तदा युद्धं धार्तराष्ट्रोऽन्वतप्स्यत्   ॥05-047-031॥</td></tr>
<tr><td>यदा कृतास्त्रो द्रुपदः प्रचिन्व;ञ्शिरांसि यूनां समरे रथस्थः। <br>क्रुद्धः शरैश्छेत्स्यति चापमुक्तै;स्तदा युद्धं धार्तराष्ट्रोऽन्वतप्स्यत्   ॥05-047-032॥</td></tr>
<tr><td>यदा विराटः परवीरघाती; मर्मान्तरे शत्रुचमूं प्रवेष्टा। <br>मत्स्यैः सार्धमनृशंसरूपै;स्तदा युद्धं धार्तराष्ट्रोऽन्वतप्स्यत्   ॥05-047-033॥</td></tr>
<tr><td>ज्येष्ठं मात्स्यानामनृशंसरूपं; विराटपुत्रं रथिनं पुरस्तात्। <br>यदा द्रष्टा दंशितं पाण्डवार्थे; तदा युद्धं धार्तराष्ट्रोऽन्वतप्स्यत्   ॥05-047-034॥</td></tr>
<tr><td>रणे हते कौरवाणां प्रवीरे; शिखण्डिना सत्तमे शंतनूजे। <br>न जातु नः शत्रवो धारयेयु;रसंशयं सत्यमेतद्ब्रवीमि   ॥05-047-035॥</td></tr>
<tr><td>यदा शिखण्डी रथिनः प्रचिन्व;न्भीष्मं रथेनाभियाता वरूथी। <br>दिव्यैर्हयैरवमृद्नन्रथौघां;स्तदा युद्धं धार्तराष्ट्रोऽन्वतप्स्यत्   ॥05-047-036॥</td></tr>
<tr><td>यदा द्रष्टा सृञ्जयानामनीके; धृष्टद्युम्नं प्रमुखे रोचमानम्। <br>अस्त्रं यस्मै गुह्यमुवाच धीमा;न्द्रोणस्तदा तप्स्यति धार्तराष्ट्रः   ॥05-047-037॥</td></tr>
<tr><td>यदा स सेनापतिरप्रमेयः; पराभवन्निषुभिर्धार्तराष्ट्रान्। <br>द्रोणं रणे शत्रुसहोऽभियाता; तदा युद्धं धार्तराष्ट्रोऽन्वतप्स्यत्   ॥05-047-038॥</td></tr>
<tr><td>ह्रीमान्मनीषी बलवान्मनस्वी; स लक्ष्मीवान्सोमकानां प्रबर्हः। <br>न जातु तं शत्रवोऽन्ये सहेर;न्येषां स स्यादग्रणीर्वृष्णिसिंहः   ॥05-047-039॥</td></tr>
<tr><td>ब्रूयाच्च मा प्रवृणीष्वेति लोके; युद्धेऽद्वितीयं सचिवं रथस्थम्। <br>शिनेर्नप्तारं प्रवृणीम सात्यकिं; महाबलं वीतभयं कृतास्त्रम्   ॥05-047-040॥</td></tr>
<tr><td>यदा शिनीनामधिपो मयोक्तः; शरैः परान्मेघ इव प्रवर्षन्। <br>प्रच्छादयिष्यञ्शरजालेन योधां;स्तदा युद्धं धार्तराष्ट्रोऽन्वतप्स्यत्   ॥05-047-041॥</td></tr>
<tr><td>यदा धृतिं कुरुते योत्स्यमानः; स दीर्घबाहुर्दृढधन्वा महात्मा। <br>सिंहस्येव गन्धमाघ्राय गावः; संवेष्टन्ते शत्रवोऽस्माद्यथाग्नेः   ॥05-047-042॥</td></tr>
<tr><td>स दीर्घबाहुर्दृढधन्वा महात्मा; भिन्द्याद्गिरीन्संहरेत्सर्वलोकान्। <br>अस्त्रे कृती निपुणः क्षिप्रहस्तो; दिवि स्थितः सूर्य इवाभिभाति   ॥05-047-043॥</td></tr>
<tr><td>चित्रः सूक्ष्मः सुकृतो यादवस्य; अस्त्रे योगो वृष्णिसिंहस्य भूयान्। <br>यथाविधं योगमाहुः प्रशस्तं; सर्वैर्गुणैः सात्यकिस्तैरुपेतः   ॥05-047-044॥</td></tr>
<tr><td>हिरण्मयं श्वेतहयैश्चतुर्भि;र्यदा युक्तं स्यन्दनं माधवस्य। <br>द्रष्टा युद्धे सात्यकेर्वै सुयोधन;स्तदा तप्स्यत्यकृतात्मा स मन्दः   ॥05-047-045॥</td></tr>
<tr><td>यदा रथं हेममणिप्रकाशं; श्वेताश्वयुक्तं वानरकेतुमुग्रम्। <br>द्रष्टा रणे संयतं केशवेन; तदा तप्स्यत्यकृतात्मा स मन्दः   ॥05-047-046॥</td></tr>
<tr><td>यदा मौर्व्यास्तलनिष्पेषमुग्रं; महाशब्दं वज्रनिष्पेषतुल्यम्। <br>विधूयमानस्य महारणे मया; गाण्डीवस्य श्रोष्यति मन्दबुद्धिः   ॥05-047-047॥</td></tr>
<tr><td>तदा मूढो धृतराष्ट्रस्य पुत्र;स्तप्ता युद्धे दुर्मतिर्दुःसहायः। <br>दृष्ट्वा सैन्यं बाणवर्षान्धकारं; प्रभज्यन्तं गोकुलवद्रणाग्रे   ॥05-047-048॥</td></tr>
<tr><td>बलाहकादुच्चरन्तीव विद्यु;त्सहस्रघ्नी द्विषतां संगमेषु। <br>अस्थिच्छिदो मर्मभिदो वमेच्छरां;स्तदा युद्धं धार्तराष्ट्रोऽन्वतप्स्यत्   ॥05-047-049॥</td></tr>
<tr><td>यदा द्रष्टा ज्यामुखाद्बाणसंघा;न्गाण्डीवमुक्तान्पततः शिताग्रान्। <br>नागान्हयान्वर्मिणश्चाददानां;स्तदा युद्धं धार्तराष्ट्रोऽन्वतप्स्यत्   ॥05-047-050॥</td></tr>
<tr><td>यदा मन्दः परबाणान्विमुक्ता;न्ममेषुभिर्ह्रियमाणान्प्रतीपम्। <br>तिर्यग्विद्वांश्छिद्यमानान्क्षुरप्रै;स्तदा युद्धं धार्तराष्ट्रोऽन्वतप्स्यत्   ॥05-047-051॥</td></tr>
<tr><td>यदा विपाठा मद्भुजविप्रमुक्ता; द्विजाः फलानीव महीरुहाग्रात्। <br>प्रच्छेत्तार उत्तमाङ्गानि यूनां; तदा युद्धं धार्तराष्ट्रोऽन्वतप्स्यत्   ॥05-047-052॥</td></tr>
<tr><td>यदा द्रष्टा पततः स्यन्दनेभ्यो; महागजेभ्योऽश्वगतांश्च योधान्। <br>शरैर्हतान्पातितांश्चैव रङ्गे; तदा युद्धं धार्तराष्ट्रोऽन्वतप्स्यत्   ॥05-047-053॥</td></tr>
<tr><td>पदातिसंघान्रथसंघान्समन्ता;द्व्यात्ताननः काल इवाततेषुः। <br>प्रणोत्स्यामि ज्वलितैर्बाणवर्षैः; शत्रूंस्तदा तप्स्यति मन्दबुद्धिः   ॥05-047-054॥</td></tr>
<tr><td>सर्वा दिशः संपतता रथेन; रजोध्वस्तं गाण्डिवेनापकृत्तम्। <br>यदा द्रष्टा स्वबलं संप्रमूढं; तदा पश्चात्तप्स्यति मन्दबुद्धिः   ॥05-047-055॥</td></tr>
<tr><td>कांदिग्भूतं छिन्नगात्रं विसंज्ञं; दुर्योधनो द्रक्ष्यति सर्वसैन्यम्। <br>हताश्ववीराग्र्यनरेन्द्रनागं; पिपासितं श्रान्तपत्रं भयार्तम्   ॥05-047-056॥</td></tr>
<tr><td>आर्तस्वरं हन्यमानं हतं च; विकीर्णकेशास्थिकपालसंघम्। <br>प्रजापतेः कर्म यथार्धनिष्ठितं; तदा दृष्ट्वा तप्स्यते मन्दबुद्धिः   ॥05-047-057॥</td></tr>
<tr><td>यदा रथे गाण्डिवं वासुदेवं; दिव्यं शङ्खं पाञ्चजन्यं हयांश्च। <br>तूणावक्षय्यौ देवदत्तं च मां च; द्रष्टा युद्धे धार्तराष्ट्रः समेतान्   ॥05-047-058॥</td></tr>
<tr><td>उद्वर्तयन्दस्युसंघान्समेता;न्प्रवर्तयन्युगमन्यद्युगान्ते। <br>यदा धक्ष्याम्यग्निवत्कौरवेयां;स्तदा तप्ता धृतराष्ट्रः सपुत्रः   ॥05-047-059॥</td></tr>
<tr><td>सहभ्राता सहपुत्रः ससैन्यो; भ्रष्टैश्वर्यः क्रोधवशोऽल्पचेताः। <br>दर्पस्यान्ते विहिते वेपमानः; पश्चान्मन्दस्तप्स्यति धार्तराष्ट्रः   ॥05-047-060॥</td></tr>
<tr><td>पूर्वाह्णे मां कृतजप्यं कदाचि;द्विप्रः प्रोवाचोदकान्ते मनोज्ञम्। <br>कर्तव्यं ते दुष्करं कर्म पार्थ; योद्धव्यं ते शत्रुभिः सव्यसाचिन्   ॥05-047-061॥</td></tr>
<tr><td>इन्द्रो वा ते हरिवान्वज्रहस्तः; पुरस्ताद्यातु समरेऽरीन्विनिघ्नन्। <br>सुग्रीवयुक्तेन रथेन वा ते; पश्चात्कृष्णो रक्षतु वासुदेवः   ॥05-047-062॥</td></tr>
<tr><td>वव्रे चाहं वज्रहस्तान्महेन्द्रा;दस्मिन्युद्धे वासुदेवं सहायम्। <br>स मे लब्धो दस्युवधाय कृष्णो; मन्ये चैतद्विहितं दैवतैर्मे   ॥05-047-063॥</td></tr>
<tr><td>अयुध्यमानो मनसापि यस्य; जयं कृष्णः पुरुषस्याभिनन्देत्। <br>ध्रुवं सर्वान्सोऽभ्यतीयादमित्रा;न्सेन्द्रान्देवान्मानुषे नास्ति चिन्ता   ॥05-047-064॥</td></tr>
<tr><td>स बाहुभ्यां सागरमुत्तितीर्षे;न्महोदधिं सलिलस्याप्रमेयम्। <br>तेजस्विनं कृष्णमत्यन्तशूरं; युद्धेन यो वासुदेवं जिगीषेत्   ॥05-047-065॥</td></tr>
<tr><td>गिरिं य इच्छेत तलेन भेत्तुं; शिलोच्चयं श्वेतमतिप्रमाणम्। <br>तस्यैव पाणिः सनखो विशीर्ये;न्न चापि किंचित्स गिरेस्तु कुर्यात्   ॥05-047-066॥</td></tr>
<tr><td>अग्निं समिद्धं शमयेद्भुजाभ्यां; चन्द्रं च सूर्यं च निवारयेत। <br>हरेद्देवानाममृतं प्रसह्य; युद्धेन यो वासुदेवं जिगीषेत्   ॥05-047-067॥</td></tr>
<tr><td>यो रुक्मिणीमेकरथेन भोज्या;मुत्साद्य राज्ञां विषयं प्रसह्य। <br>उवाह भार्यां यशसा ज्वलन्तीं; यस्यां जज्ञे रौक्मिणेयो महात्मा   ॥05-047-068॥</td></tr>
<tr><td>अयं गान्धारांस्तरसा संप्रमथ्य; जित्वा पुत्रान्नग्नजितः समग्रान्। <br>बद्धं मुमोच विनदन्तं प्रसह्य; सुदर्शनीयं देवतानां ललामम्   ॥05-047-069॥</td></tr>
<tr><td>अयं कवाटे निजघान पाण्ड्यं; तथा कलिङ्गान्दन्तकूरे ममर्द। <br>अनेन दग्धा वर्षपूगान्विनाथा; वाराणसी नगरी संबभूव   ॥05-047-070॥</td></tr>
<tr><td>यं स्म युद्धे मन्यतेऽन्यैरजेय;मेकलव्यं नाम निषादराजम्। <br>वेगेनेव शैलमभिहत्य जम्भः; शेते स कृष्णेन हतः परासुः   ॥05-047-071॥</td></tr>
<tr><td>तथोग्रसेनस्य सुतं प्रदुष्टं; वृष्ण्यन्धकानां मध्यगां तपन्तम्। <br>अपातयद्बलदेवद्वितीयो; हत्वा ददौ चोग्रसेनाय राज्यम्   ॥05-047-072॥</td></tr>
<tr><td>अयं सौभं योधयामास खस्थं; विभीषणं मायया शाल्वराजम्। <br>सौभद्वारि प्रत्यगृह्णाच्छतघ्नीं; दोर्भ्यां क एनं विषहेत मर्त्यः   ॥05-047-073॥</td></tr>
<tr><td>प्राग्ज्योतिषं नाम बभूव दुर्गं; पुरं घोरमसुराणामसह्यम्। <br>महाबलो नरकस्तत्र भौमो; जहारादित्या मणिकुण्डले शुभे   ॥05-047-074॥</td></tr>
<tr><td>न तं देवाः सह शक्रेण सेहिरे; समागता आहरणाय भीताः। <br>दृष्ट्वा च ते विक्रमं केशवस्य; बलं तथैवास्त्रमवारणीयम्   ॥05-047-075॥</td></tr>
<tr><td>जानन्तोऽस्य प्रकृतिं केशवस्य; न्ययोजयन्दस्युवधाय कृष्णम्। <br>स तत्कर्म प्रतिशुश्राव दुष्कर;मैश्वर्यवान्सिद्धिषु वासुदेवः   ॥05-047-076॥</td></tr>
<tr><td>निर्मोचने षट्सहस्राणि हत्वा; संछिद्य पाशान्सहसा क्षुरान्तान्। <br>मुरं हत्वा विनिहत्यौघराक्षसं; निर्मोचनं चापि जगाम वीरः   ॥05-047-077॥</td></tr>
<tr><td>तत्रैव तेनास्य बभूव युद्धं; महाबलेनातिबलस्य विष्णोः। <br>शेते स कृष्णेन हतः परासु;र्वातेनेव मथितः कर्णिकारः   ॥05-047-078॥</td></tr>
<tr><td>आहृत्य कृष्णो मणिकुण्डले ते; हत्वा च भौमं नरकं मुरं च। <br>श्रिया वृतो यशसा चैव धीमा;न्प्रत्याजगामाप्रतिमप्रभावः   ॥05-047-079॥</td></tr>
<tr><td>तस्मै वरानददंस्तत्र देवा; दृष्ट्वा भीमं कर्म रणे कृतं तत्। <br>श्रमश्च ते युध्यमानस्य न स्या;दाकाशे वा अप्सु चैव क्रमः स्यात्   ॥05-047-080॥</td></tr>
<tr><td>शस्त्राणि गात्रे च न ते क्रमेर;न्नित्येव कृष्णश्च ततः कृतार्थः। <br>एवंरूपे वासुदेवेऽप्रमेये; महाबले गुणसंपत्सदैव   ॥05-047-081॥</td></tr>
<tr><td>तमसह्यं विष्णुमनन्तवीर्य;माशंसते धार्तराष्ट्रो बलेन। <br>यदा ह्येनं तर्कयते दुरात्मा; तच्चाप्ययं सहतेऽस्मान्समीक्ष्य   ॥05-047-082॥</td></tr>
<tr><td>पर्यागतं मम कृष्णस्य चैव; यो मन्यते कलहं संप्रयुज्य। <br>शक्यं हर्तुं पाण्डवानां ममत्वं; तद्वेदिता संयुगं तत्र गत्वा   ॥05-047-083॥</td></tr>
<tr><td>नमस्कृत्वा शांतनवाय राज्ञे; द्रोणायाथो सहपुत्राय चैव। <br>शारद्वतायाप्रतिद्वन्द्विने च; योत्स्याम्यहं राज्यमभीप्समानः   ॥05-047-084॥</td></tr>
<tr><td>धर्मेणास्त्रं नियतं तस्य मन्ये; यो योत्स्यते पाण्डवैर्धर्मचारी। <br>मिथ्याग्लहे निर्जिता वै नृशंसैः; संवत्सरान्द्वादश पाण्डुपुत्राः   ॥05-047-085॥</td></tr>
<tr><td>अवाप्य कृच्छ्रं विहितं ह्यरण्ये; दीर्घं कालं चैकमज्ञातचर्याम्। <br>ते ह्यकस्माज्जीवितं पाण्डवानां; न मृष्यन्ते धार्तराष्ट्राः पदस्थाः   ॥05-047-086॥</td></tr>
<tr><td>ते चेदस्मान्युध्यमानाञ्जयेयु;र्देवैरपीन्द्रप्रमुखैः सहायैः। <br>धर्मादधर्मश्चरितो गरीया;निति ध्रुवं नास्ति कृतं न साधु   ॥05-047-087॥</td></tr>
<tr><td>न चेदिमं पुरुषं कर्मबद्धं; न चेदस्मान्मन्यतेऽसौ विशिष्टान्। <br>आशंसेऽहं वासुदेवद्वितीयो; दुर्योधनं सानुबन्धं निहन्तुम्   ॥05-047-088॥</td></tr>
<tr><td>न चेदिदं कर्म नरेषु बद्धं; न विद्यते पुरुषस्य स्वकर्म। <br>इदं च तच्चापि समीक्ष्य नूनं; पराजयो धार्तराष्ट्रस्य साधुः   ॥05-047-089॥</td></tr>
<tr><td>प्रत्यक्षं वः कुरवो यद्ब्रवीमि; युध्यमाना धार्तराष्ट्रा न सन्ति। <br>अन्यत्र युद्धात्कुरवः परीप्स;न्न युध्यतां शेष इहास्ति कश्चित्   ॥05-047-090॥</td></tr>
<tr><td>हत्वा त्वहं धार्तराष्ट्रान्सकर्णा;न्राज्यं कुरूणामवजेता समग्रम्। <br>यद्वः कार्यं तत्कुरुध्वं यथास्व;मिष्टान्दारानात्मजांश्चोपभुङ्क्त   ॥05-047-091॥</td></tr>
<tr><td>अप्येवं नो ब्राह्मणाः सन्ति वृद्धा; बहुश्रुताः शीलवन्तः कुलीनाः। <br>सांवत्सरा ज्योतिषि चापि युक्ता; नक्षत्रयोगेषु च निश्चयज्ञाः   ॥05-047-092॥</td></tr>
<tr><td>उच्चावचं दैवयुक्तं रहस्यं; दिव्याः प्रश्ना मृगचक्रा मुहूर्ताः। <br>क्षयं महान्तं कुरुसृञ्जयानां; निवेदयन्ते पाण्डवानां जयं च   ॥05-047-093॥</td></tr>
<tr><td>तथा हि नो मन्यतेऽजातशत्रुः; संसिद्धार्थो द्विषतां निग्रहाय। <br>जनार्दनश्चाप्यपरोक्षविद्यो; न संशयं पश्यति वृष्णिसिंहः   ॥05-047-094॥</td></tr>
<tr><td>अहं च जानामि भविष्यरूपं; पश्यामि बुद्ध्या स्वयमप्रमत्तः। <br>दृष्टिश्च मे न व्यथते पुराणी; युध्यमाना धार्तराष्ट्रा न सन्ति   ॥05-047-095॥</td></tr>
<tr><td>अनालब्धं जृम्भति गाण्डिवं धनु;रनालब्धा कम्पति मे धनुर्ज्या। <br>बाणाश्च मे तूणमुखाद्विसृज्य; मुहुर्मुहुर्गन्तुमुशन्ति चैव   ॥05-047-096॥</td></tr>
<tr><td>सैक्यः कोशान्निःसरति प्रसन्नो; हित्वेव जीर्णामुरगस्त्वचं स्वाम्। <br>ध्वजे वाचो रौद्ररूपा वदन्ति; कदा रथो योक्ष्यते ते किरीटिन्   ॥05-047-097॥</td></tr>
<tr><td>गोमायुसंघाश्च वदन्ति रात्रौ; रक्षांस्यथो निष्पतन्त्यन्तरिक्षात्। <br>मृगाः शृगालाः शितिकण्ठाश्च काका; गृध्रा बडाश्चैव तरक्षवश्च   ॥05-047-098॥</td></tr>
<tr><td>सुपर्णपाताश्च पतन्ति पश्चा;द्दृष्ट्वा रथं श्वेतहयप्रयुक्तम्। <br>अहं ह्येकः पार्थिवान्सर्वयोधा;ञ्शरान्वर्षन्मृत्युलोकं नयेयम्   ॥05-047-099॥</td></tr>
<tr><td>समाददानः पृथगस्त्रमार्गा;न्यथाग्निरिद्धो गहनं निदाघे। <br>स्थूणाकर्णं पाशुपतं च घोरं; तथा ब्रह्मास्त्रं यच्च शक्रो विवेद   ॥05-047-100॥</td></tr>
<tr><td>वधे धृतो वेगवतः प्रमुञ्च;न्नाहं प्रजाः किंचिदिवावशिष्ये। <br>शान्तिं लप्स्ये परमो ह्येष भावः; स्थिरो मम ब्रूहि गावल्गणे तान्   ॥05-047-101॥</td></tr>
<tr><td>नित्यं पुनः सचिवैर्यैरवोच;द्देवानपीन्द्रप्रमुखान्सहायान्। <br>तैर्मन्यते कलहं संप्रयुज्य; स धार्तराष्ट्रः पश्यत मोहमस्य   ॥05-047-102॥</td></tr>
<tr><td>वृद्धो भीष्मः शांतनवः कृपश्च; द्रोणः सपुत्रो विदुरश्च धीमान्। <br>एते सर्वे यद्वदन्ते तदस्तु; आयुष्मन्तः कुरवः सन्तु सर्वे   ॥05-047-103॥</td></tr>
</table>
<table border = "1"><tr><td>Verse</td></tr>
<tr><td> वैशंपायन उवाच। <br>दुर्योधने धार्तराष्ट्रे तद्वचोऽप्रतिनन्दति। <br>तूष्णींभूतेषु सर्वेषु समुत्तस्थुर्नरेश्वराः   ॥05-065-001॥</td></tr>
<tr><td>उत्थितेषु महाराज पृथिव्यां सर्वराजसु। <br>रहिते संजयं राजा परिप्रष्टुं प्रचक्रमे   ॥05-065-002॥</td></tr>
<tr><td>आशंसमानो विजयं तेषां पुत्रवशानुगः। <br>आत्मनश्च परेषां च पाण्डवानां च निश्चयम्   ॥05-065-003॥</td></tr>
<tr><td> धृतराष्ट्र उवाच। <br>गावल्गणे ब्रूहि नः सारफल्गु; स्वसेनायां यावदिहास्ति किंचित्। <br>त्वं पाण्डवानां निपुणं वेत्थ सर्वं; किमेषां ज्यायः किमु तेषां कनीयः   ॥05-065-004॥</td></tr>
<tr><td>त्वमेतयोः सारवित्सर्वदर्शी; धर्मार्थयोर्निपुणो निश्चयज्ञः। <br>स मे पृष्टः संजय ब्रूहि सर्वं; युध्यमानाः कतरेऽस्मिन्न सन्ति   ॥05-065-005॥</td></tr>
<tr><td> संजय उवाच। <br>न त्वां ब्रूयां रहिते जातु किंचि;दसूया हि त्वां प्रसहेत राजन्। <br>आनयस्व पितरं संशितव्रतं; गांधारीं च महिषीमाजमीढ   ॥05-065-006॥</td></tr>
<tr><td>तौ तेऽसूयां विनयेतां नरेन्द्र; धर्मज्ञौ तौ निपुणौ निश्चयज्ञौ। <br>तयोस्तु त्वां संनिधौ तद्वदेयं; कृत्स्नं मतं वासुदेवार्जुनाभ्याम्   ॥05-065-007॥</td></tr>
<tr><td> वैशंपायन उवाच। <br>ततस्तन्मतमाज्ञाय संजयस्यात्मजस्य च। <br>अभ्युपेत्य महाप्राज्ञः कृष्णद्वैपायनोऽब्रवीत्   ॥05-065-008॥</td></tr>
<tr><td>संपृच्छते धृतराष्ट्राय संजय; आचक्ष्व सर्वं यावदेषोऽनुयुङ्क्ते। <br>सर्वं यावद्वेत्थ तस्मिन्यथाव;द्याथातथ्यं वासुदेवेऽर्जुने च   ॥05-065-009॥</td></tr>
</table>
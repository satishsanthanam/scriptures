Verse
 वैशंपायन उवाच। <br>एवमुक्त्वा महाप्राज्ञो धृतराष्ट्रः सुयोधनम्। <br>पुनरेव महाभागः संजयं पर्यपृच्छत   ॥05-064-001॥
ब्रूहि संजय यच्छेषं वासुदेवादनन्तरम्। <br>यदर्जुन उवाच त्वां परं कौतूहलं हि मे   ॥05-064-002॥
 संजय उवाच। <br>वासुदेववचः श्रुत्वा कुन्तीपुत्रो धनंजयः। <br>उवाच काले दुर्धर्षो वासुदेवस्य शृण्वतः   ॥05-064-003॥
पितामहं शांतनवं धृतराष्ट्रं च संजय। <br>द्रोणं कृपं च कर्णं च महाराजं च बाह्लिकम्   ॥05-064-004॥
द्रौणिं च सोमदत्तं च शकुनिं चापि सौबलम्। <br>दुःशासनं शलं चैव पुरुमित्रं विविंशतिम्   ॥05-064-005॥
विकर्णं चित्रसेनं च जयत्सेनं च पार्थिवम्। <br>विन्दानुविन्दावावन्त्यौ दुर्मुखं चापि कौरवम्   ॥05-064-006॥
सैन्धवं दुःसहं चैव भूरिश्रवसमेव च। <br>भगदत्तं च राजानं जलसंधं च पार्थिवम्   ॥05-064-007॥
ये चाप्यन्ये पार्थिवास्तत्र योद्धुं; समागताः कौरवाणां प्रियार्थम्। <br>मुमूर्षवः पाण्डवाग्नौ प्रदीप्ते; समानीता धार्तराष्ट्रेण सूत   ॥05-064-008॥
यथान्यायं कौशलं वन्दनं च; समागता मद्वचनेन वाच्याः। <br>इदं ब्रूयाः संजय राजमध्ये; सुयोधनं पापकृतां प्रधानम्   ॥05-064-009॥
अमर्षणं दुर्मतिं राजपुत्रं; पापात्मानं धार्तराष्ट्रं सुलुब्धम्। <br>सर्वं ममैतद्वचनं समग्रं; सहामात्यं संजय श्रावयेथाः   ॥05-064-010॥
एवं प्रतिष्ठाप्य धनंजयो मां; ततोऽर्थवद्धर्मवच्चापि वाक्यम्। <br>प्रोवाचेदं वासुदेवं समीक्ष्य; पार्थो धीमाँल्लोहितान्तायताक्षः   ॥05-064-011॥
यथा श्रुतं ते वदतो महात्मनो; मधुप्रवीरस्य वचः समाहितम्। <br>तथैव वाच्यं भवता हि मद्वचः; समागतेषु क्षितिपेषु सर्वशः   ॥05-064-012॥
शराग्निधूमे रथनेमिनादिते; धनुःस्रुवेणास्त्रबलापहारिणा। <br>यथा न होमः क्रियते महामृधे; तथा समेत्य प्रयतध्वमादृताः   ॥05-064-013॥
न चेत्प्रयच्छध्वममित्रघातिनो; युधिष्ठिरस्यांशमभीप्सितं स्वकम्। <br>नयामि वः स्वाश्वपदातिकुञ्जरा;न्दिशं पितॄणामशिवां शितैः शरैः   ॥05-064-014॥
ततोऽहमामन्त्र्य चतुर्भुजं हरिं; धनंजयं चैव नमस्य सत्वरः। <br>जवेन संप्राप्त इहामरद्युते; तवान्तिकं प्रापयितुं वचो महत्   ॥05-064-015॥

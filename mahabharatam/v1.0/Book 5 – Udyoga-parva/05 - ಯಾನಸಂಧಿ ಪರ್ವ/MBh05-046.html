<table border = "1"><tr><td>Verse</td></tr>
<tr><td> वैशंपायन उवाच। <br>एवं सनत्सुजातेन विदुरेण च धीमता। <br>सार्धं कथयतो राज्ञः सा व्यतीयाय शर्वरी   ॥05-046-001॥</td></tr>
<tr><td>तस्यां रजन्यां व्युष्टायां राजानः सर्व एव ते। <br>सभामाविविशुर्हृष्टाः सूतस्योपदिदृक्षया   ॥05-046-002॥</td></tr>
<tr><td>शुश्रूषमाणाः पार्थानां वचो धर्मार्थसंहितम्। <br>धृतराष्ट्रमुखाः सर्वे ययू राजसभां शुभाम्   ॥05-046-003॥</td></tr>
<tr><td>सुधावदातां विस्तीर्णां कनकाजिरभूषिताम्। <br>चन्द्रप्रभां सुरुचिरां सिक्तां परमवारिणा   ॥05-046-004॥</td></tr>
<tr><td>रुचिरैरासनैः स्तीर्णां काञ्चनैर्दारवैरपि। <br>अश्मसारमयैर्दान्तैः स्वास्तीर्णैः सोत्तरच्छदैः   ॥05-046-005॥</td></tr>
<tr><td>भीष्मो द्रोणः कृपः शल्यः कृतवर्मा जयद्रथः। <br>अश्वत्थामा विकर्णश्च सोमदत्तश्च बाह्लिकः   ॥05-046-006॥</td></tr>
<tr><td>विदुरश्च महाप्राज्ञो युयुत्सुश्च महारथः। <br>सर्वे च सहिताः शूराः पार्थिवा भरतर्षभ। <br>धृतराष्ट्रं पुरस्कृत्य विविशुस्तां सभां शुभाम्   ॥05-046-007॥</td></tr>
<tr><td>दुःशासनश्चित्रसेनः शकुनिश्चापि सौबलः। <br>दुर्मुखो दुःसहः कर्ण उलूकोऽथ विविंशतिः   ॥05-046-008॥</td></tr>
<tr><td>कुरुराजं पुरस्कृत्य दुर्योधनममर्षणम्। <br>विविशुस्तां सभां राजन्सुराः शक्रसदो यथा   ॥05-046-009॥</td></tr>
<tr><td>आविशद्भिस्तदा राजञ्शूरैः परिघबाहुभिः। <br>शुशुभे सा सभा राजन्सिंहैरिव गिरेर्गुहा   ॥05-046-010॥</td></tr>
<tr><td>ते प्रविश्य महेष्वासाः सभां समितिशोभनाः। <br>आसनानि महार्हाणि भेजिरे सूर्यवर्चसः   ॥05-046-011॥</td></tr>
<tr><td>आसनस्थेषु सर्वेषु तेषु राजसु भारत। <br>द्वाःस्थो निवेदयामास सूतपुत्रमुपस्थितम्   ॥05-046-012॥</td></tr>
<tr><td>अयं स रथ आयाति योऽयासीत्पाण्डवान्प्रति। <br>दूतो नस्तूर्णमायातः सैन्धवैः साधुवाहिभिः   ॥05-046-013॥</td></tr>
<tr><td>उपयाय तु स क्षिप्रं रथात्प्रस्कन्द्य कुण्डली। <br>प्रविवेश सभां पूर्णां महीपालैर्महात्मभिः   ॥05-046-014॥</td></tr>
<tr><td> संजय उवाच। <br>प्राप्तोऽस्मि पाण्डवान्गत्वा तद्विजानीत कौरवाः। <br>यथावयः कुरून्सर्वान्प्रतिनन्दन्ति पाण्डवाः   ॥05-046-015॥</td></tr>
<tr><td>अभिवादयन्ति वृद्धांश्च वयस्यांश्च वयस्यवत्। <br>यूनश्चाभ्यवदन्पार्थाः प्रतिपूज्य यथावयः   ॥05-046-016॥</td></tr>
<tr><td>यथाहं धृतराष्ट्रेण शिष्टः पूर्वमितो गतः। <br>अब्रुवं पाण्डवान्गत्वा तन्निबोधत पार्थिवाः   ॥05-046-017॥</td></tr>
</table>
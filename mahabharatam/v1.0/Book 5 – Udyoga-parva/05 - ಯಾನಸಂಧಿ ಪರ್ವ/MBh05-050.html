<table border = "1"><tr><td>Verse</td></tr>
<tr><td> धृतराष्ट्र उवाच। <br>सर्व एते महोत्साहा ये त्वया परिकीर्तिताः। <br>एकतस्त्वेव ते सर्वे समेता भीम एकतः   ॥05-050-001॥</td></tr>
<tr><td>भीमसेनाद्धि मे भूयो भयं संजायते महत्। <br>क्रुद्धादमर्षणात्तात व्याघ्रादिव महारुरोः   ॥05-050-002॥</td></tr>
<tr><td>जागर्मि रात्रयः सर्वा दीर्घमुष्णं च निःश्वसन्। <br>भीतो वृकोदरात्तात सिंहात्पशुरिवाबलः   ॥05-050-003॥</td></tr>
<tr><td>न हि तस्य महाबाहोः शक्रप्रतिमतेजसः। <br>सैन्येऽस्मिन्प्रतिपश्यामि य एनं विषहेद्युधि   ॥05-050-004॥</td></tr>
<tr><td>अमर्षणश्च कौन्तेयो दृढवैरश्च पाण्डवः। <br>अनर्महासी सोन्मादस्तिर्यक्प्रेक्षी महास्वनः   ॥05-050-005॥</td></tr>
<tr><td>महावेगो महोत्साहो महाबाहुर्महाबलः। <br>मन्दानां मम पुत्राणां युद्धेनान्तं करिष्यति   ॥05-050-006॥</td></tr>
<tr><td>ऊरुग्राहगृहीतानां गदां बिभ्रद्वृकोदरः। <br>कुरूणामृषभो युद्धे दण्डपाणिरिवान्तकः   ॥05-050-007॥</td></tr>
<tr><td>शैक्यायसमयीं घोरां गदां काञ्चनभूषिताम्। <br>मनसाहं प्रपश्यामि ब्रह्मदण्डमिवोद्यतम्   ॥05-050-008॥</td></tr>
<tr><td>यथा रुरूणां यूथेषु सिंहो जातबलश्चरेत्। <br>मामकेषु तथा भीमो बलेषु विचरिष्यति   ॥05-050-009॥</td></tr>
<tr><td>सर्वेषां मम पुत्राणां स एकः क्रूरविक्रमः। <br>बह्वाशी विप्रतीपश्च बाल्येऽपि रभसः सदा   ॥05-050-010॥</td></tr>
<tr><td>उद्वेपते मे हृदयं यदा दुर्योधनादयः। <br>बाल्येऽपि तेन युध्यन्तो वारणेनेव मर्दिताः   ॥05-050-011॥</td></tr>
<tr><td>तस्य वीर्येण संक्लिष्टा नित्यमेव सुता मम। <br>स एव हेतुर्भेदस्य भीमो भीमपराक्रमः   ॥05-050-012॥</td></tr>
<tr><td>ग्रसमानमनीकानि नरवारणवाजिनाम्। <br>पश्यामीवाग्रतो भीमं क्रोधमूर्छितमाहवे   ॥05-050-013॥</td></tr>
<tr><td>अस्त्रे द्रोणार्जुनसमं वायुवेगसमं जवे। <br>संजयाचक्ष्व मे शूरं भीमसेनममर्षणम्   ॥05-050-014॥</td></tr>
<tr><td>अतिलाभं तु मन्येऽहं यत्तेन रिपुघातिना। <br>तदैव न हताः सर्वे मम पुत्रा मनस्विना   ॥05-050-015॥</td></tr>
<tr><td>येन भीमबला यक्षा राक्षसाश्च समाहताः। <br>कथं तस्य रणे वेगं मानुषः प्रसहिष्यति   ॥05-050-016॥</td></tr>
<tr><td>न स जातु वशे तस्थौ मम बालोऽपि संजय। <br>किं पुनर्मम दुष्पुत्रैः क्लिष्टः संप्रति पाण्डवः   ॥05-050-017॥</td></tr>
<tr><td>निष्ठुरः स च नैष्ठुर्याद्भज्येदपि न संनमेत्। <br>तिर्यक्प्रेक्षी संहतभ्रूः कथं शाम्येद्वृकोदरः   ॥05-050-018॥</td></tr>
<tr><td>बृहदंसोऽप्रतिबलो गौरस्ताल इवोद्गतः। <br>प्रमाणतो भीमसेनः प्रादेशेनाधिकोऽर्जुनात्   ॥05-050-019॥</td></tr>
<tr><td>जवेन वाजिनोऽत्येति बलेनात्येति कुञ्जरान्। <br>अव्यक्तजल्पी मध्वक्षो मध्यमः पाण्डवो बली   ॥05-050-020॥</td></tr>
<tr><td>इति बाल्ये श्रुतः पूर्वं मया व्यासमुखात्पुरा। <br>रूपतो वीर्यतश्चैव याथातथ्येन पाण्डवः   ॥05-050-021॥</td></tr>
<tr><td>आयसेन स दण्डेन रथान्नागान्हयान्नरान्। <br>हनिष्यति रणे क्रुद्धो भीमः प्रहरतां वरः   ॥05-050-022॥</td></tr>
<tr><td>अमर्षी नित्यसंरब्धो रौद्रः क्रूरपराक्रमः। <br>मम तात प्रतीपानि कुर्वन्पूर्वं विमानितः   ॥05-050-023॥</td></tr>
<tr><td>निष्कीर्णामायसीं स्थूलां सुपर्वां काञ्चनीं गदाम्। <br>शतघ्नीं शतनिर्ह्रादां कथं शक्ष्यन्ति मे सुताः   ॥05-050-024॥</td></tr>
<tr><td>अपारमप्लवागाधं समुद्रं शरवेगिनम्। <br>भीमसेनमयं दुर्गं तात मन्दास्तितीर्षवः   ॥05-050-025॥</td></tr>
<tr><td>क्रोशतो मे न शृण्वन्ति बालाः पण्डितमानिनः। <br>विषमं नावबुध्यन्ते प्रपातं मधुदर्शिनः   ॥05-050-026॥</td></tr>
<tr><td>संयुगं ये करिष्यन्ति नररूपेण वायुना। <br>नियतं चोदिता धात्रा सिंहेनेव महामृगाः   ॥05-050-027॥</td></tr>
<tr><td>शैक्यां तात चतुष्किष्कुं षडस्रिममितौजसम्। <br>प्रहितां दुःखसंस्पर्शां कथं शक्ष्यन्ति मे सुताः   ॥05-050-028॥</td></tr>
<tr><td>गदां भ्रामयतस्तस्य भिन्दतो हस्तिमस्तकान्। <br>सृक्किणी लेलिहानस्य बाष्पमुत्सृजतो मुहुः   ॥05-050-029॥</td></tr>
<tr><td>उद्दिश्य पातान्पततः कुर्वतो भैरवान्रवान्। <br>प्रतीपान्पततो मत्तान्कुञ्जरान्प्रतिगर्जतः   ॥05-050-030॥</td></tr>
<tr><td>विगाह्य रथमार्गेषु वरानुद्दिश्य निघ्नतः। <br>अग्नेः प्रज्वलितस्येव अपि मुच्येत मे प्रजा   ॥05-050-031॥</td></tr>
<tr><td>वीथीं कुर्वन्महाबाहुर्द्रावयन्मम वाहिनीम्। <br>नृत्यन्निव गदापाणिर्युगान्तं दर्शयिष्यति   ॥05-050-032॥</td></tr>
<tr><td>प्रभिन्न इव मातङ्गः प्रभञ्जन्पुष्पितान्द्रुमान्। <br>प्रवेक्ष्यति रणे सेनां पुत्राणां मे वृकोदरः   ॥05-050-033॥</td></tr>
<tr><td>कुर्वन्रथान्विपुरुषान्विध्वजान्भग्नपुष्करान्। <br>आरुजन्पुरुषव्याघ्रो रथिनः सादिनस्तथा   ॥05-050-034॥</td></tr>
<tr><td>गङ्गावेग इवानूपांस्तीरजान्विविधान्द्रुमान्। <br>प्रवेक्ष्यति महासेनां पुत्राणां मम संजय   ॥05-050-035॥</td></tr>
<tr><td>वशं नूनं गमिष्यन्ति भीमसेनबलार्दिताः। <br>मम पुत्राश्च भृत्याश्च राजानश्चैव संजय   ॥05-050-036॥</td></tr>
<tr><td>येन राजा महावीर्यः प्रविश्यान्तःपुरं पुरा। <br>वासुदेवसहायेन जरासंधो निपातितः   ॥05-050-037॥</td></tr>
<tr><td>कृत्स्नेयं पृथिवी देवी जरासंधेन धीमता। <br>मागधेन्द्रेण बलिना वशे कृत्वा प्रतापिता   ॥05-050-038॥</td></tr>
<tr><td>भीष्मप्रतापात्कुरवो नयेनान्धकवृष्णयः। <br>ते न तस्य वशं जग्मुः केवलं दैवमेव वा   ॥05-050-039॥</td></tr>
<tr><td>स गत्वा पाण्डुपुत्रेण तरसा बाहुशालिना। <br>अनायुधेन वीरेण निहतः किं ततोऽधिकम्   ॥05-050-040॥</td></tr>
<tr><td>दीर्घकालेन संसिक्तं विषमाशीविषो यथा। <br>स मोक्ष्यति रणे तेजः पुत्रेषु मम संजय   ॥05-050-041॥</td></tr>
<tr><td>महेन्द्र इव वज्रेण दानवान्देवसत्तमः। <br>भीमसेनो गदापाणिः सूदयिष्यति मे सुतान्   ॥05-050-042॥</td></tr>
<tr><td>अविषह्यमनावार्यं तीव्रवेगपराक्रमम्। <br>पश्यामीवातिताम्राक्षमापतन्तं वृकोदरम्   ॥05-050-043॥</td></tr>
<tr><td>अगदस्याप्यधनुषो विरथस्य विवर्मणः। <br>बाहुभ्यां युध्यमानस्य कस्तिष्ठेदग्रतः पुमान्   ॥05-050-044॥</td></tr>
<tr><td>भीष्मो द्रोणश्च विप्रोऽयं कृपः शारद्वतस्तथा। <br>जानन्त्येते यथैवाहं वीर्यज्ञस्तस्य धीमतः   ॥05-050-045॥</td></tr>
<tr><td>आर्यव्रतं तु जानन्तः संगरान्न बिभित्सवः। <br>सेनामुखेषु स्थास्यन्ति मामकानां नरर्षभाः   ॥05-050-046॥</td></tr>
<tr><td>बलीयः सर्वतो दिष्टं पुरुषस्य विशेषतः। <br>पश्यन्नपि जयं तेषां न नियच्छामि यत्सुतान्   ॥05-050-047॥</td></tr>
<tr><td>ते पुराणं महेष्वासा मार्गमैन्द्रं समास्थिताः। <br>त्यक्ष्यन्ति तुमुले प्राणान्रक्षन्तः पार्थिवं यशः   ॥05-050-048॥</td></tr>
<tr><td>यथैषां मामकास्तात तथैषां पाण्डवा अपि। <br>पौत्रा भीष्मस्य शिष्याश्च द्रोणस्य च कृपस्य च   ॥05-050-049॥</td></tr>
<tr><td>यत्त्वस्मदाश्रयं किंचिद्दत्तमिष्टं च संजय। <br>तस्यापचितिमार्यत्वात्कर्तारः स्थविरास्त्रयः   ॥05-050-050॥</td></tr>
<tr><td>आददानस्य शस्त्रं हि क्षत्रधर्मं परीप्सतः। <br>निधनं ब्राह्मणस्याजौ वरमेवाहुरुत्तमम्   ॥05-050-051॥</td></tr>
<tr><td>स वै शोचामि सर्वान्वै ये युयुत्सन्ति पाण्डवान्। <br>विक्रुष्टं विदुरेणादौ तदेतद्भयमागतम्   ॥05-050-052॥</td></tr>
<tr><td>न तु मन्ये विघाताय ज्ञानं दुःखस्य संजय। <br>भवत्यतिबले ह्येतज्ज्ञानमप्युपघातकम्   ॥05-050-053॥</td></tr>
<tr><td>ऋषयो ह्यपि निर्मुक्ताः पश्यन्तो लोकसंग्रहान्। <br>सुखे भवन्ति सुखिनस्तथा दुःखेन दुःखिताः   ॥05-050-054॥</td></tr>
<tr><td>किं पुनर्योऽहमासक्तस्तत्र तत्र सहस्रधा। <br>पुत्रेषु राज्यदारेषु पौत्रेष्वपि च बन्धुषु   ॥05-050-055॥</td></tr>
<tr><td>संशये तु महत्यस्मिन्किं नु मे क्षममुत्तमम्। <br>विनाशं ह्येव पश्यामि कुरूणामनुचिन्तयन्   ॥05-050-056॥</td></tr>
<tr><td>द्यूतप्रमुखमाभाति कुरूणां व्यसनं महत्। <br>मन्देनैश्वर्यकामेन लोभात्पापमिदं कृतम्   ॥05-050-057॥</td></tr>
<tr><td>मन्ये पर्यायधर्मोऽयं कालस्यात्यन्तगामिनः। <br>चक्रे प्रधिरिवासक्तो नास्य शक्यं पलायितुम्   ॥05-050-058॥</td></tr>
<tr><td>किं नु कार्यं कथं कुर्यां क्व नु गच्छामि संजय। <br>एते नश्यन्ति कुरवो मन्दाः कालवशं गताः   ॥05-050-059॥</td></tr>
<tr><td>अवशोऽहं पुरा तात पुत्राणां निहते शते। <br>श्रोष्यामि निनदं स्त्रीणां कथं मां मरणं स्पृशेत्   ॥05-050-060॥</td></tr>
<tr><td>यथा निदाघे ज्वलनः समिद्धो; दहेत्कक्षं वायुना चोद्यमानः। <br>गदाहस्तः पाण्डवस्तद्वदेव; हन्ता मदीयान्सहितोऽर्जुनेन   ॥05-050-061॥</td></tr>
</table>
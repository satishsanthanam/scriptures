<table border = "1"><tr><td>Verse</td></tr>
<tr><td> संजय उवाच। <br>अर्जुनो वासुदेवश्च धन्विनौ परमार्चितौ। <br>कामादन्यत्र संभूतौ सर्वाभावाय संमितौ   ॥05-066-001॥</td></tr>
<tr><td>द्यामन्तरं समास्थाय यथायुक्तं मनस्विनः। <br>चक्रं तद्वासुदेवस्य मायया वर्तते विभो   ॥05-066-002॥</td></tr>
<tr><td>सापह्नवं पाण्डवेषु पाण्डवानां सुसंमतम्। <br>सारासारबलं ज्ञात्वा तत्समासेन मे शृणु   ॥05-066-003॥</td></tr>
<tr><td>नरकं शम्बरं चैव कंसं चैद्यं च माधवः। <br>जितवान्घोरसंकाशान्क्रीडन्निव जनार्दनः   ॥05-066-004॥</td></tr>
<tr><td>पृथिवीं चान्तरिक्षं च द्यां चैव पुरुषोत्तमः। <br>मनसैव विशिष्टात्मा नयत्यात्मवशं वशी   ॥05-066-005॥</td></tr>
<tr><td>भूयो भूयो हि यद्राजन्पृच्छसे पाण्डवान्प्रति। <br>सारासारबलं ज्ञातुं तन्मे निगदतः शृणु   ॥05-066-006॥</td></tr>
<tr><td>एकतो वा जगत्कृत्स्नमेकतो वा जनार्दनः। <br>सारतो जगतः कृत्स्नादतिरिक्तो जनार्दनः   ॥05-066-007॥</td></tr>
<tr><td>भस्म कुर्याज्जगदिदं मनसैव जनार्दनः। <br>न तु कृत्स्नं जगच्छक्तं भस्म कर्तुं जनार्दनम्   ॥05-066-008॥</td></tr>
<tr><td>यतः सत्यं यतो धर्मो यतो ह्रीरार्जवं यतः। <br>ततो भवति गोविन्दो यतः कृष्णस्ततो जयः   ॥05-066-009॥</td></tr>
<tr><td>पृथिवीं चान्तरिक्षं च दिवं च पुरुषोत्तमः। <br>विचेष्टयति भूतात्मा क्रीडन्निव जनार्दनः   ॥05-066-010॥</td></tr>
<tr><td>स कृत्वा पाण्डवान्सत्रं लोकं संमोहयन्निव। <br>अधर्मनिरतान्मूढान्दग्धुमिच्छति ते सुतान्   ॥05-066-011॥</td></tr>
<tr><td>कालचक्रं जगच्चक्रं युगचक्रं च केशवः। <br>आत्मयोगेन भगवान्परिवर्तयतेऽनिशम्   ॥05-066-012॥</td></tr>
<tr><td>कालस्य च हि मृत्योश्च जङ्गमस्थावरस्य च। <br>ईशते भगवानेकः सत्यमेतद्ब्रवीमि ते   ॥05-066-013॥</td></tr>
<tr><td>ईशन्नपि महायोगी सर्वस्य जगतो हरिः। <br>कर्माण्यारभते कर्तुं कीनाश इव दुर्बलः   ॥05-066-014॥</td></tr>
<tr><td>तेन वञ्चयते लोकान्मायायोगेन केशवः। <br>ये तमेव प्रपद्यन्ते न ते मुह्यन्ति मानवाः   ॥05-066-015॥</td></tr>
</table>
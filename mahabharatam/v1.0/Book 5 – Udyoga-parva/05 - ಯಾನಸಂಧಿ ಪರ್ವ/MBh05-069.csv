Verse
 धृतराष्ट्र उवाच। <br>चक्षुष्मतां वै स्पृहयामि संजय; द्रक्ष्यन्ति ये वासुदेवं समीपे। <br>विभ्राजमानं वपुषा परेण; प्रकाशयन्तं प्रदिशो दिशश्च   ॥05-069-001॥
ईरयन्तं भारतीं भारताना;मभ्यर्चनीयां शंकरीं सृञ्जयानाम्। <br>बुभूषद्भिर्ग्रहणीयामनिन्द्यां; परासूनामग्रहणीयरूपाम्   ॥05-069-002॥
समुद्यन्तं सात्वतमेकवीरं; प्रणेतारमृषभं यादवानाम्। <br>निहन्तारं क्षोभणं शात्रवाणां; मुष्णन्तं च द्विषतां वै यशांसि   ॥05-069-003॥
द्रष्टारो हि कुरवस्तं समेता; महात्मानं शत्रुहणं वरेण्यम्। <br>ब्रुवन्तं वाचमनृशंसरूपां; वृष्णिश्रेष्ठं मोहयन्तं मदीयान्   ॥05-069-004॥
ऋषिं सनातनतमं विपश्चितं; वाचः समुद्रं कलशं यतीनाम्। <br>अरिष्टनेमिं गरुडं सुपर्णं; पतिं प्रजानां भुवनस्य धाम   ॥05-069-005॥
सहस्रशीर्षं पुरुषं पुराण;मनादिमध्यान्तमनन्तकीर्तिम्। <br>शुक्रस्य धातारमजं जनित्रं; परं परेभ्यः शरणं प्रपद्ये   ॥05-069-006॥
त्रैलोक्यनिर्माणकरं जनित्रं; देवासुराणामथ नागरक्षसाम्। <br>नराधिपानां विदुषां प्रधान;मिन्द्रानुजं तं शरणं प्रपद्ये   ॥05-069-007॥

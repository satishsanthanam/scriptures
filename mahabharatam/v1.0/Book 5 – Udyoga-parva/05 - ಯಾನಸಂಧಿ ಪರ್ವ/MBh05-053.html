<table border = "1"><tr><td>Verse</td></tr>
<tr><td> संजय उवाच। <br>एवमेतन्महाराज यथा वदसि भारत। <br>युद्धे विनाशः क्षत्रस्य गाण्डीवेन प्रदृश्यते   ॥05-053-001॥</td></tr>
<tr><td>इदं तु नाभिजानामि तव धीरस्य नित्यशः। <br>यत्पुत्रवशमागच्छेः सत्त्वज्ञः सव्यसाचिनः   ॥05-053-002॥</td></tr>
<tr><td>नैष कालो महाराज तव शश्वत्कृतागसः। <br>त्वया ह्येवादितः पार्था निकृता भरतर्षभ   ॥05-053-003॥</td></tr>
<tr><td>पिता श्रेष्ठः सुहृद्यश्च सम्यक्प्रणिहितात्मवान्। <br>आस्थेयं हि हितं तेन न द्रोग्धा गुरुरुच्यते   ॥05-053-004॥</td></tr>
<tr><td>इदं जितमिदं लब्धमिति श्रुत्वा पराजितान्। <br>द्यूतकाले महाराज स्मयसे स्म कुमारवत्   ॥05-053-005॥</td></tr>
<tr><td>परुषाण्युच्यमानान्स्म पुरा पार्थानुपेक्षसे। <br>कृत्स्नं राज्यं जयन्तीति प्रपातं नानुपश्यसि   ॥05-053-006॥</td></tr>
<tr><td>पित्र्यं राज्यं महाराज कुरवस्ते सजाङ्गलाः। <br>अथ वीरैर्जितां भूमिमखिलां प्रत्यपद्यथाः   ॥05-053-007॥</td></tr>
<tr><td>बाहुवीर्यार्जिता भूमिस्तव पार्थैर्निवेदिता। <br>मयेदं कृतमित्येव मन्यसे राजसत्तम   ॥05-053-008॥</td></tr>
<tr><td>ग्रस्तान्गन्धर्वराजेन मज्जतो ह्यप्लवेऽम्भसि। <br>आनिनाय पुनः पार्थः पुत्रांस्ते राजसत्तम   ॥05-053-009॥</td></tr>
<tr><td>कुमारवच्च स्मयसे द्यूते विनिकृतेषु यत्। <br>पाण्डवेषु वनं राजन्प्रव्रजत्सु पुनः पुनः   ॥05-053-010॥</td></tr>
<tr><td>प्रवर्षतः शरव्रातानर्जुनस्य शितान्बहून्। <br>अप्यर्णवा विशुष्येयुः किं पुनर्मांसयोनयः   ॥05-053-011॥</td></tr>
<tr><td>अस्यतां फल्गुनः श्रेष्ठो गाण्डीवं धनुषां वरम्। <br>केशवः सर्वभूतानां चक्राणां च सुदर्शनम्   ॥05-053-012॥</td></tr>
<tr><td>वानरो रोचमानश्च केतुः केतुमतां वरः। <br>एवमेतानि सरथो वहञ्श्वेतहयो रणे। <br>क्षपयिष्यति नो राजन्कालचक्रमिवोद्यतम्   ॥05-053-013॥</td></tr>
<tr><td>तस्याद्य वसुधा राजन्निखिला भरतर्षभ। <br>यस्य भीमार्जुनौ योधौ स राजा राजसत्तम   ॥05-053-014॥</td></tr>
<tr><td>तथा भीमहतप्रायां मज्जन्तीं तव वाहिनीम्। <br>दुर्योधनमुखा दृष्ट्वा क्षयं यास्यन्ति कौरवाः   ॥05-053-015॥</td></tr>
<tr><td>न हि भीमभयाद्भीता लप्स्यन्ते विजयं विभो। <br>तव पुत्रा महाराज राजानश्चानुसारिणः   ॥05-053-016॥</td></tr>
<tr><td>मत्स्यास्त्वामद्य नार्चन्ति पाञ्चालाश्च सकेकयाः। <br>शाल्वेयाः शूरसेनाश्च सर्वे त्वामवजानते। <br>पार्थं ह्येते गताः सर्वे वीर्यज्ञास्तस्य धीमतः   ॥05-053-017॥</td></tr>
<tr><td>अनर्हानेव तु वधे धर्मयुक्तान्विकर्मणा। <br>सर्वोपायैर्नियन्तव्यः सानुगः पापपूरुषः। <br>तव पुत्रो महाराज नात्र शोचितुमर्हसि   ॥05-053-018॥</td></tr>
<tr><td>द्यूतकाले मया चोक्तं विदुरेण च धीमता। <br>यदिदं ते विलपितं पाण्डवान्प्रति भारत। <br>अनीशेनेव राजेन्द्र सर्वमेतन्निरर्थकम्   ॥05-053-019॥</td></tr>
</table>
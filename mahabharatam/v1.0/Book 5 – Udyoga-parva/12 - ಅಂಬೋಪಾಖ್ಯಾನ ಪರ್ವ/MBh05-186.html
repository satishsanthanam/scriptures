<table border = "1"><tr><td>Verse</td></tr>
<tr><td> भीष्म उवाच। <br>ततो हलहलाशब्दो दिवि राजन्महानभूत्। <br>प्रस्वापं भीष्म मा स्राक्षीरिति कौरवनन्दन   ॥05-186-001॥</td></tr>
<tr><td>अयुञ्जमेव चैवाहं तदस्त्रं भृगुनन्दने। <br>प्रस्वापं मां प्रयुञ्जानं नारदो वाक्यमब्रवीत्   ॥05-186-002॥</td></tr>
<tr><td>एते वियति कौरव्य दिवि देवगणाः स्थिताः। <br>ते त्वां निवारयन्त्यद्य प्रस्वापं मा प्रयोजय   ॥05-186-003॥</td></tr>
<tr><td>रामस्तपस्वी ब्रह्मण्यो ब्राह्मणश्च गुरुश्च ते। <br>तस्यावमानं कौरव्य मा स्म कार्षीः कथंचन   ॥05-186-004॥</td></tr>
<tr><td>ततोऽपश्यं दिविष्ठान्वै तानष्टौ ब्रह्मवादिनः। <br>ते मां स्मयन्तो राजेन्द्र शनकैरिदमब्रुवन्   ॥05-186-005॥</td></tr>
<tr><td>यथाह भरतश्रेष्ठ नारदस्तत्तथा कुरु। <br>एतद्धि परमं श्रेयो लोकानां भरतर्षभ   ॥05-186-006॥</td></tr>
<tr><td>ततश्च प्रतिसंहृत्य तदस्त्रं स्वापनं मृधे। <br>ब्रह्मास्त्रं दीपयां चक्रे तस्मिन्युधि यथाविधि   ॥05-186-007॥</td></tr>
<tr><td>ततो रामो रुषितो राजपुत्र; दृष्ट्वा तदस्त्रं विनिवर्तितं वै। <br>जितोऽस्मि भीष्मेण सुमन्दबुद्धि;रित्येव वाक्यं सहसा व्यमुञ्चत्   ॥05-186-008॥</td></tr>
<tr><td>ततोऽपश्यत्पितरं जामदग्न्यः; पितुस्तथा पितरं तस्य चान्यम्। <br>त एवैनं संपरिवार्य तस्थु;रूचुश्चैनं सान्त्वपूर्वं तदानीम्   ॥05-186-009॥</td></tr>
<tr><td>मा स्मैवं साहसं वत्स पुनः कार्षीः कथंचन। <br>भीष्मेण संयुगं गन्तुं क्षत्रियेण विशेषतः   ॥05-186-010॥</td></tr>
<tr><td>क्षत्रियस्य तु धर्मोऽयं यद्युद्धं भृगुनन्दन। <br>स्वाध्यायो व्रतचर्या च ब्राह्मणानां परं धनम्   ॥05-186-011॥</td></tr>
<tr><td>इदं निमित्ते कस्मिंश्चिदस्माभिरुपमन्त्रितम्। <br>शस्त्रधारणमत्युग्रं तच्च कार्यं कृतं त्वया   ॥05-186-012॥</td></tr>
<tr><td>वत्स पर्याप्तमेतावद्भीष्मेण सह संयुगे। <br>विमर्दस्ते महाबाहो व्यपयाहि रणादितः   ॥05-186-013॥</td></tr>
<tr><td>पर्याप्तमेतद्भद्रं ते तव कार्मुकधारणम्। <br>विसर्जयैतद्दुर्धर्ष तपस्तप्यस्व भार्गव   ॥05-186-014॥</td></tr>
<tr><td>एष भीष्मः शांतनवो देवैः सर्वैर्निवारितः। <br>निवर्तस्व रणादस्मादिति चैव प्रचोदितः   ॥05-186-015॥</td></tr>
<tr><td>रामेण सह मा योत्सीर्गुरुणेति पुनः पुनः। <br>न हि रामो रणे जेतुं त्वया न्याय्यः कुरूद्वह। <br>मानं कुरुष्व गाङ्गेय ब्राह्मणस्य रणाजिरे   ॥05-186-016॥</td></tr>
<tr><td>वयं तु गुरवस्तुभ्यं ततस्त्वां वारयामहे। <br>भीष्मो वसूनामन्यतमो दिष्ट्या जीवसि पुत्रक   ॥05-186-017॥</td></tr>
<tr><td>गाङ्गेयः शंतनोः पुत्रो वसुरेष महायशाः। <br>कथं त्वया रणे जेतुं राम शक्यो निवर्त वै   ॥05-186-018॥</td></tr>
<tr><td>अर्जुनः पाण्डवश्रेष्ठः पुरंदरसुतो बली। <br>नरः प्रजापतिर्वीरः पूर्वदेवः सनातनः   ॥05-186-019॥</td></tr>
<tr><td>सव्यसाचीति विख्यातस्त्रिषु लोकेषु वीर्यवान्। <br>भीष्ममृत्युर्यथाकालं विहितो वै स्वयंभुवा   ॥05-186-020॥</td></tr>
<tr><td>एवमुक्तः स पितृभिः पितॄन्रामोऽब्रवीदिदम्। <br>नाहं युधि निवर्तेयमिति मे व्रतमाहितम्   ॥05-186-021॥</td></tr>
<tr><td>न निवर्तितपूर्वं च कदाचिद्रणमूर्धनि। <br>निवर्त्यतामापगेयः कामं युद्धात्पितामहाः। <br>न त्वहं विनिवर्तिष्ये युद्धादस्मात्कथंचन   ॥05-186-022॥</td></tr>
<tr><td>ततस्ते मुनयो राजन्नृचीकप्रमुखास्तदा। <br>नारदेनैव सहिताः समागम्येदमब्रुवन्   ॥05-186-023॥</td></tr>
<tr><td>निवर्तस्व रणात्तात मानयस्व द्विजोत्तमान्। <br>नेत्यवोचमहं तांश्च क्षत्रधर्मव्यपेक्षया   ॥05-186-024॥</td></tr>
<tr><td>मम व्रतमिदं लोके नाहं युद्धात्कथंचन। <br>विमुखो विनिवर्तेयं पृष्ठतोऽभ्याहतः शरैः   ॥05-186-025॥</td></tr>
<tr><td>नाहं लोभान्न कार्पण्यान्न भयान्नार्थकारणात्। <br>त्यजेयं शाश्वतं धर्ममिति मे निश्चिता मतिः   ॥05-186-026॥</td></tr>
<tr><td>ततस्ते मुनयः सर्वे नारदप्रमुखा नृप। <br>भागीरथी च मे माता रणमध्यं प्रपेदिरे   ॥05-186-027॥</td></tr>
<tr><td>तथैवात्तशरो धन्वी तथैव दृढनिश्चयः। <br>स्थितोऽहमाहवे योद्धुं ततस्ते राममब्रुवन्। <br>समेत्य सहिता भूयः समरे भृगुनन्दनम्   ॥05-186-028॥</td></tr>
<tr><td>नावनीतं हि हृदयं विप्राणां शाम्य भार्गव। <br>राम राम निवर्तस्व युद्धादस्माद्द्विजोत्तम। <br>अवध्यो हि त्वया भीष्मस्त्वं च भीष्मस्य भार्गव   ॥05-186-029॥</td></tr>
<tr><td>एवं ब्रुवन्तस्ते सर्वे प्रतिरुध्य रणाजिरम्। <br>न्यासयां चक्रिरे शस्त्रं पितरो भृगुनन्दनम्   ॥05-186-030॥</td></tr>
<tr><td>ततोऽहं पुनरेवाथ तानष्टौ ब्रह्मवादिनः। <br>अद्राक्षं दीप्यमानान्वै ग्रहानष्टाविवोदितान्   ॥05-186-031॥</td></tr>
<tr><td>ते मां सप्रणयं वाक्यमब्रुवन्समरे स्थितम्। <br>प्रैहि रामं महाबाहो गुरुं लोकहितं कुरु   ॥05-186-032॥</td></tr>
<tr><td>दृष्ट्वा निवर्तितं रामं सुहृद्वाक्येन तेन वै। <br>लोकानां च हितं कुर्वन्नहमप्याददे वचः   ॥05-186-033॥</td></tr>
<tr><td>ततोऽहं राममासाद्य ववन्दे भृशविक्षतः। <br>रामश्चाभ्युत्स्मयन्प्रेम्णा मामुवाच महातपाः   ॥05-186-034॥</td></tr>
<tr><td>त्वत्समो नास्ति लोकेऽस्मिन्क्षत्रियः पृथिवीचरः। <br>गम्यतां भीष्म युद्धेऽस्मिंस्तोषितोऽहं भृशं त्वया   ॥05-186-035॥</td></tr>
<tr><td>मम चैव समक्षं तां कन्यामाहूय भार्गवः। <br>उवाच दीनया वाचा मध्ये तेषां तपस्विनाम्   ॥05-186-036॥</td></tr>
</table>
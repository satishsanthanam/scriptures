<table border = "1"><tr><td>Verse</td></tr>
<tr><td> भीष्म उवाच। <br>एवमुक्तस्तदा रामो जहि भीष्ममिति प्रभो। <br>उवाच रुदतीं कन्यां चोदयन्तीं पुनः पुनः   ॥05-177-001॥</td></tr>
<tr><td>काश्ये कामं न गृह्णामि शस्त्रं वै वरवर्णिनि। <br>ऋते ब्रह्मविदां हेतोः किमन्यत्करवाणि ते   ॥05-177-002॥</td></tr>
<tr><td>वाचा भीष्मश्च शाल्वश्च मम राज्ञि वशानुगौ। <br>भविष्यतोऽनवद्याङ्गि तत्करिष्यामि मा शुचः   ॥05-177-003॥</td></tr>
<tr><td>न तु शस्त्रं ग्रहीष्यामि कथंचिदपि भामिनि। <br>ऋते नियोगाद्विप्राणामेष मे समयः कृतः   ॥05-177-004॥</td></tr>
<tr><td> अम्बोवाच। <br>मम दुःखं भगवता व्यपनेयं यतस्ततः। <br>तत्तु भीष्मप्रसूतं मे तं जहीश्वर माचिरम्   ॥05-177-005॥</td></tr>
<tr><td> राम उवाच। <br>काशिकन्ये पुनर्ब्रूहि भीष्मस्ते चरणावुभौ। <br>शिरसा वन्दनार्होऽपि ग्रहीष्यति गिरा मम   ॥05-177-006॥</td></tr>
<tr><td> अम्बोवाच। <br>जहि भीष्मं रणे राम मम चेदिच्छसि प्रियम्। <br>प्रतिश्रुतं च यदि तत्सत्यं कर्तुमिहार्हसि   ॥05-177-007॥</td></tr>
<tr><td> भीष्म उवाच। <br>तयोः संवदतोरेवं राजन्रामाम्बयोस्तदा। <br>अकृतव्रणो जामदग्न्यमिदं वचनमब्रवीत्   ॥05-177-008॥</td></tr>
<tr><td>शरणागतां महाबाहो कन्यां न त्यक्तुमर्हसि। <br>जहि भीष्मं रणे राम गर्जन्तमसुरं यथा   ॥05-177-009॥</td></tr>
<tr><td>यदि भीष्मस्त्वयाहूतो रणे राम महामुने। <br>निर्जितोऽस्मीति वा ब्रूयात्कुर्याद्वा वचनं तव   ॥05-177-010॥</td></tr>
<tr><td>कृतमस्या भवेत्कार्यं कन्याया भृगुनन्दन। <br>वाक्यं सत्यं च ते वीर भविष्यति कृतं विभो   ॥05-177-011॥</td></tr>
<tr><td>इयं चापि प्रतिज्ञा ते तदा राम महामुने। <br>जित्वा वै क्षत्रियान्सर्वान्ब्राह्मणेषु प्रतिश्रुतम्   ॥05-177-012॥</td></tr>
<tr><td>ब्राह्मणः क्षत्रियो वैश्यः शूद्रश्चैव रणे यदि। <br>ब्रह्मद्विड्भविता तं वै हनिष्यामीति भार्गव   ॥05-177-013॥</td></tr>
<tr><td>शरणं हि प्रपन्नानां भीतानां जीवितार्थिनाम्। <br>न शक्ष्यामि परित्यागं कर्तुं जीवन्कथंचन   ॥05-177-014॥</td></tr>
<tr><td>यश्च क्षत्रं रणे कृत्स्नं विजेष्यति समागतम्। <br>दृप्तात्मानमहं तं च हनिष्यामीति भार्गव   ॥05-177-015॥</td></tr>
<tr><td>स एवं विजयी राम भीष्मः कुरुकुलोद्वहः। <br>तेन युध्यस्व संग्रामे समेत्य भृगुनन्दन   ॥05-177-016॥</td></tr>
<tr><td> राम उवाच। <br>स्मराम्यहं पूर्वकृतां प्रतिज्ञामृषिसत्तम। <br>तथैव च करिष्यामि यथा साम्नैव लप्स्यते   ॥05-177-017॥</td></tr>
<tr><td>कार्यमेतन्महद्ब्रह्मन्काशिकन्यामनोगतम्। <br>गमिष्यामि स्वयं तत्र कन्यामादाय यत्र सः   ॥05-177-018॥</td></tr>
<tr><td>यदि भीष्मो रणश्लाघी न करिष्यति मे वचः। <br>हनिष्याम्येनमुद्रिक्तमिति मे निश्चिता मतिः   ॥05-177-019॥</td></tr>
<tr><td>न हि बाणा मयोत्सृष्टाः सज्जन्तीह शरीरिणाम्। <br>कायेषु विदितं तुभ्यं पुरा क्षत्रियसंगरे   ॥05-177-020॥</td></tr>
<tr><td> भीष्म उवाच। <br>एवमुक्त्वा ततो रामः सह तैर्ब्रह्मवादिभिः। <br>प्रयाणाय मतिं कृत्वा समुत्तस्थौ महामनाः   ॥05-177-021॥</td></tr>
<tr><td>ततस्ते तामुषित्वा तु रजनीं तत्र तापसाः। <br>हुताग्नयो जप्तजप्याः प्रतस्थुर्मज्जिघांसया   ॥05-177-022॥</td></tr>
<tr><td>अभ्यगच्छत्ततो रामः सह तैर्ब्राह्मणर्षभैः। <br>कुरुक्षेत्रं महाराज कन्यया सह भारत   ॥05-177-023॥</td></tr>
<tr><td>न्यविशन्त ततः सर्वे परिगृह्य सरस्वतीम्। <br>तापसास्ते महात्मानो भृगुश्रेष्ठपुरस्कृताः   ॥05-177-024॥</td></tr>
</table>
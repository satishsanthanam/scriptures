<table border = "1"><tr><td>Verse</td></tr>
<tr><td> भीष्म उवाच। <br>ततोऽहं समनुज्ञाप्य कालीं सत्यवतीं तदा। <br>मन्त्रिणश्च द्विजांश्चैव तथैव च पुरोहितान्। <br>समनुज्ञासिषं कन्यां ज्येष्ठामम्बां नराधिप   ॥05-172-001॥</td></tr>
<tr><td>अनुज्ञाता ययौ सा तु कन्या शाल्वपतेः पुरम्। <br>वृद्धैर्द्विजातिभिर्गुप्ता धात्र्या चानुगता तदा। <br>अतीत्य च तमध्वानमाससाद नराधिपम्   ॥05-172-002॥</td></tr>
<tr><td>सा तमासाद्य राजानं शाल्वं वचनमब्रवीत्। <br>आगताहं महाबाहो त्वामुद्दिश्य महाद्युते   ॥05-172-003॥</td></tr>
<tr><td>तामब्रवीच्छाल्वपतिः स्मयन्निव विशां पते। <br>त्वयान्यपूर्वया नाहं भार्यार्थी वरवर्णिनि   ॥05-172-004॥</td></tr>
<tr><td>गच्छ भद्रे पुनस्तत्र सकाशं भारतस्य वै। <br>नाहमिच्छामि भीष्मेण गृहीतां त्वां प्रसह्य वै   ॥05-172-005॥</td></tr>
<tr><td>त्वं हि निर्जित्य भीष्मेण नीता प्रीतिमती तदा। <br>परामृश्य महायुद्धे निर्जित्य पृथिवीपतीन्। <br>नाहं त्वय्यन्यपूर्वायां भार्यार्थी वरवर्णिनि   ॥05-172-006॥</td></tr>
<tr><td>कथमस्मद्विधो राजा परपूर्वां प्रवेशयेत्। <br>नारीं विदितविज्ञानः परेषां धर्ममादिशन्। <br>यथेष्टं गम्यतां भद्रे मा ते कालोऽत्यगादयम्   ॥05-172-007॥</td></tr>
<tr><td>अम्बा तमब्रवीद्राजन्ननङ्गशरपीडिता। <br>मैवं वद महीपाल नैतदेवं कथंचन   ॥05-172-008॥</td></tr>
<tr><td>नास्मि प्रीतिमती नीता भीष्मेणामित्रकर्शन। <br>बलान्नीतास्मि रुदती विद्राव्य पृथिवीपतीन्   ॥05-172-009॥</td></tr>
<tr><td>भजस्व मां शाल्वपते भक्तां बालामनागसम्। <br>भक्तानां हि परित्यागो न धर्मेषु प्रशस्यते   ॥05-172-010॥</td></tr>
<tr><td>साहमामन्त्र्य गाङ्गेयं समरेष्वनिवर्तिनम्। <br>अनुज्ञाता च तेनैव तवैव गृहमागता   ॥05-172-011॥</td></tr>
<tr><td>न स भीष्मो महाबाहुर्मामिच्छति विशां पते। <br>भ्रातृहेतोः समारम्भो भीष्मस्येति श्रुतं मया   ॥05-172-012॥</td></tr>
<tr><td>भगिन्यौ मम ये नीते अम्बिकाम्बालिके नृप। <br>प्रादाद्विचित्रवीर्याय गाङ्गेयो हि यवीयसे   ॥05-172-013॥</td></tr>
<tr><td>यथा शाल्वपते नान्यं नरं ध्यामि कथंचन। <br>त्वामृते पुरुषव्याघ्र तथा मूर्धानमालभे   ॥05-172-014॥</td></tr>
<tr><td>न चान्यपूर्वा राजेन्द्र त्वामहं समुपस्थिता। <br>सत्यं ब्रवीमि शाल्वैतत्सत्येनात्मानमालभे   ॥05-172-015॥</td></tr>
<tr><td>भजस्व मां विशालाक्ष स्वयं कन्यामुपस्थिताम्। <br>अनन्यपूर्वां राजेन्द्र त्वत्प्रसादाभिकाङ्क्षिणीम्   ॥05-172-016॥</td></tr>
<tr><td>तामेवं भाषमाणां तु शाल्वः काशिपतेः सुताम्। <br>अत्यजद्भरतश्रेष्ठ त्वचं जीर्णामिवोरगः   ॥05-172-017॥</td></tr>
<tr><td>एवं बहुविधैर्वाक्यैर्याच्यमानस्तयानघ। <br>नाश्रद्दधच्छाल्वपतिः कन्याया भरतर्षभ   ॥05-172-018॥</td></tr>
<tr><td>ततः सा मन्युनाविष्टा ज्येष्ठा काशिपतेः सुता। <br>अब्रवीत्साश्रुनयना बाष्पविह्वलया गिरा   ॥05-172-019॥</td></tr>
<tr><td>त्वया त्यक्ता गमिष्यामि यत्र यत्र विशां पते। <br>तत्र मे सन्तु गतयः सन्तः सत्यं यथाब्रुवम्   ॥05-172-020॥</td></tr>
<tr><td>एवं संभाषमाणां तु नृशंसः शाल्वराट्तदा। <br>पर्यत्यजत कौरव्य करुणं परिदेवतीम्   ॥05-172-021॥</td></tr>
<tr><td>गच्छ गच्छेति तां शाल्वः पुनः पुनरभाषत। <br>बिभेमि भीष्मात्सुश्रोणि त्वं च भीष्मपरिग्रहः   ॥05-172-022॥</td></tr>
<tr><td>एवमुक्ता तु सा तेन शाल्वेनादीर्घदर्शिना। <br>निश्चक्राम पुराद्दीना रुदती कुररी यथा   ॥05-172-023॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>ततः प्रभाते राजेन्द्र सूर्ये विमल उद्गते। <br>भार्गवस्य मया सार्धं पुनर्युद्धमवर्तत   ॥05-183-001॥</td></tr>
<tr><td>ततो भ्रान्ते रथे तिष्ठन्रामः प्रहरतां वरः। <br>ववर्ष शरवर्षाणि मयि शक्र इवाचले   ॥05-183-002॥</td></tr>
<tr><td>तेन सूतो मम सुहृच्छरवर्षेण ताडितः। <br>निपपात रथोपस्थे मनो मम विषादयन्   ॥05-183-003॥</td></tr>
<tr><td>ततः सूतः स मेऽत्यर्थं कश्मलं प्राविशन्महत्। <br>पृथिव्यां च शराघातान्निपपात मुमोह च   ॥05-183-004॥</td></tr>
<tr><td>ततः सूतोऽजहात्प्राणान्रामबाणप्रपीडितः। <br>मुहूर्तादिव राजेन्द्र मां च भीराविशत्तदा   ॥05-183-005॥</td></tr>
<tr><td>ततः सूते हते राजन्क्षिपतस्तस्य मे शरान्। <br>प्रमत्तमनसो रामः प्राहिणोन्मृत्युसंमितान्   ॥05-183-006॥</td></tr>
<tr><td>ततः सूतव्यसनिनं विप्लुतं मां स भार्गवः। <br>शरेणाभ्यहनद्गाढं विकृष्य बलवद्धनुः   ॥05-183-007॥</td></tr>
<tr><td>स मे जत्र्वन्तरे राजन्निपत्य रुधिराशनः। <br>मयैव सह राजेन्द्र जगाम वसुधातलम्   ॥05-183-008॥</td></tr>
<tr><td>मत्वा तु निहतं रामस्ततो मां भरतर्षभ। <br>मेघवद्व्यनदच्चोच्चैर्जहृषे च पुनः पुनः   ॥05-183-009॥</td></tr>
<tr><td>तथा तु पतिते राजन्मयि रामो मुदा युतः। <br>उदक्रोशन्महानादं सह तैरनुयायिभिः   ॥05-183-010॥</td></tr>
<tr><td>मम तत्राभवन्ये तु कौरवाः पार्श्वतः स्थिताः। <br>आगता ये च युद्धं तज्जनास्तत्र दिदृक्षवः। <br>आर्तिं परमिकां जग्मुस्ते तदा मयि पातिते   ॥05-183-011॥</td></tr>
<tr><td>ततोऽपश्यं पातितो राजसिंह; द्विजानष्टौ सूर्यहुताशनाभान्। <br>ते मां समन्तात्परिवार्य तस्थुः; स्वबाहुभिः परिगृह्याजिमध्ये   ॥05-183-012॥</td></tr>
<tr><td>रक्ष्यमाणश्च तैर्विप्रैर्नाहं भूमिमुपास्पृशम्। <br>अन्तरिक्षे स्थितो ह्यस्मि तैर्विप्रैर्बान्धवैरिव। <br>स्वपन्निवान्तरिक्षे च जलबिन्दुभिरुक्षितः   ॥05-183-013॥</td></tr>
<tr><td>ततस्ते ब्राह्मणा राजन्नब्रुवन्परिगृह्य माम्। <br>मा भैरिति समं सर्वे स्वस्ति तेऽस्त्विति चासकृत्   ॥05-183-014॥</td></tr>
<tr><td>ततस्तेषामहं वाग्भिस्तर्पितः सहसोत्थितः। <br>मातरं सरितां श्रेष्ठामपश्यं रथमास्थिताम्   ॥05-183-015॥</td></tr>
<tr><td>हयाश्च मे संगृहीतास्तया वै; महानद्या संयति कौरवेन्द्र। <br>पादौ जनन्याः प्रतिपूज्य चाहं; तथार्ष्टिषेणं रथमभ्यरोहम्   ॥05-183-016॥</td></tr>
<tr><td>ररक्ष सा मम रथं हयांश्चोपस्कराणि च। <br>तामहं प्राञ्जलिर्भूत्वा पुनरेव व्यसर्जयम्   ॥05-183-017॥</td></tr>
<tr><td>ततोऽहं स्वयमुद्यम्य हयांस्तान्वातरंहसः। <br>अयुध्यं जामदग्न्येन निवृत्तेऽहनि भारत   ॥05-183-018॥</td></tr>
<tr><td>ततोऽहं भरतश्रेष्ठ वेगवन्तं महाबलम्। <br>अमुञ्चं समरे बाणं रामाय हृदयच्छिदम्   ॥05-183-019॥</td></tr>
<tr><td>ततो जगाम वसुधां बाणवेगप्रपीडितः। <br>जानुभ्यां धनुरुत्सृज्य रामो मोहवशं गतः   ॥05-183-020॥</td></tr>
<tr><td>ततस्तस्मिन्निपतिते रामे भूरिसहस्रदे। <br>आवव्रुर्जलदा व्योम क्षरन्तो रुधिरं बहु   ॥05-183-021॥</td></tr>
<tr><td>उल्काश्च शतशः पेतुः सनिर्घाताः सकम्पनाः। <br>अर्कं च सहसा दीप्तं स्वर्भानुरभिसंवृणोत्   ॥05-183-022॥</td></tr>
<tr><td>ववुश्च वाताः परुषाश्चलिता च वसुंधरा। <br>गृध्रा बडाश्च कङ्काश्च परिपेतुर्मुदा युताः   ॥05-183-023॥</td></tr>
<tr><td>दीप्तायां दिशि गोमायुर्दारुणं मुहुरुन्नदत्। <br>अनाहता दुन्दुभयो विनेदुर्भृशनिस्वनाः   ॥05-183-024॥</td></tr>
<tr><td>एतदौत्पातिकं घोरमासीद्भरतसत्तम। <br>विसंज्ञकल्पे धरणीं गते रामे महात्मनि   ॥05-183-025॥</td></tr>
<tr><td>ततो रविर्मन्दमरीचिमण्डलो; जगामास्तं पांसुपुञ्जावगाढः। <br>निशा व्यगाहत्सुखशीतमारुता; ततो युद्धं प्रत्यवहारयावः   ॥05-183-026॥</td></tr>
<tr><td>एवं राजन्नवहारो बभूव; ततः पुनर्विमलेऽभूत्सुघोरम्। <br>काल्यं काल्यं विंशतिं वै दिनानि; तथैव चान्यानि दिनानि त्रीणि   ॥05-183-027॥</td></tr>
</table>
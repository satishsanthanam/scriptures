<table border = "1"><tr><td>Verse</td></tr>
<tr><td> राम उवाच। <br>प्रत्यक्षमेतल्लोकानां सर्वेषामेव भामिनि। <br>यथा मया परं शक्त्या कृतं वै पौरुषं महत्   ॥05-187-001॥</td></tr>
<tr><td>न चैव युधि शक्नोमि भीष्मं शस्त्रभृतां वरम्। <br>विशेषयितुमत्यर्थमुत्तमास्त्राणि दर्शयन्   ॥05-187-002॥</td></tr>
<tr><td>एषा मे परमा शक्तिरेतन्मे परमं बलम्। <br>यथेष्टं गम्यतां भद्रे किमन्यद्वा करोमि ते   ॥05-187-003॥</td></tr>
<tr><td>भीष्ममेव प्रपद्यस्व न तेऽन्या विद्यते गतिः। <br>निर्जितो ह्यस्मि भीष्मेण महास्त्राणि प्रमुञ्चता   ॥05-187-004॥</td></tr>
<tr><td> भीष्म उवाच। <br>एवमुक्त्वा ततो रामो विनिःश्वस्य महामनाः। <br>तूष्णीमासीत्तदा कन्या प्रोवाच भृगुनन्दनम्   ॥05-187-005॥</td></tr>
<tr><td>भगवन्नेवमेवैतद्यथाह भगवांस्तथा। <br>अजेयो युधि भीष्मोऽयमपि देवैरुदारधीः   ॥05-187-006॥</td></tr>
<tr><td>यथाशक्ति यथोत्साहं मम कार्यं कृतं त्वया। <br>अनिधाय रणे वीर्यमस्त्राणि विविधानि च   ॥05-187-007॥</td></tr>
<tr><td>न चैष शक्यते युद्धे विशेषयितुमन्ततः। <br>न चाहमेनं यास्यामि पुनर्भीष्मं कथंचन   ॥05-187-008॥</td></tr>
<tr><td>गमिष्यामि तु तत्राहं यत्र भीष्मं तपोधन। <br>समरे पातयिष्यामि स्वयमेव भृगूद्वह   ॥05-187-009॥</td></tr>
<tr><td>एवमुक्त्वा ययौ कन्या रोषव्याकुललोचना। <br>तपसे धृतसंकल्पा मम चिन्तयती वधम्   ॥05-187-010॥</td></tr>
<tr><td>ततो महेन्द्रं सह तैर्मुनिभिर्भृगुसत्तमः। <br>यथागतं ययौ रामो मामुपामन्त्र्य भारत   ॥05-187-011॥</td></tr>
<tr><td>ततोऽहं रथमारुह्य स्तूयमानो द्विजातिभिः। <br>प्रविश्य नगरं मात्रे सत्यवत्यै न्यवेदयम्। <br>यथावृत्तं महाराज सा च मां प्रत्यनन्दत   ॥05-187-012॥</td></tr>
<tr><td>पुरुषांश्चादिशं प्राज्ञान्कन्यावृत्तान्तकर्मणि। <br>दिवसे दिवसे ह्यस्या गतजल्पितचेष्टितम्। <br>प्रत्याहरंश्च मे युक्ताः स्थिताः प्रियहिते मम   ॥05-187-013॥</td></tr>
<tr><td>यदैव हि वनं प्रायात्कन्या सा तपसे धृता। <br>तदैव व्यथितो दीनो गतचेता इवाभवम्   ॥05-187-014॥</td></tr>
<tr><td>न हि मां क्षत्रियः कश्चिद्वीर्येण विजयेद्युधि। <br>ऋते ब्रह्मविदस्तात तपसा संशितव्रतात्   ॥05-187-015॥</td></tr>
<tr><td>अपि चैतन्मया राजन्नारदेऽपि निवेदितम्। <br>व्यासे चैव भयात्कार्यं तौ चोभौ मामवोचताम्   ॥05-187-016॥</td></tr>
<tr><td>न विषादस्त्वया कार्यो भीष्म काशिसुतां प्रति। <br>दैवं पुरुषकारेण को निवर्तितुमुत्सहेत्   ॥05-187-017॥</td></tr>
<tr><td>सा तु कन्या महाराज प्रविश्याश्रममण्डलम्। <br>यमुनातीरमाश्रित्य तपस्तेपेऽतिमानुषम्   ॥05-187-018॥</td></tr>
<tr><td>निराहारा कृशा रूक्षा जटिला मलपङ्किनी। <br>षण्मासान्वायुभक्षा च स्थाणुभूता तपोधना   ॥05-187-019॥</td></tr>
<tr><td>यमुनातीरमासाद्य संवत्सरमथापरम्। <br>उदवासं निराहारा पारयामास भामिनी   ॥05-187-020॥</td></tr>
<tr><td>शीर्णपर्णेन चैकेन पारयामास चापरम्। <br>संवत्सरं तीव्रकोपा पादाङ्गुष्ठाग्रधिष्ठिता   ॥05-187-021॥</td></tr>
<tr><td>एवं द्वादश वर्षाणि तापयामास रोदसी। <br>निवर्त्यमानापि तु सा ज्ञातिभिर्नैव शक्यते   ॥05-187-022॥</td></tr>
<tr><td>ततोऽगमद्वत्सभूमिं सिद्धचारणसेविताम्। <br>आश्रमं पुण्यशीलानां तापसानां महात्मनाम्   ॥05-187-023॥</td></tr>
<tr><td>तत्र पुण्येषु देशेषु साप्लुताङ्गी दिवानिशम्। <br>व्यचरत्काशिकन्या सा यथाकामविचारिणी   ॥05-187-024॥</td></tr>
<tr><td>नन्दाश्रमे महाराज ततोलूकाश्रमे शुभे। <br>च्यवनस्याश्रमे चैव ब्रह्मणः स्थान एव च   ॥05-187-025॥</td></tr>
<tr><td>प्रयागे देवयजने देवारण्येषु चैव ह। <br>भोगवत्यां तथा राजन्कौशिकस्याश्रमे तथा   ॥05-187-026॥</td></tr>
<tr><td>माण्डव्यस्याश्रमे राजन्दिलीपस्याश्रमे तथा। <br>रामह्रदे च कौरव्य पैलगार्ग्यस्य चाश्रमे   ॥05-187-027॥</td></tr>
<tr><td>एतेषु तीर्थेषु तदा काशिकन्या विशां पते। <br>आप्लावयत गात्राणि तीव्रमास्थाय वै तपः   ॥05-187-028॥</td></tr>
<tr><td>तामब्रवीत्कौरवेय मम माता जलोत्थिता। <br>किमर्थं क्लिश्यसे भद्रे तथ्यमेतद्ब्रवीहि मे   ॥05-187-029॥</td></tr>
<tr><td>सैनामथाब्रवीद्राजन्कृताञ्जलिरनिन्दिता। <br>भीष्मो रामेण समरे न जितश्चारुलोचने   ॥05-187-030॥</td></tr>
<tr><td>कोऽन्यस्तमुत्सहेज्जेतुमुद्यतेषुं महीपतिम्। <br>साहं भीष्मविनाशाय तपस्तप्स्ये सुदारुणम्   ॥05-187-031॥</td></tr>
<tr><td>चरामि पृथिवीं देवि यथा हन्यामहं नृपम्। <br>एतद्व्रतफलं देहे परस्मिन्स्याद्यथा हि मे   ॥05-187-032॥</td></tr>
<tr><td>ततोऽब्रवीत्सागरगा जिह्मं चरसि भामिनि। <br>नैष कामोऽनवद्याङ्गि शक्यः प्राप्तुं त्वयाबले   ॥05-187-033॥</td></tr>
<tr><td>यदि भीष्मविनाशाय काश्ये चरसि वै व्रतम्। <br>व्रतस्था च शरीरं त्वं यदि नाम विमोक्ष्यसि। <br>नदी भविष्यसि शुभे कुटिला वार्षिकोदका   ॥05-187-034॥</td></tr>
<tr><td>दुस्तीर्था चानभिज्ञेया वार्षिकी नाष्टमासिकी। <br>भीमग्राहवती घोरा सर्वभूतभयंकरी   ॥05-187-035॥</td></tr>
<tr><td>एवमुक्त्वा ततो राजन्काशिकन्यां न्यवर्तत। <br>माता मम महाभागा स्मयमानेव भामिनी   ॥05-187-036॥</td></tr>
<tr><td>कदाचिदष्टमे मासि कदाचिद्दशमे तथा। <br>न प्राश्नीतोदकमपि पुनः सा वरवर्णिनी   ॥05-187-037॥</td></tr>
<tr><td>सा वत्सभूमिं कौरव्य तीर्थलोभात्ततस्ततः। <br>पतिता परिधावन्ती पुनः काशिपतेः सुता   ॥05-187-038॥</td></tr>
<tr><td>सा नदी वत्सभूम्यां तु प्रथिताम्बेति भारत। <br>वार्षिकी ग्राहबहुला दुस्तीर्था कुटिला तथा   ॥05-187-039॥</td></tr>
<tr><td>सा कन्या तपसा तेन भागार्धेन व्यजायत। <br>नदी च राजन्वत्सेषु कन्या चैवाभवत्तदा   ॥05-187-040॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>ततस्ते तापसाः सर्वे कार्यवन्तोऽभवंस्तदा। <br>तां कन्यां चिन्तयन्तो वै किं कार्यमिति धर्मिणः   ॥05-174-001॥</td></tr>
<tr><td>केचिदाहुः पितुर्वेश्म नीयतामिति तापसाः। <br>केचिदस्मदुपालम्भे मतिं चक्रुर्द्विजोत्तमाः   ॥05-174-002॥</td></tr>
<tr><td>केचिच्छाल्वपतिं गत्वा नियोज्यमिति मेनिरे। <br>नेति केचिद्व्यवस्यन्ति प्रत्याख्याता हि तेन सा   ॥05-174-003॥</td></tr>
<tr><td>एवं गते किं नु शक्यं भद्रे कर्तुं मनीषिभिः। <br>पुनरूचुश्च ते सर्वे तापसाः संशितव्रताः   ॥05-174-004॥</td></tr>
<tr><td>अलं प्रव्रजितेनेह भद्रे शृणु हितं वचः। <br>इतो गच्छस्व भद्रं ते पितुरेव निवेशनम्   ॥05-174-005॥</td></tr>
<tr><td>प्रतिपत्स्यति राजा स पिता ते यदनन्तरम्। <br>तत्र वत्स्यसि कल्याणि सुखं सर्वगुणान्विता। <br>न च तेऽन्या गतिर्न्याय्या भवेद्भद्रे यथा पिता   ॥05-174-006॥</td></tr>
<tr><td>पतिर्वापि गतिर्नार्याः पिता वा वरवर्णिनि। <br>गतिः पतिः समस्थाया विषमे तु पिता गतिः   ॥05-174-007॥</td></tr>
<tr><td>प्रव्रज्या हि सुदुःखेयं सुकुमार्या विशेषतः। <br>राजपुत्र्याः प्रकृत्या च कुमार्यास्तव भामिनि   ॥05-174-008॥</td></tr>
<tr><td>भद्रे दोषा हि विद्यन्ते बहवो वरवर्णिनि। <br>आश्रमे वै वसन्त्यास्ते न भवेयुः पितुर्गृहे   ॥05-174-009॥</td></tr>
<tr><td>ततस्तु तेऽब्रुवन्वाक्यं ब्राह्मणास्तां तपस्विनीम्। <br>त्वामिहैकाकिनीं दृष्ट्वा निर्जने गहने वने। <br>प्रार्थयिष्यन्ति राजेन्द्रास्तस्मान्मैवं मनः कृथाः   ॥05-174-010॥</td></tr>
<tr><td> अम्बोवाच। <br>न शक्यं काशिनगरीं पुनर्गन्तुं पितुर्गृहान्। <br>अवज्ञाता भविष्यामि बान्धवानां न संशयः   ॥05-174-011॥</td></tr>
<tr><td>उषिता ह्यन्यथा बाल्ये पितुर्वेश्मनि तापसाः। <br>नाहं गमिष्ये भद्रं वस्तत्र यत्र पिता मम। <br>तपस्तप्तुमभीप्सामि तापसैः परिपालिता   ॥05-174-012॥</td></tr>
<tr><td>यथा परेऽपि मे लोके न स्यादेवं महात्ययः। <br>दौर्भाग्यं ब्राह्मणश्रेष्ठास्तस्मात्तप्स्याम्यहं तपः   ॥05-174-013॥</td></tr>
<tr><td> भीष्म उवाच। <br>इत्येवं तेषु विप्रेषु चिन्तयत्सु तथा तथा। <br>राजर्षिस्तद्वनं प्राप्तस्तपस्वी होत्रवाहनः   ॥05-174-014॥</td></tr>
<tr><td>ततस्ते तापसाः सर्वे पूजयन्ति स्म तं नृपम्। <br>पूजाभिः स्वागताद्याभिरासनेनोदकेन च   ॥05-174-015॥</td></tr>
<tr><td>तस्योपविष्टस्य ततो विश्रान्तस्योपशृण्वतः। <br>पुनरेव कथां चक्रुः कन्यां प्रति वनौकसः   ॥05-174-016॥</td></tr>
<tr><td>अम्बायास्तां कथां श्रुत्वा काशिराज्ञश्च भारत। <br>स वेपमान उत्थाय मातुरस्याः पिता तदा। <br>तां कन्यामङ्कमारोप्य पर्याश्वासयत प्रभो   ॥05-174-017॥</td></tr>
<tr><td>स तामपृच्छत्कार्त्स्न्येन व्यसनोत्पत्तिमादितः। <br>सा च तस्मै यथावृत्तं विस्तरेण न्यवेदयत्   ॥05-174-018॥</td></tr>
<tr><td>ततः स राजर्षिरभूद्दुःखशोकसमन्वितः। <br>कार्यं च प्रतिपेदे तन्मनसा सुमहातपाः   ॥05-174-019॥</td></tr>
<tr><td>अब्रवीद्वेपमानश्च कन्यामार्तां सुदुःखितः। <br>मा गाः पितृगृहं भद्रे मातुस्ते जनको ह्यहम्   ॥05-174-020॥</td></tr>
<tr><td>दुःखं छेत्स्यामि तेऽहं वै मयि वर्तस्व पुत्रिके। <br>पर्याप्तं ते मनः पुत्रि यदेवं परिशुष्यसि   ॥05-174-021॥</td></tr>
<tr><td>गच्छ मद्वचनाद्रामं जामदग्न्यं तपस्विनम्। <br>रामस्तव महद्दुःखं शोकं चापनयिष्यति। <br>हनिष्यति रणे भीष्मं न करिष्यति चेद्वचः   ॥05-174-022॥</td></tr>
<tr><td>तं गच्छ भार्गवश्रेष्ठं कालाग्निसमतेजसम्। <br>प्रतिष्ठापयिता स त्वां समे पथि महातपाः   ॥05-174-023॥</td></tr>
<tr><td>ततस्तु सस्वरं बाष्पमुत्सृजन्ती पुनः पुनः। <br>अब्रवीत्पितरं मातुः सा तदा होत्रवाहनम्   ॥05-174-024॥</td></tr>
<tr><td>अभिवादयित्वा शिरसा गमिष्ये तव शासनात्। <br>अपि नामाद्य पश्येयमार्यं तं लोकविश्रुतम्   ॥05-174-025॥</td></tr>
<tr><td>कथं च तीव्रं दुःखं मे हनिष्यति स भार्गवः। <br>एतदिच्छाम्यहं श्रोतुमथ यास्यामि तत्र वै   ॥05-174-026॥</td></tr>
</table>
<table border = "1"><tr><td>Verse</td></tr>
<tr><td> दुर्योधन उवाच। <br>किमर्थं भरतश्रेष्ठ न हन्यास्त्वं शिखण्डिनम्। <br>उद्यतेषुमथो दृष्ट्वा समरेष्वाततायिनम्   ॥05-170-001॥</td></tr>
<tr><td>पूर्वमुक्त्वा महाबाहो पाण्डवान्सह सोमकैः। <br>वधिष्यामीति गाङ्गेय तन्मे ब्रूहि पितामह   ॥05-170-002॥</td></tr>
<tr><td> भीष्म उवाच। <br>शृणु दुर्योधन कथां सहैभिर्वसुधाधिपैः। <br>यदर्थं युधि संप्रेक्ष्य नाहं हन्यां शिखण्डिनम्   ॥05-170-003॥</td></tr>
<tr><td>महाराजो मम पिता शंतनुर्भरतर्षभः। <br>दिष्टान्तं प्राप धर्मात्मा समये पुरुषर्षभ   ॥05-170-004॥</td></tr>
<tr><td>ततोऽहं भरतश्रेष्ठ प्रतिज्ञां परिपालयन्। <br>चित्राङ्गदं भ्रातरं वै महाराज्येऽभ्यषेचयम्   ॥05-170-005॥</td></tr>
<tr><td>तस्मिंश्च निधनं प्राप्ते सत्यवत्या मते स्थितः। <br>विचित्रवीर्यं राजानमभ्यषिञ्चं यथाविधि   ॥05-170-006॥</td></tr>
<tr><td>मयाभिषिक्तो राजेन्द्र यवीयानपि धर्मतः। <br>विचित्रवीर्यो धर्मात्मा मामेव समुदैक्षत   ॥05-170-007॥</td></tr>
<tr><td>तस्य दारक्रियां तात चिकीर्षुरहमप्युत। <br>अनुरूपादिव कुलादिति चिन्त्य मनो दधे   ॥05-170-008॥</td></tr>
<tr><td>तथाश्रौषं महाबाहो तिस्रः कन्याः स्वयंवरे। <br>रूपेणाप्रतिमाः सर्वाः काशिराजसुतास्तदा। <br>अम्बा चैवाम्बिका चैव तथैवाम्बालिकापरा   ॥05-170-009॥</td></tr>
<tr><td>राजानश्च समाहूताः पृथिव्यां भरतर्षभ। <br>अम्बा ज्येष्ठाभवत्तासामम्बिका त्वथ मध्यमा। <br>अम्बालिका च राजेन्द्र राजकन्या यवीयसी   ॥05-170-010॥</td></tr>
<tr><td>सोऽहमेकरथेनैव गतः काशिपतेः पुरीम्। <br>अपश्यं ता महाबाहो तिस्रः कन्याः स्वलंकृताः। <br>राज्ञश्चैव समावृत्तान्पार्थिवान्पृथिवीपते   ॥05-170-011॥</td></tr>
<tr><td>ततोऽहं तान्नृपान्सर्वानाहूय समरे स्थितान्। <br>रथमारोपयां चक्रे कन्यास्ता भरतर्षभ   ॥05-170-012॥</td></tr>
<tr><td>वीर्यशुल्काश्च ता ज्ञात्वा समारोप्य रथं तदा। <br>अवोचं पार्थिवान्सर्वानहं तत्र समागतान्। <br>भीष्मः शांतनवः कन्या हरतीति पुनः पुनः   ॥05-170-013॥</td></tr>
<tr><td>ते यतध्वं परं शक्त्या सर्वे मोक्षाय पार्थिवाः। <br>प्रसह्य हि नयाम्येष मिषतां वो नराधिपाः   ॥05-170-014॥</td></tr>
<tr><td>ततस्ते पृथिवीपालाः समुत्पेतुरुदायुधाः। <br>योगो योग इति क्रुद्धाः सारथींश्चाप्यचोदयन्   ॥05-170-015॥</td></tr>
<tr><td>ते रथैर्मेघसंकाशैर्गजैश्च गजयोधिनः। <br>पृष्ठ्यैश्चाश्वैर्महीपालाः समुत्पेतुरुदायुधाः   ॥05-170-016॥</td></tr>
<tr><td>ततस्ते मां महीपालाः सर्व एव विशां पते। <br>रथव्रातेन महता सर्वतः पर्यवारयन्   ॥05-170-017॥</td></tr>
<tr><td>तानहं शरवर्षेण महता प्रत्यवारयम्। <br>सर्वान्नृपांश्चाप्यजयं देवराडिव दानवान्   ॥05-170-018॥</td></tr>
<tr><td>तेषामापततां चित्रान्ध्वजान्हेमपरिष्कृतान्। <br>एकैकेन हि बाणेन भूमौ पातितवानहम्   ॥05-170-019॥</td></tr>
<tr><td>हयांश्चैषां गजांश्चैव सारथींश्चाप्यहं रणे। <br>अपातयं शरैर्दीप्तैः प्रहसन्पुरुषर्षभ   ॥05-170-020॥</td></tr>
<tr><td>ते निवृत्ताश्च भग्नाश्च दृष्ट्वा तल्लाघवं मम। <br>अथाहं हास्तिनपुरमायां जित्वा महीक्षितः   ॥05-170-021॥</td></tr>
<tr><td>अतोऽहं ताश्च कन्या वै भ्रातुरर्थाय भारत। <br>तच्च कर्म महाबाहो सत्यवत्यै न्यवेदयम्   ॥05-170-022॥</td></tr>
</table>
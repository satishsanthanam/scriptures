<table border = "1"><tr><td>Verse</td></tr>
<tr><td> वैशंपायन उवाच। <br>तथैव राजा कौन्तेयो धर्मपुत्रो युधिष्ठिरः। <br>धृष्टद्युम्नमुखान्वीरांश्चोदयामास भारत   ॥05-197-001॥</td></tr>
<tr><td>चेदिकाशिकरूषाणां नेतारं दृढविक्रमम्। <br>सेनापतिममित्रघ्नं धृष्टकेतुमथादिशत्   ॥05-197-002॥</td></tr>
<tr><td>विराटं द्रुपदं चैव युयुधानं शिखण्डिनम्। <br>पाञ्चाल्यौ च महेष्वासौ युधामन्यूत्तमौजसौ   ॥05-197-003॥</td></tr>
<tr><td>ते शूराश्चित्रवर्माणस्तप्तकुण्डलधारिणः। <br>आज्यावसिक्ता ज्वलिता धिष्ण्येष्विव हुताशनाः। <br>अशोभन्त महेष्वासा ग्रहाः प्रज्वलिता इव   ॥05-197-004॥</td></tr>
<tr><td>सोऽथ सैन्यं यथायोगं पूजयित्वा नरर्षभः। <br>दिदेश तान्यनीकानि प्रयाणाय महीपतिः   ॥05-197-005॥</td></tr>
<tr><td>अभिमन्युं बृहन्तं च द्रौपदेयांश्च सर्वशः। <br>धृष्टद्युम्नमुखानेतान्प्राहिणोत्पाण्डुनन्दनः   ॥05-197-006॥</td></tr>
<tr><td>भीमं च युयुधानं च पाण्डवं च धनंजयम्। <br>द्वितीयं प्रेषयामास बलस्कन्धं युधिष्ठिरः   ॥05-197-007॥</td></tr>
<tr><td>भाण्डं समारोपयतां चरतां संप्रधावताम्। <br>हृष्टानां तत्र योधानां शब्दो दिवमिवास्पृशत्   ॥05-197-008॥</td></tr>
<tr><td>स्वयमेव ततः पश्चाद्विराटद्रुपदान्वितः। <br>तथान्यैः पृथिवीपालैः सह प्रायान्महीपतिः   ॥05-197-009॥</td></tr>
<tr><td>भीमधन्वायनी सेना धृष्टद्युम्नपुरस्कृता। <br>गङ्गेव पूर्णा स्तिमिता स्यन्दमाना व्यदृश्यत   ॥05-197-010॥</td></tr>
<tr><td>ततः पुनरनीकानि व्ययोजयत बुद्धिमान्। <br>मोहयन्धृतराष्ट्रस्य पुत्राणां बुद्धिनिस्रवम्   ॥05-197-011॥</td></tr>
<tr><td>द्रौपदेयान्महेष्वासानभिमन्युं च पाण्डवः। <br>नकुलं सहदेवं च सर्वांश्चैव प्रभद्रकान्   ॥05-197-012॥</td></tr>
<tr><td>दश चाश्वसहस्राणि द्विसाहस्रं च दन्तिनः। <br>अयुतं च पदातीनां रथाः पञ्चशतास्तथा   ॥05-197-013॥</td></tr>
<tr><td>भीमसेनं च दुर्धर्षं प्रथमं प्रादिशद्बलम्। <br>मध्यमे तु विराटं च जयत्सेनं च मागधम्   ॥05-197-014॥</td></tr>
<tr><td>महारथौ च पाञ्चाल्यौ युधामन्यूत्तमौजसौ। <br>वीर्यवन्तौ महात्मानौ गदाकार्मुकधारिणौ। <br>अन्वयातां ततो मध्ये वासुदेवधनंजयौ   ॥05-197-015॥</td></tr>
<tr><td>बभूवुरतिसंरब्धाः कृतप्रहरणा नराः। <br>तेषां विंशतिसाहस्रा ध्वजाः शूरैरधिष्ठिताः   ॥05-197-016॥</td></tr>
<tr><td>पञ्च नागसहस्राणि रथवंशाश्च सर्वशः। <br>पदातयश्च ये शूराः कार्मुकासिगदाधराः। <br>सहस्रशोऽन्वयुः पश्चादग्रतश्च सहस्रशः   ॥05-197-017॥</td></tr>
<tr><td>युधिष्ठिरो यत्र सैन्ये स्वयमेव बलार्णवे। <br>तत्र ते पृथिवीपाला भूयिष्ठं पर्यवस्थिताः   ॥05-197-018॥</td></tr>
<tr><td>तत्र नागसहस्राणि हयानामयुतानि च। <br>तथा रथसहस्राणि पदातीनां च भारत। <br>यदाश्रित्याभियुयुधे धार्तराष्ट्रं सुयोधनम्   ॥05-197-019॥</td></tr>
<tr><td>ततोऽन्ये शतशः पश्चात्सहस्रायुतशो नराः। <br>नदन्तः प्रययुस्तेषामनीकानि सहस्रशः   ॥05-197-020॥</td></tr>
<tr><td>तत्र भेरीसहस्राणि शङ्खानामयुतानि च। <br>वादयन्ति स्म संहृष्टाः सहस्रायुतशो नराः   ॥05-197-021॥</td></tr>
</table>
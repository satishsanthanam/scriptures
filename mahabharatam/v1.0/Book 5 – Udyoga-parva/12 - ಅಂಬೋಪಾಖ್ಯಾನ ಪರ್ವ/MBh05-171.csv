Verse
 भीष्म उवाच। <br>ततोऽहं भरतश्रेष्ठ मातरं वीरमातरम्। <br>अभिगम्योपसंगृह्य दाशेयीमिदमब्रुवम्   ॥05-171-001॥
इमाः काशिपतेः कन्या मया निर्जित्य पार्थिवान्। <br>विचित्रवीर्यस्य कृते वीर्यशुल्का उपार्जिताः   ॥05-171-002॥
ततो मूर्धन्युपाघ्राय पर्यश्रुनयना नृप। <br>आह सत्यवती हृष्टा दिष्ट्या पुत्र जितं त्वया   ॥05-171-003॥
सत्यवत्यास्त्वनुमते विवाहे समुपस्थिते। <br>उवाच वाक्यं सव्रीडा ज्येष्ठा काशिपतेः सुता   ॥05-171-004॥
भीष्म त्वमसि धर्मज्ञः सर्वशास्त्रविशारदः। <br>श्रुत्वा च धर्म्यं वचनं मह्यं कर्तुमिहार्हसि   ॥05-171-005॥
मया शाल्वपतिः पूर्वं मनसाभिवृतो वरः। <br>तेन चास्मि वृता पूर्वं रहस्यविदिते पितुः   ॥05-171-006॥
कथं मामन्यकामां त्वं राजञ्शास्त्रमधीत्य वै। <br>वासयेथा गृहे भीष्म कौरवः सन्विशेषतः   ॥05-171-007॥
एतद्बुद्ध्या विनिश्चित्य मनसा भरतर्षभ। <br>यत्क्षमं ते महाबाहो तदिहारब्धुमर्हसि   ॥05-171-008॥
स मां प्रतीक्षते व्यक्तं शाल्वराजो विशां पते। <br>कृपां कुरु महाबाहो मयि धर्मभृतां वर। <br>त्वं हि सत्यव्रतो वीर पृथिव्यामिति नः श्रुतम्   ॥05-171-009॥

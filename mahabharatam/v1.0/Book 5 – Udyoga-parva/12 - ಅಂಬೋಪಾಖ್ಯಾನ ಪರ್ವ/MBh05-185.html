<table border = "1"><tr><td>Verse</td></tr>
<tr><td> भीष्म उवाच। <br>ततो रात्र्यां व्यतीतायां प्रतिबुद्धोऽस्मि भारत। <br>तं च संचिन्त्य वै स्वप्नमवापं हर्षमुत्तमम्   ॥05-185-001॥</td></tr>
<tr><td>ततः समभवद्युद्धं मम तस्य च भारत। <br>तुमुलं सर्वभूतानां लोमहर्षणमद्भुतम्   ॥05-185-002॥</td></tr>
<tr><td>ततो बाणमयं वर्षं ववर्ष मयि भार्गवः। <br>न्यवारयमहं तं च शरजालेन भारत   ॥05-185-003॥</td></tr>
<tr><td>ततः परमसंक्रुद्धः पुनरेव महातपाः। <br>ह्यस्तनेनैव कोपेन शक्तिं वै प्राहिणोन्मयि   ॥05-185-004॥</td></tr>
<tr><td>इन्द्राशनिसमस्पर्शां यमदण्डोपमप्रभाम्। <br>ज्वलन्तीमग्निवत्संख्ये लेलिहानां समन्ततः   ॥05-185-005॥</td></tr>
<tr><td>ततो भरतशार्दूल धिष्ण्यमाकाशगं यथा। <br>सा मामभ्यहनत्तूर्णमंसदेशे च भारत   ॥05-185-006॥</td></tr>
<tr><td>अथासृङ्मेऽस्रवद्घोरं गिरेर्गैरिकधातुवत्। <br>रामेण सुमहाबाहो क्षतस्य क्षतजेक्षण   ॥05-185-007॥</td></tr>
<tr><td>ततोऽहं जामदग्न्याय भृशं क्रोधसमन्वितः। <br>प्रेषयं मृत्युसंकाशं बाणं सर्पविषोपमम्   ॥05-185-008॥</td></tr>
<tr><td>स तेनाभिहतो वीरो ललाटे द्विजसत्तमः। <br>अशोभत महाराज सशृङ्ग इव पर्वतः   ॥05-185-009॥</td></tr>
<tr><td>स संरब्धः समावृत्य बाणं कालान्तकोपमम्। <br>संदधे बलवत्कृष्य घोरं शत्रुनिबर्हणम्   ॥05-185-010॥</td></tr>
<tr><td>स वक्षसि पपातोग्रः शरो व्याल इव श्वसन्। <br>महीं राजंस्ततश्चाहमगच्छं रुधिराविलः   ॥05-185-011॥</td></tr>
<tr><td>अवाप्य तु पुनः संज्ञां जामदग्न्याय धीमते। <br>प्राहिण्वं विमलां शक्तिं ज्वलन्तीमशनीमिव   ॥05-185-012॥</td></tr>
<tr><td>सा तस्य द्विजमुख्यस्य निपपात भुजान्तरे। <br>विह्वलश्चाभवद्राजन्वेपथुश्चैनमाविशत्   ॥05-185-013॥</td></tr>
<tr><td>तत एनं परिष्वज्य सखा विप्रो महातपाः। <br>अकृतव्रणः शुभैर्वाक्यैराश्वासयदनेकधा   ॥05-185-014॥</td></tr>
<tr><td>समाश्वस्तस्तदा रामः क्रोधामर्षसमन्वितः। <br>प्रादुश्चक्रे तदा ब्राह्मं परमास्त्रं महाव्रतः   ॥05-185-015॥</td></tr>
<tr><td>ततस्तत्प्रतिघातार्थं ब्राह्ममेवास्त्रमुत्तमम्। <br>मया प्रयुक्तं जज्वाल युगान्तमिव दर्शयत्   ॥05-185-016॥</td></tr>
<tr><td>तयोर्ब्रह्मास्त्रयोरासीदन्तरा वै समागमः। <br>असंप्राप्यैव रामं च मां च भारतसत्तम   ॥05-185-017॥</td></tr>
<tr><td>ततो व्योम्नि प्रादुरभूत्तेज एव हि केवलम्। <br>भूतानि चैव सर्वाणि जग्मुरार्तिं विशां पते   ॥05-185-018॥</td></tr>
<tr><td>ऋषयश्च सगन्धर्वा देवताश्चैव भारत। <br>संतापं परमं जग्मुरस्त्रतेजोभिपीडिताः   ॥05-185-019॥</td></tr>
<tr><td>ततश्चचाल पृथिवी सपर्वतवनद्रुमा। <br>संतप्तानि च भूतानि विषादं जग्मुरुत्तमम्   ॥05-185-020॥</td></tr>
<tr><td>प्रजज्वाल नभो राजन्धूमायन्ते दिशो दश। <br>न स्थातुमन्तरिक्षे च शेकुराकाशगास्तदा   ॥05-185-021॥</td></tr>
<tr><td>ततो हाहाकृते लोके सदेवासुरराक्षसे। <br>इदमन्तरमित्येव योक्तुकामोऽस्मि भारत   ॥05-185-022॥</td></tr>
<tr><td>प्रस्वापमस्त्रं दयितं वचनाद्ब्रह्मवादिनाम्। <br>चिन्तितं च तदस्त्रं मे मनसि प्रत्यभात्तदा   ॥05-185-023॥</td></tr>
</table>
<table border = "1"><tr><td>Verse</td></tr>
<tr><td> भीष्म उवाच। <br>ततो मामब्रवीद्रामः प्रहसन्निव भारत। <br>दिष्ट्या भीष्म मया सार्धं योद्धुमिच्छसि संगरे   ॥05-179-001॥</td></tr>
<tr><td>अयं गच्छामि कौरव्य कुरुक्षेत्रं त्वया सह। <br>भाषितं तत्करिष्यामि तत्रागच्छेः परंतप   ॥05-179-002॥</td></tr>
<tr><td>तत्र त्वां निहतं माता मया शरशताचितम्। <br>जाह्नवी पश्यतां भीष्म गृध्रकङ्कबडाशनम्   ॥05-179-003॥</td></tr>
<tr><td>कृपणं त्वामभिप्रेक्ष्य सिद्धचारणसेविता। <br>मया विनिहतं देवी रोदतामद्य पार्थिव   ॥05-179-004॥</td></tr>
<tr><td>अतदर्हा महाभागा भगीरथसुता नदी। <br>या त्वामजीजनन्मन्दं युद्धकामुकमातुरम्   ॥05-179-005॥</td></tr>
<tr><td>एहि गच्छ मया भीष्म युद्धमद्यैव वर्तताम्। <br>गृहाण सर्वं कौरव्य रथादि भरतर्षभ   ॥05-179-006॥</td></tr>
<tr><td>इति ब्रुवाणं तमहं रामं परपुरंजयम्। <br>प्रणम्य शिरसा राजन्नेवमस्त्वित्यथाब्रुवम्   ॥05-179-007॥</td></tr>
<tr><td>एवमुक्त्वा ययौ रामः कुरुक्षेत्रं युयुत्सया। <br>प्रविश्य नगरं चाहं सत्यवत्यै न्यवेदयम्   ॥05-179-008॥</td></tr>
<tr><td>ततः कृतस्वस्त्ययनो मात्रा प्रत्यभिनन्दितः। <br>द्विजातीन्वाच्य पुण्याहं स्वस्ति चैव महाद्युते   ॥05-179-009॥</td></tr>
<tr><td>रथमास्थाय रुचिरं राजतं पाण्डुरैर्हयैः। <br>सूपस्करं स्वधिष्ठानं वैयाघ्रपरिवारणम्   ॥05-179-010॥</td></tr>
<tr><td>उपपन्नं महाशस्त्रैः सर्वोपकरणान्वितम्। <br>तत्कुलीनेन वीरेण हयशास्त्रविदा नृप   ॥05-179-011॥</td></tr>
<tr><td>युक्तं सूतेन शिष्टेन बहुशो दृष्टकर्मणा। <br>दंशितः पाण्डुरेणाहं कवचेन वपुष्मता   ॥05-179-012॥</td></tr>
<tr><td>पाण्डुरं कार्मुकं गृह्य प्रायां भरतसत्तम। <br>पाण्डुरेणातपत्रेण ध्रियमाणेन मूर्धनि   ॥05-179-013॥</td></tr>
<tr><td>पाण्डुरैश्चामरैश्चापि वीज्यमानो नराधिप। <br>शुक्लवासाः सितोष्णीषः सर्वशुक्लविभूषणः   ॥05-179-014॥</td></tr>
<tr><td>स्तूयमानो जयाशीर्भिर्निष्क्रम्य गजसाह्वयात्। <br>कुरुक्षेत्रं रणक्षेत्रमुपायां भरतर्षभ   ॥05-179-015॥</td></tr>
<tr><td>ते हयाश्चोदितास्तेन सूतेन परमाहवे। <br>अवहन्मां भृशं राजन्मनोमारुतरंहसः   ॥05-179-016॥</td></tr>
<tr><td>गत्वाहं तत्कुरुक्षेत्रं स च रामः प्रतापवान्। <br>युद्धाय सहसा राजन्पराक्रान्तौ परस्परम्   ॥05-179-017॥</td></tr>
<tr><td>ततः संदर्शनेऽतिष्ठं रामस्यातितपस्विनः। <br>प्रगृह्य शङ्खप्रवरं ततः प्राधममुत्तमम्   ॥05-179-018॥</td></tr>
<tr><td>ततस्तत्र द्विजा राजंस्तापसाश्च वनौकसः। <br>अपश्यन्त रणं दिव्यं देवाः सर्षिगणास्तदा   ॥05-179-019॥</td></tr>
<tr><td>ततो दिव्यानि माल्यानि प्रादुरासन्मुहुर्मुहुः। <br>वादित्राणि च दिव्यानि मेघवृन्दानि चैव ह   ॥05-179-020॥</td></tr>
<tr><td>ततस्ते तापसाः सर्वे भार्गवस्यानुयायिनः। <br>प्रेक्षकाः समपद्यन्त परिवार्य रणाजिरम्   ॥05-179-021॥</td></tr>
<tr><td>ततो मामब्रवीद्देवी सर्वभूतहितैषिणी। <br>माता स्वरूपिणी राजन्किमिदं ते चिकीर्षितम्   ॥05-179-022॥</td></tr>
<tr><td>गत्वाहं जामदग्न्यं तं प्रयाचिष्ये कुरूद्वह। <br>भीष्मेण सह मा योत्सीः शिष्येणेति पुनः पुनः   ॥05-179-023॥</td></tr>
<tr><td>मा मैवं पुत्र निर्बन्धं कुरु विप्रेण पार्थिव। <br>जामदग्न्येन समरे योद्धुमित्यवभर्त्सयत्   ॥05-179-024॥</td></tr>
<tr><td>किं न वै क्षत्रियहरो हरतुल्यपराक्रमः। <br>विदितः पुत्र रामस्ते यतस्त्वं योद्धुमिच्छसि   ॥05-179-025॥</td></tr>
<tr><td>ततोऽहमब्रुवं देवीमभिवाद्य कृताञ्जलिः। <br>सर्वं तद्भरतश्रेष्ठ यथावृत्तं स्वयंवरे   ॥05-179-026॥</td></tr>
<tr><td>यथा च रामो राजेन्द्र मया पूर्वं प्रसादितः। <br>काशिराजसुतायाश्च यथा कामः पुरातनः   ॥05-179-027॥</td></tr>
<tr><td>ततः सा राममभ्येत्य जननी मे महानदी। <br>मदर्थं तमृषिं देवी क्षमयामास भार्गवम्। <br>भीष्मेण सह मा योत्सीः शिष्येणेति वचोऽब्रवीत्   ॥05-179-028॥</td></tr>
<tr><td>स च तामाह याचन्तीं भीष्ममेव निवर्तय। <br>न हि मे कुरुते काममित्यहं तमुपागमम्   ॥05-179-029॥</td></tr>
<tr><td> संजय उवाच। <br>ततो गङ्गा सुतस्नेहाद्भीष्मं पुनरुपागमत्। <br>न चास्याः सोऽकरोद्वाक्यं क्रोधपर्याकुलेक्षणः   ॥05-179-030॥</td></tr>
<tr><td>अथादृश्यत धर्मात्मा भृगुश्रेष्ठो महातपाः। <br>आह्वयामास च पुनर्युद्धाय द्विजसत्तमः   ॥05-179-031॥</td></tr>
</table>
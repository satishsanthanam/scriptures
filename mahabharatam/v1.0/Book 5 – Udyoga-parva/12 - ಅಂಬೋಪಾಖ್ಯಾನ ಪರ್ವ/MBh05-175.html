<table border = "1"><tr><td>Verse</td></tr>
<tr><td> होत्रवाहन उवाच। <br>रामं द्रक्ष्यसि वत्से त्वं जामदग्न्यं महावने। <br>उग्रे तपसि वर्तन्तं सत्यसंधं महाबलम्   ॥05-175-001॥</td></tr>
<tr><td>महेन्द्रे वै गिरिश्रेष्ठे रामं नित्यमुपासते। <br>ऋषयो वेदविदुषो गन्धर्वाप्सरसस्तथा   ॥05-175-002॥</td></tr>
<tr><td>तत्र गच्छस्व भद्रं ते ब्रूयाश्चैनं वचो मम। <br>अभिवाद्य पूर्वं शिरसा तपोवृद्धं दृढव्रतम्   ॥05-175-003॥</td></tr>
<tr><td>ब्रूयाश्चैनं पुनर्भद्रे यत्ते कार्यं मनीषितम्। <br>मयि संकीर्तिते रामः सर्वं तत्ते करिष्यति   ॥05-175-004॥</td></tr>
<tr><td>मम रामः सखा वत्से प्रीतियुक्तः सुहृच्च मे। <br>जमदग्निसुतो वीरः सर्वशस्त्रभृतां वरः   ॥05-175-005॥</td></tr>
<tr><td>एवं ब्रुवति कन्यां तु पार्थिवे होत्रवाहने। <br>अकृतव्रणः प्रादुरासीद्रामस्यानुचरः प्रियः   ॥05-175-006॥</td></tr>
<tr><td>ततस्ते मुनयः सर्वे समुत्तस्थुः सहस्रशः। <br>स च राजा वयोवृद्धः सृञ्जयो होत्रवाहनः   ॥05-175-007॥</td></tr>
<tr><td>ततः पृष्ट्वा यथान्यायमन्योन्यं ते वनौकसः। <br>सहिता भरतश्रेष्ठ निषेदुः परिवार्य तम्   ॥05-175-008॥</td></tr>
<tr><td>ततस्ते कथयामासुः कथास्तास्ता मनोरमाः। <br>कान्ता दिव्याश्च राजेन्द्र प्रीतिहर्षमुदा युताः   ॥05-175-009॥</td></tr>
<tr><td>ततः कथान्ते राजर्षिर्महात्मा होत्रवाहनः। <br>रामं श्रेष्ठं महर्षीणामपृच्छदकृतव्रणम्   ॥05-175-010॥</td></tr>
<tr><td>क्व संप्रति महाबाहो जामदग्न्यः प्रतापवान्। <br>अकृतव्रण शक्यो वै द्रष्टुं वेदविदां वरः   ॥05-175-011॥</td></tr>
<tr><td> अकृतव्रण उवाच। <br>भवन्तमेव सततं रामः कीर्तयति प्रभो। <br>सृञ्जयो मे प्रियसखो राजर्षिरिति पार्थिव   ॥05-175-012॥</td></tr>
<tr><td>इह रामः प्रभाते श्वो भवितेति मतिर्मम। <br>द्रष्टास्येनमिहायान्तं तव दर्शनकाङ्क्षया   ॥05-175-013॥</td></tr>
<tr><td>इयं च कन्या राजर्षे किमर्थं वनमागता। <br>कस्य चेयं तव च का भवतीच्छामि वेदितुम्   ॥05-175-014॥</td></tr>
<tr><td> होत्रवाहन उवाच। <br>दौहित्रीयं मम विभो काशिराजसुता शुभा। <br>ज्येष्ठा स्वयंवरे तस्थौ भगिनीभ्यां सहानघ   ॥05-175-015॥</td></tr>
<tr><td>इयमम्बेति विख्याता ज्येष्ठा काशिपतेः सुता। <br>अम्बिकाम्बालिके त्वन्ये यवीयस्यौ तपोधन   ॥05-175-016॥</td></tr>
<tr><td>समेतं पार्थिवं क्षत्रं काशिपुर्यां ततोऽभवत्। <br>कन्यानिमित्तं ब्रह्मर्षे तत्रासीदुत्सवो महान्   ॥05-175-017॥</td></tr>
<tr><td>ततः किल महावीर्यो भीष्मः शांतनवो नृपान्। <br>अवाक्षिप्य महातेजास्तिस्रः कन्या जहार ताः   ॥05-175-018॥</td></tr>
<tr><td>निर्जित्य पृथिवीपालानथ भीष्मो गजाह्वयम्। <br>आजगाम विशुद्धात्मा कन्याभिः सह भारत   ॥05-175-019॥</td></tr>
<tr><td>सत्यवत्यै निवेद्याथ विवाहार्थमनन्तरम्। <br>भ्रातुर्विचित्रवीर्यस्य समाज्ञापयत प्रभुः   ॥05-175-020॥</td></tr>
<tr><td>ततो वैवाहिकं दृष्ट्वा कन्येयं समुपार्जितम्। <br>अब्रवीत्तत्र गाङ्गेयं मन्त्रिमध्ये द्विजर्षभ   ॥05-175-021॥</td></tr>
<tr><td>मया शाल्वपतिर्वीर मनसाभिवृतः पतिः। <br>न मामर्हसि धर्मज्ञ परचित्तां प्रदापितुम्   ॥05-175-022॥</td></tr>
<tr><td>तच्छ्रुत्वा वचनं भीष्मः संमन्त्र्य सह मन्त्रिभिः। <br>निश्चित्य विससर्जेमां सत्यवत्या मते स्थितः   ॥05-175-023॥</td></tr>
<tr><td>अनुज्ञाता तु भीष्मेण शाल्वं सौभपतिं ततः। <br>कन्येयं मुदिता विप्र काले वचनमब्रवीत्   ॥05-175-024॥</td></tr>
<tr><td>विसर्जितास्मि भीष्मेण धर्मं मां प्रतिपादय। <br>मनसाभिवृतः पूर्वं मया त्वं पार्थिवर्षभ   ॥05-175-025॥</td></tr>
<tr><td>प्रत्याचख्यौ च शाल्वोऽपि चारित्रस्याभिशङ्कितः। <br>सेयं तपोवनं प्राप्ता तापस्येऽभिरता भृशम्   ॥05-175-026॥</td></tr>
<tr><td>मया च प्रत्यभिज्ञाता वंशस्य परिकीर्तनात्। <br>अस्य दुःखस्य चोत्पत्तिं भीष्ममेवेह मन्यते   ॥05-175-027॥</td></tr>
<tr><td> अम्बोवाच। <br>भगवन्नेवमेवैतद्यथाह पृथिवीपतिः। <br>शरीरकर्ता मातुर्मे सृञ्जयो होत्रवाहनः   ॥05-175-028॥</td></tr>
<tr><td>न ह्युत्सहे स्वनगरं प्रतियातुं तपोधन। <br>अवमानभयाच्चैव व्रीडया च महामुने   ॥05-175-029॥</td></tr>
<tr><td>यत्तु मां भगवान्रामो वक्ष्यति द्विजसत्तम। <br>तन्मे कार्यतमं कार्यमिति मे भगवन्मतिः   ॥05-175-030॥</td></tr>
</table>
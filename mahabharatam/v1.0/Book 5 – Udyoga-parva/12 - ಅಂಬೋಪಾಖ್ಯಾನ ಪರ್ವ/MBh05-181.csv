Verse
 भीष्म उवाच। <br>आत्मनस्तु ततः सूतो हयानां च विशां पते। <br>मम चापनयामास शल्यान्कुशलसंमतः   ॥05-181-001॥
स्नातोपवृत्तैस्तुरगैर्लब्धतोयैरविह्वलैः। <br>प्रभात उदिते सूर्ये ततो युद्धमवर्तत   ॥05-181-002॥
दृष्ट्वा मां तूर्णमायान्तं दंशितं स्यन्दने स्थितम्। <br>अकरोद्रथमत्यर्थं रामः सज्जं प्रतापवान्   ॥05-181-003॥
ततोऽहं राममायान्तं दृष्ट्वा समरकाङ्क्षिणम्। <br>धनुःश्रेष्ठं समुत्सृज्य सहसावतरं रथात्   ॥05-181-004॥
अभिवाद्य तथैवाहं रथमारुह्य भारत। <br>युयुत्सुर्जामदग्न्यस्य प्रमुखे वीतभीः स्थितः   ॥05-181-005॥
ततो मां शरवर्षेण महता समवाकिरत्। <br>अहं च शरवर्षेण वर्षन्तं समवाकिरम्   ॥05-181-006॥
संक्रुद्धो जामदग्न्यस्तु पुनरेव पतत्रिणः। <br>प्रेषयामास मे राजन्दीप्तास्यानुरगानिव   ॥05-181-007॥
तानहं निशितैर्भल्लैः शतशोऽथ सहस्रशः। <br>अच्छिदं सहसा राजन्नन्तरिक्षे पुनः पुनः   ॥05-181-008॥
ततस्त्वस्त्राणि दिव्यानि जामदग्न्यः प्रतापवान्। <br>मयि प्रचोदयामास तान्यहं प्रत्यषेधयम्   ॥05-181-009॥
अस्त्रैरेव महाबाहो चिकीर्षन्नधिकां क्रियाम्। <br>ततो दिवि महान्नादः प्रादुरासीत्समन्ततः   ॥05-181-010॥
ततोऽहमस्त्रं वायव्यं जामदग्न्ये प्रयुक्तवान्। <br>प्रत्याजघ्ने च तद्रामो गुह्यकास्त्रेण भारत   ॥05-181-011॥
ततोऽस्त्रमहमाग्नेयमनुमन्त्र्य प्रयुक्तवान्। <br>वारुणेनैव रामस्तद्वारयामास मे विभुः   ॥05-181-012॥
एवमस्त्राणि दिव्यानि रामस्याहमवारयम्। <br>रामश्च मम तेजस्वी दिव्यास्त्रविदरिंदमः   ॥05-181-013॥
ततो मां सव्यतो राजन्रामः कुर्वन्द्विजोत्तमः। <br>उरस्यविध्यत्संक्रुद्धो जामदग्न्यो महाबलः   ॥05-181-014॥
ततोऽहं भरतश्रेष्ठ संन्यषीदं रथोत्तमे। <br>अथ मां कश्मलाविष्टं सूतस्तूर्णमपावहत्। <br>गोरुतं भरतश्रेष्ठ रामबाणप्रपीडितम्   ॥05-181-015॥
ततो मामपयातं वै भृशं विद्धमचेतसम्। <br>रामस्यानुचरा हृष्टाः सर्वे दृष्ट्वा प्रचुक्रुशुः। <br>अकृतव्रणप्रभृतयः काशिकन्या च भारत   ॥05-181-016॥
ततस्तु लब्धसंज्ञोऽहं ज्ञात्वा सूतमथाब्रुवम्। <br>याहि सूत यतो रामः सज्जोऽहं गतवेदनः   ॥05-181-017॥
ततो मामवहत्सूतो हयैः परमशोभितैः। <br>नृत्यद्भिरिव कौरव्य मारुतप्रतिमैर्गतौ   ॥05-181-018॥
ततोऽहं राममासाद्य बाणजालेन कौरव। <br>अवाकिरं सुसंरब्धः संरब्धं विजिगीषया   ॥05-181-019॥
तानापतत एवासौ रामो बाणानजिह्मगान्। <br>बाणैरेवाच्छिनत्तूर्णमेकैकं त्रिभिराहवे   ॥05-181-020॥
ततस्ते मृदिताः सर्वे मम बाणाः सुसंशिताः। <br>रामबाणैर्द्विधा छिन्नाः शतशोऽथ महाहवे   ॥05-181-021॥
ततः पुनः शरं दीप्तं सुप्रभं कालसंमितम्। <br>असृजं जामदग्न्याय रामायाहं जिघांसया   ॥05-181-022॥
तेन त्वभिहतो गाढं बाणच्छेदवशं गतः। <br>मुमोह सहसा रामो भूमौ च निपपात ह   ॥05-181-023॥
ततो हाहाकृतं सर्वं रामे भूतलमाश्रिते। <br>जगद्भारत संविग्नं यथार्कपतनेऽभवत्   ॥05-181-024॥
तत एनं सुसंविग्नाः सर्व एवाभिदुद्रुवुः। <br>तपोधनास्ते सहसा काश्या च भृगुनन्दनम्   ॥05-181-025॥
त एनं संपरिष्वज्य शनैराश्वासयंस्तदा। <br>पाणिभिर्जलशीतैश्च जयाशीर्भिश्च कौरव   ॥05-181-026॥
ततः स विह्वलो वाक्यं राम उत्थाय माब्रवीत्। <br>तिष्ठ भीष्म हतोऽसीति बाणं संधाय कार्मुके   ॥05-181-027॥
स मुक्तो न्यपतत्तूर्णं पार्श्वे सव्ये महाहवे। <br>येनाहं भृशसंविग्नो व्याघूर्णित इव द्रुमः   ॥05-181-028॥
हत्वा हयांस्ततो राजञ्शीघ्रास्त्रेण महाहवे। <br>अवाकिरन्मां विश्रब्धो बाणैस्तैर्लोमवाहिभिः   ॥05-181-029॥
ततोऽहमपि शीघ्रास्त्रं समरेऽप्रतिवारणम्। <br>अवासृजं महाबाहो तेऽन्तराधिष्ठिताः शराः। <br>रामस्य मम चैवाशु व्योमावृत्य समन्ततः   ॥05-181-030॥
न स्म सूर्यः प्रतपति शरजालसमावृतः। <br>मातरिश्वान्तरे तस्मिन्मेघरुद्ध इवानदत्   ॥05-181-031॥
ततो वायोः प्रकम्पाच्च सूर्यस्य च मरीचिभिः। <br>अभितापात्स्वभावाच्च पावकः समजायत   ॥05-181-032॥
ते शराः स्वसमुत्थेन प्रदीप्ताश्चित्रभानुना। <br>भूमौ सर्वे तदा राजन्भस्मभूताः प्रपेदिरे   ॥05-181-033॥
तदा शतसहस्राणि प्रयुतान्यर्बुदानि च। <br>अयुतान्यथ खर्वाणि निखर्वाणि च कौरव। <br>रामः शराणां संक्रुद्धो मयि तूर्णमपातयत्   ॥05-181-034॥
ततोऽहं तानपि रणे शरैराशीविषोपमैः। <br>संछिद्य भूमौ नृपतेऽपातयं पन्नगानिव   ॥05-181-035॥
एवं तदभवद्युद्धं तदा भरतसत्तम। <br>संध्याकाले व्यतीते तु व्यपायात्स च मे गुरुः   ॥05-181-036॥

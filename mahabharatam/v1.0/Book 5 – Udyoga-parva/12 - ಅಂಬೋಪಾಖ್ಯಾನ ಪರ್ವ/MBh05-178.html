<table border = "1"><tr><td>Verse</td></tr>
<tr><td> भीष्म उवाच। <br>ततस्तृतीये दिवसे समे देशे व्यवस्थितः। <br>प्रेषयामास मे राजन्प्राप्तोऽस्मीति महाव्रतः   ॥05-178-001॥</td></tr>
<tr><td>तमागतमहं श्रुत्वा विषयान्तं महाबलम्। <br>अभ्यगच्छं जवेनाशु प्रीत्या तेजोनिधिं प्रभुम्   ॥05-178-002॥</td></tr>
<tr><td>गां पुरस्कृत्य राजेन्द्र ब्राह्मणैः परिवारितः। <br>ऋत्विग्भिर्देवकल्पैश्च तथैव च पुरोहितैः   ॥05-178-003॥</td></tr>
<tr><td>स मामभिगतं दृष्ट्वा जामदग्न्यः प्रतापवान्। <br>प्रतिजग्राह तां पूजां वचनं चेदमब्रवीत्   ॥05-178-004॥</td></tr>
<tr><td>भीष्म कां बुद्धिमास्थाय काशिराजसुता त्वया। <br>अकामेयमिहानीता पुनश्चैव विसर्जिता   ॥05-178-005॥</td></tr>
<tr><td>विभ्रंशिता त्वया हीयं धर्मावाप्तेः परावरात्। <br>परामृष्टां त्वया हीमां को हि गन्तुमिहार्हति   ॥05-178-006॥</td></tr>
<tr><td>प्रत्याख्याता हि शाल्वेन त्वया नीतेति भारत। <br>तस्मादिमां मन्नियोगात्प्रतिगृह्णीष्व भारत   ॥05-178-007॥</td></tr>
<tr><td>स्वधर्मं पुरुषव्याघ्र राजपुत्री लभत्वियम्। <br>न युक्तमवमानोऽयं कर्तुं राज्ञा त्वयानघ   ॥05-178-008॥</td></tr>
<tr><td>ततस्तं नातिमनसं समुदीक्ष्याहमब्रुवम्। <br>नाहमेनां पुनर्दद्यां भ्रात्रे ब्रह्मन्कथंचन   ॥05-178-009॥</td></tr>
<tr><td>शाल्वस्याहमिति प्राह पुरा मामिह भार्गव। <br>मया चैवाभ्यनुज्ञाता गता सौभपुरं प्रति   ॥05-178-010॥</td></tr>
<tr><td>न भयान्नाप्यनुक्रोशान्न लोभान्नार्थकाम्यया। <br>क्षत्रधर्ममहं जह्यामिति मे व्रतमाहितम्   ॥05-178-011॥</td></tr>
<tr><td>अथ मामब्रवीद्रामः क्रोधपर्याकुलेक्षणः। <br>न करिष्यसि चेदेतद्वाक्यं मे कुरुपुंगव   ॥05-178-012॥</td></tr>
<tr><td>हनिष्यामि सहामात्यं त्वामद्येति पुनः पुनः। <br>संरम्भादब्रवीद्रामः क्रोधपर्याकुलेक्षणः   ॥05-178-013॥</td></tr>
<tr><td>तमहं गीर्भिरिष्टाभिः पुनः पुनररिंदमम्। <br>अयाचं भृगुशार्दूलं न चैव प्रशशाम सः   ॥05-178-014॥</td></tr>
<tr><td>तमहं प्रणम्य शिरसा भूयो ब्राह्मणसत्तमम्। <br>अब्रुवं कारणं किं तद्यत्त्वं योद्धुमिहेच्छसि   ॥05-178-015॥</td></tr>
<tr><td>इष्वस्त्रं मम बालस्य भवतैव चतुर्विधम्। <br>उपदिष्टं महाबाहो शिष्योऽस्मि तव भार्गव   ॥05-178-016॥</td></tr>
<tr><td>ततो मामब्रवीद्रामः क्रोधसंरक्तलोचनः। <br>जानीषे मां गुरुं भीष्म न चेमां प्रतिगृह्णसे। <br>सुतां काश्यस्य कौरव्य मत्प्रियार्थं महीपते   ॥05-178-017॥</td></tr>
<tr><td>न हि ते विद्यते शान्तिरन्यथा कुरुनन्दन। <br>गृहाणेमां महाबाहो रक्षस्व कुलमात्मनः। <br>त्वया विभ्रंशिता हीयं भर्तारं नाभिगच्छति   ॥05-178-018॥</td></tr>
<tr><td>तथा ब्रुवन्तं तमहं रामं परपुरंजयम्। <br>नैतदेवं पुनर्भावि ब्रह्मर्षे किं श्रमेण ते   ॥05-178-019॥</td></tr>
<tr><td>गुरुत्वं त्वयि संप्रेक्ष्य जामदग्न्य पुरातनम्। <br>प्रसादये त्वां भगवंस्त्यक्तैषा हि पुरा मया   ॥05-178-020॥</td></tr>
<tr><td>को जातु परभावां हि नारीं व्यालीमिव स्थिताम्। <br>वासयेत गृहे जानन्स्त्रीणां दोषान्महात्ययान्   ॥05-178-021॥</td></tr>
<tr><td>न भयाद्वासवस्यापि धर्मं जह्यां महाद्युते। <br>प्रसीद मा वा यद्वा ते कार्यं तत्कुरु माचिरम्   ॥05-178-022॥</td></tr>
<tr><td>अयं चापि विशुद्धात्मन्पुराणे श्रूयते विभो। <br>मरुत्तेन महाबुद्धे गीतः श्लोको महात्मना   ॥05-178-023॥</td></tr>
<tr><td>गुरोरप्यवलिप्तस्य कार्याकार्यमजानतः। <br>उत्पथप्रतिपन्नस्य कार्यं भवति शासनम्   ॥05-178-024॥</td></tr>
<tr><td>स त्वं गुरुरिति प्रेम्णा मया संमानितो भृशम्। <br>गुरुवृत्तं न जानीषे तस्माद्योत्स्याम्यहं त्वया   ॥05-178-025॥</td></tr>
<tr><td>गुरुं न हन्यां समरे ब्राह्मणं च विशेषतः। <br>विशेषतस्तपोवृद्धमेवं क्षान्तं मया तव   ॥05-178-026॥</td></tr>
<tr><td>उद्यतेषुमथो दृष्ट्वा ब्राह्मणं क्षत्रबन्धुवत्। <br>यो हन्यात्समरे क्रुद्धो युध्यन्तमपलायिनम्। <br>ब्रह्महत्या न तस्य स्यादिति धर्मेषु निश्चयः   ॥05-178-027॥</td></tr>
<tr><td>क्षत्रियाणां स्थितो धर्मे क्षत्रियोऽस्मि तपोधन। <br>यो यथा वर्तते यस्मिंस्तथा तस्मिन्प्रवर्तयन्। <br>नाधर्मं समवाप्नोति नरः श्रेयश्च विन्दति   ॥05-178-028॥</td></tr>
<tr><td>अर्थे वा यदि वा धर्मे समर्थो देशकालवित्। <br>अनर्थसंशयापन्नः श्रेयान्निःसंशयेन च   ॥05-178-029॥</td></tr>
<tr><td>यस्मात्संशयितेऽर्थेऽस्मिन्यथान्यायं प्रवर्तसे। <br>तस्माद्योत्स्यामि सहितस्त्वया राम महाहवे। <br>पश्य मे बाहुवीर्यं च विक्रमं चातिमानुषम्   ॥05-178-030॥</td></tr>
<tr><td>एवं गतेऽपि तु मया यच्छक्यं भृगुनन्दन। <br>तत्करिष्ये कुरुक्षेत्रे योत्स्ये विप्र त्वया सह। <br>द्वंद्वे राम यथेष्टं ते सज्जो भव महामुने   ॥05-178-031॥</td></tr>
<tr><td>तत्र त्वं निहतो राम मया शरशताचितः। <br>लप्स्यसे निर्जिताँल्लोकाञ्शस्त्रपूतो महारणे   ॥05-178-032॥</td></tr>
<tr><td>स गच्छ विनिवर्तस्व कुरुक्षेत्रं रणप्रिय। <br>तत्रैष्यामि महाबाहो युद्धाय त्वां तपोधन   ॥05-178-033॥</td></tr>
<tr><td>अपि यत्र त्वया राम कृतं शौचं पुरा पितुः। <br>तत्राहमपि हत्वा त्वां शौचं कर्तास्मि भार्गव   ॥05-178-034॥</td></tr>
<tr><td>तत्र गच्छस्व राम त्वं त्वरितं युद्धदुर्मद। <br>व्यपनेष्यामि ते दर्पं पौराणं ब्राह्मणब्रुव   ॥05-178-035॥</td></tr>
<tr><td>यच्चापि कत्थसे राम बहुशः परिषत्सु वै। <br>निर्जिताः क्षत्रिया लोके मयैकेनेति तच्छृणु   ॥05-178-036॥</td></tr>
<tr><td>न तदा जायते भीष्मो मद्विधः क्षत्रियोऽपि वा। <br>यस्ते युद्धमयं दर्पं कामं च व्यपनाशयेत्   ॥05-178-037॥</td></tr>
<tr><td>सोऽहं जातो महाबाहो भीष्मः परपुरंजयः। <br>व्यपनेष्यामि ते दर्पं युद्धे राम न संशयः   ॥05-178-038॥</td></tr>
</table>
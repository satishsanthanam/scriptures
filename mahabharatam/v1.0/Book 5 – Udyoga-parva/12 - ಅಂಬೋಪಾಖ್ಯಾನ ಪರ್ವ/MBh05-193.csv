Verse
 भीष्म उवाच। <br>शिखण्डिवाक्यं श्रुत्वाथ स यक्षो भरतर्षभ। <br>प्रोवाच मनसा चिन्त्य दैवेनोपनिपीडितः। <br>भवितव्यं तथा तद्धि मम दुःखाय कौरव   ॥05-193-001॥
भद्रे कामं करिष्यामि समयं तु निबोध मे। <br>किंचित्कालान्तरं दास्ये पुंलिङ्गं स्वमिदं तव। <br>आगन्तव्यं त्वया काले सत्यमेतद्ब्रवीमि ते   ॥05-193-002॥
प्रभुः संकल्पसिद्धोऽस्मि कामरूपी विहंगमः। <br>मत्प्रसादात्पुरं चैव त्राहि बन्धूंश्च केवलान्   ॥05-193-003॥
स्त्रीलिङ्गं धारयिष्यामि त्वदीयं पार्थिवात्मजे। <br>सत्यं मे प्रतिजानीहि करिष्यामि प्रियं तव   ॥05-193-004॥
 शिखण्ड्युवाच। <br>प्रतिदास्यामि भगवँल्लिङ्गं पुनरिदं तव। <br>किंचित्कालान्तरं स्त्रीत्वं धारयस्व निशाचर   ॥05-193-005॥
प्रतिप्रयाते दाशार्णे पार्थिवे हेमवर्मणि। <br>कन्यैवाहं भविष्यामि पुरुषस्त्वं भविष्यसि   ॥05-193-006॥
 भीष्म उवाच। <br>इत्युक्त्वा समयं तत्र चक्राते तावुभौ नृप। <br>अन्योन्यस्यानभिद्रोहे तौ संक्रामयतां ततः   ॥05-193-007॥
स्त्रीलिङ्गं धारयामास स्थूणो यक्षो नराधिप। <br>यक्षरूपं च तद्दीप्तं शिखण्डी प्रत्यपद्यत   ॥05-193-008॥
ततः शिखण्डी पाञ्चाल्यः पुंस्त्वमासाद्य पार्थिव। <br>विवेश नगरं हृष्टः पितरं च समासदत्। <br>यथावृत्तं तु तत्सर्वमाचख्यौ द्रुपदस्य च   ॥05-193-009॥
द्रुपदस्तस्य तच्छ्रुत्वा हर्षमाहारयत्परम्। <br>सभार्यस्तच्च सस्मार महेश्वरवचस्तदा   ॥05-193-010॥
ततः संप्रेषयामास दशार्णाधिपतेर्नृप। <br>पुरुषोऽयं मम सुतः श्रद्धत्तां मे भवानिति   ॥05-193-011॥
अथ दाशार्णको राजा सहसाभ्यागमत्तदा। <br>पाञ्चालराजं द्रुपदं दुःखामर्षसमन्वितः   ॥05-193-012॥
ततः काम्पिल्यमासाद्य दशार्णाधिपतिस्तदा। <br>प्रेषयामास सत्कृत्य दूतं ब्रह्मविदां वरम्   ॥05-193-013॥
ब्रूहि मद्वचनाद्दूत पाञ्चाल्यं तं नृपाधमम्। <br>यद्वै कन्यां स्वकन्यार्थे वृतवानसि दुर्मते। <br>फलं तस्यावलेपस्य द्रक्ष्यस्यद्य न संशयः   ॥05-193-014॥
एवमुक्तस्तु तेनासौ ब्राह्मणो राजसत्तम। <br>दूतः प्रयातो नगरं दाशार्णनृपचोदितः   ॥05-193-015॥
तत आसादयामास पुरोधा द्रुपदं पुरे। <br>तस्मै पाञ्चालको राजा गामर्घ्यं च सुसत्कृतम्। <br>प्रापयामास राजेन्द्र सह तेन शिखण्डिना   ॥05-193-016॥
तां पूजां नाभ्यनन्दत्स वाक्यं चेदमुवाच ह। <br>यदुक्तं तेन वीरेण राज्ञा काञ्चनवर्मणा   ॥05-193-017॥
यत्तेऽहमधमाचार दुहित्रर्थेऽस्मि वञ्चितः। <br>तस्य पापस्य करणात्फलं प्राप्नुहि दुर्मते   ॥05-193-018॥
देहि युद्धं नरपते ममाद्य रणमूर्धनि। <br>उद्धरिष्यामि ते सद्यः सामात्यसुतबान्धवम्   ॥05-193-019॥
तदुपालम्भसंयुक्तं श्रावितः किल पार्थिवः। <br>दशार्णपतिदूतेन मन्त्रिमध्ये पुरोधसा   ॥05-193-020॥
अब्रवीद्भरतश्रेष्ठ द्रुपदः प्रणयानतः। <br>यदाह मां भवान्ब्रह्मन्संबन्धिवचनाद्वचः। <br>तस्योत्तरं प्रतिवचो दूत एव वदिष्यति   ॥05-193-021॥
ततः संप्रेषयामास द्रुपदोऽपि महात्मने। <br>हिरण्यवर्मणे दूतं ब्राह्मणं वेदपारगम्   ॥05-193-022॥
समागम्य तु राज्ञा स दशार्णपतिना तदा। <br>तद्वाक्यमाददे राजन्यदुक्तं द्रुपदेन ह   ॥05-193-023॥
आगमः क्रियतां व्यक्तं कुमारो वै सुतो मम। <br>मिथ्यैतदुक्तं केनापि तन्न श्रद्धेयमित्युत   ॥05-193-024॥
ततः स राजा द्रुपदस्य श्रुत्वा; विमर्शयुक्तो युवतीर्वरिष्ठाः। <br>संप्रेषयामास सुचारुरूपाः; शिखण्डिनं स्त्री पुमान्वेति वेत्तुम्   ॥05-193-025॥
ताः प्रेषितास्तत्त्वभावं विदित्वा; प्रीत्या राज्ञे तच्छशंसुर्हि सर्वम्। <br>शिखण्डिनं पुरुषं कौरवेन्द्र; दशार्णराजाय महानुभावम्   ॥05-193-026॥
ततः कृत्वा तु राजा स आगमं प्रीतिमानथ। <br>संबन्धिना समागम्य हृष्टो वासमुवास ह   ॥05-193-027॥
शिखण्डिने च मुदितः प्रादाद्वित्तं जनेश्वरः। <br>हस्तिनोऽश्वांश्च गाश्चैव दास्यो बहुशतास्तथा। <br>पूजितश्च प्रतिययौ निवर्त्य तनयां किल   ॥05-193-028॥
विनीतकिल्बिषे प्रीते हेमवर्मणि पार्थिवे। <br>प्रतियाते तु दाशार्णे हृष्टरूपा शिखण्डिनी   ॥05-193-029॥
कस्यचित्त्वथ कालस्य कुबेरो नरवाहनः। <br>लोकानुयात्रां कुर्वाणः स्थूणस्यागान्निवेशनम्   ॥05-193-030॥
स तद्गृहस्योपरि वर्तमान; आलोकयामास धनाधिगोप्ता। <br>स्थूणस्य यक्षस्य निशाम्य वेश्म; स्वलंकृतं माल्यगुणैर्विचित्रम्   ॥05-193-031॥
लाजैश्च गन्धैश्च तथा वितानै;रभ्यर्चितं धूपनधूपितं च। <br>ध्वजैः पताकाभिरलंकृतं च; भक्ष्यान्नपेयामिषदत्तहोमम्   ॥05-193-032॥
तत्स्थानं तस्य दृष्ट्वा तु सर्वतः समलंकृतम्। <br>अथाब्रवीद्यक्षपतिस्तान्यक्षाननुगांस्तदा   ॥05-193-033॥
स्वलंकृतमिदं वेश्म स्थूणस्यामितविक्रमाः। <br>नोपसर्पति मां चापि कस्मादद्य सुमन्दधीः   ॥05-193-034॥
यस्माज्जानन्सुमन्दात्मा मामसौ नोपसर्पति। <br>तस्मात्तस्मै महादण्डो धार्यः स्यादिति मे मतिः   ॥05-193-035॥
 यक्षा ऊचुः। <br>द्रुपदस्य सुता राजन्राज्ञो जाता शिखण्डिनी। <br>तस्यै निमित्ते कस्मिंश्चित्प्रादात्पुरुषलक्षणम्   ॥05-193-036॥
अग्रहील्लक्षणं स्त्रीणां स्त्रीभूतस्तिष्ठते गृहे। <br>नोपसर्पति तेनासौ सव्रीडः स्त्रीस्वरूपवान्   ॥05-193-037॥
एतस्मात्कारणाद्राजन्स्थूणो न त्वाद्य पश्यति। <br>श्रुत्वा कुरु यथान्यायं विमानमिह तिष्ठताम्   ॥05-193-038॥
 भीष्म उवाच। <br>आनीयतां स्थूण इति ततो यक्षाधिपोऽब्रवीत्। <br>कर्तास्मि निग्रहं तस्येत्युवाच स पुनः पुनः   ॥05-193-039॥
सोऽभ्यगच्छत यक्षेन्द्रमाहूतः पृथिवीपते। <br>स्त्रीस्वरूपो महाराज तस्थौ व्रीडासमन्वितः   ॥05-193-040॥
तं शशाप सुसंक्रुद्धो धनदः कुरुनन्दन। <br>एवमेव भवत्वस्य स्त्रीत्वं पापस्य गुह्यकाः   ॥05-193-041॥
ततोऽब्रवीद्यक्षपतिर्महात्मा; यस्माददास्त्ववमन्येह यक्षान्। <br>शिखण्डिने लक्षणं पापबुद्धे; स्त्रीलक्षणं चाग्रहीः पापकर्मन्   ॥05-193-042॥
अप्रवृत्तं सुदुर्बुद्धे यस्मादेतत्कृतं त्वया। <br>तस्मादद्य प्रभृत्येव त्वं स्त्री स पुरुषस्तथा   ॥05-193-043॥
ततः प्रसादयामासुर्यक्षा वैश्रवणं किल। <br>स्थूणस्यार्थे कुरुष्वान्तं शापस्येति पुनः पुनः   ॥05-193-044॥
ततो महात्मा यक्षेन्द्रः प्रत्युवाचानुगामिनः। <br>सर्वान्यक्षगणांस्तात शापस्यान्तचिकीर्षया   ॥05-193-045॥
हते शिखण्डिनि रणे स्वरूपं प्रतिपत्स्यते। <br>स्थूणो यक्षो निरुद्वेगो भवत्विति महामनाः   ॥05-193-046॥
इत्युक्त्वा भगवान्देवो यक्षराक्षसपूजितः। <br>प्रययौ सह तैः सर्वैर्निमेषान्तरचारिभिः   ॥05-193-047॥
स्थूणस्तु शापं संप्राप्य तत्रैव न्यवसत्तदा। <br>समये चागमत्तं वै शिखण्डी स क्षपाचरम्   ॥05-193-048॥
सोऽभिगम्याब्रवीद्वाक्यं प्राप्तोऽस्मि भगवन्निति। <br>तमब्रवीत्ततः स्थूणः प्रीतोऽस्मीति पुनः पुनः   ॥05-193-049॥
आर्जवेनागतं दृष्ट्वा राजपुत्रं शिखण्डिनम्। <br>सर्वमेव यथावृत्तमाचचक्षे शिखण्डिने   ॥05-193-050॥
 यक्ष उवाच। <br>शप्तो वैश्रवणेनास्मि त्वत्कृते पार्थिवात्मज। <br>गच्छेदानीं यथाकामं चर लोकान्यथासुखम्   ॥05-193-051॥
दिष्टमेतत्पुरा मन्ये न शक्यमतिवर्तितुम्। <br>गमनं तव चेतो हि पौलस्त्यस्य च दर्शनम्   ॥05-193-052॥
 भीष्म उवाच। <br>एवमुक्तः शिखण्डी तु स्थूणयक्षेण भारत। <br>प्रत्याजगाम नगरं हर्षेण महतान्वितः   ॥05-193-053॥
पूजयामास विविधैर्गन्धमाल्यैर्महाधनैः। <br>द्विजातीन्देवताश्चापि चैत्यानथ चतुष्पथान्   ॥05-193-054॥
द्रुपदः सह पुत्रेण सिद्धार्थेन शिखण्डिना। <br>मुदं च परमां लेभे पाञ्चाल्यः सह बान्धवैः   ॥05-193-055॥
शिष्यार्थं प्रददौ चापि द्रोणाय कुरुपुंगव। <br>शिखण्डिनं महाराज पुत्रं स्त्रीपूर्विणं तथा   ॥05-193-056॥
प्रतिपेदे चतुष्पादं धनुर्वेदं नृपात्मजः। <br>शिखण्डी सह युष्माभिर्धृष्टद्युम्नश्च पार्षतः   ॥05-193-057॥
मम त्वेतच्चरास्तात यथावत्प्रत्यवेदयन्। <br>जडान्धबधिराकारा ये युक्ता द्रुपदे मया   ॥05-193-058॥
एवमेष महाराज स्त्रीपुमान्द्रुपदात्मजः। <br>संभूतः कौरवश्रेष्ठ शिखण्डी रथसत्तमः   ॥05-193-059॥
ज्येष्ठा काशिपतेः कन्या अम्बा नामेति विश्रुता। <br>द्रुपदस्य कुले जाता शिखण्डी भरतर्षभ   ॥05-193-060॥
नाहमेनं धनुष्पाणिं युयुत्सुं समुपस्थितम्। <br>मुहूर्तमपि पश्येयं प्रहरेयं न चाप्युत   ॥05-193-061॥
व्रतमेतन्मम सदा पृथिव्यामपि विश्रुतम्। <br>स्त्रियां स्त्रीपूर्वके चापि स्त्रीनाम्नि स्त्रीस्वरूपिणि   ॥05-193-062॥
न मुञ्चेयमहं बाणानिति कौरवनन्दन। <br>न हन्यामहमेतेन कारणेन शिखण्डिनम्   ॥05-193-063॥
एतत्तत्त्वमहं वेद जन्म तात शिखण्डिनः। <br>ततो नैनं हनिष्यामि समरेष्वाततायिनम्   ॥05-193-064॥
यदि भीष्मः स्त्रियं हन्याद्धन्यादात्मानमप्युत। <br>नैनं तस्माद्धनिष्यामि दृष्ट्वापि समरे स्थितम्   ॥05-193-065॥
 संजय उवाच। <br>एतच्छ्रुत्वा तु कौरव्यो राजा दुर्योधनस्तदा। <br>मुहूर्तमिव स ध्यात्वा भीष्मे युक्तममन्यत   ॥05-193-066॥

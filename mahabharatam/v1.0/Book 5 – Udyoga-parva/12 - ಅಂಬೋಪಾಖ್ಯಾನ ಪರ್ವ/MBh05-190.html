<table border = "1"><tr><td>Verse</td></tr>
<tr><td> भीष्म उवाच। <br>चकार यत्नं द्रुपदः सर्वस्मिन्स्वजने महत्। <br>ततो लेख्यादिषु तथा शिल्पेषु च परं गता। <br>इष्वस्त्रे चैव राजेन्द्र द्रोणशिष्यो बभूव ह   ॥05-190-001॥</td></tr>
<tr><td>तस्य माता महाराज राजानं वरवर्णिनी। <br>चोदयामास भार्यार्थं कन्यायाः पुत्रवत्तदा   ॥05-190-002॥</td></tr>
<tr><td>ततस्तां पार्षतो दृष्ट्वा कन्यां संप्राप्तयौवनाम्। <br>स्त्रियं मत्वा तदा चिन्तां प्रपेदे सह भार्यया   ॥05-190-003॥</td></tr>
<tr><td> द्रुपद उवाच। <br>कन्या ममेयं संप्राप्ता यौवनं शोकवर्धिनी। <br>मया प्रच्छादिता चेयं वचनाच्छूलपाणिनः   ॥05-190-004॥</td></tr>
<tr><td>न तन्मिथ्या महाराज्ञि भविष्यति कथंचन। <br>त्रैलोक्यकर्ता कस्माद्धि तन्मृषा कर्तुमर्हति   ॥05-190-005॥</td></tr>
<tr><td> भार्योवाच। <br>यदि ते रोचते राजन्वक्ष्यामि शृणु मे वचः। <br>श्रुत्वेदानीं प्रपद्येथाः स्वकार्यं पृषतात्मज   ॥05-190-006॥</td></tr>
<tr><td>क्रियतामस्य नृपते विधिवद्दारसंग्रहः। <br>सत्यं भवति तद्वाक्यमिति मे निश्चिता मतिः   ॥05-190-007॥</td></tr>
<tr><td> भीष्म उवाच। <br>ततस्तौ निश्चयं कृत्वा तस्मिन्कार्येऽथ दम्पती। <br>वरयां चक्रतुः कन्यां दशार्णाधिपतेः सुताम्   ॥05-190-008॥</td></tr>
<tr><td>ततो राजा द्रुपदो राजसिंहः; सर्वान्राज्ञः कुलतः संनिशाम्य। <br>दाशार्णकस्य नृपतेस्तनूजां; शिखण्डिने वरयामास दारान्   ॥05-190-009॥</td></tr>
<tr><td>हिरण्यवर्मेति नृपो योऽसौ दाशार्णकः स्मृतः। <br>स च प्रादान्महीपालः कन्यां तस्मै शिखण्डिने   ॥05-190-010॥</td></tr>
<tr><td>स च राजा दशार्णेषु महानासीन्महीपतिः। <br>हिरण्यवर्मा दुर्धर्षो महासेनो महामनाः   ॥05-190-011॥</td></tr>
<tr><td>कृते विवाहे तु तदा सा कन्या राजसत्तम। <br>यौवनं समनुप्राप्ता सा च कन्या शिखण्डिनी   ॥05-190-012॥</td></tr>
<tr><td>कृतदारः शिखण्डी तु काम्पिल्यं पुनरागमत्। <br>न च सा वेद तां कन्यां कंचित्कालं स्त्रियं किल   ॥05-190-013॥</td></tr>
<tr><td>हिरण्यवर्मणः कन्या ज्ञात्वा तां तु शिखण्डिनीम्। <br>धात्रीणां च सखीनां च व्रीडमाना न्यवेदयत्। <br>कन्यां पाञ्चालराजस्य सुतां तां वै शिखण्डिनीम्   ॥05-190-014॥</td></tr>
<tr><td>ततस्ता राजशार्दूल धात्र्यो दाशार्णिकास्तदा। <br>जग्मुरार्तिं परां दुःखात्प्रेषयामासुरेव च   ॥05-190-015॥</td></tr>
<tr><td>ततो दशार्णाधिपतेः प्रेष्याः सर्वं न्यवेदयन्। <br>विप्रलम्भं यथावृत्तं स च चुक्रोध पार्थिवः   ॥05-190-016॥</td></tr>
<tr><td>शिखण्ड्यपि महाराज पुंवद्राजकुले तदा। <br>विजहार मुदा युक्तः स्त्रीत्वं नैवातिरोचयन्   ॥05-190-017॥</td></tr>
<tr><td>ततः कतिपयाहस्य तच्छ्रुत्वा भरतर्षभ। <br>हिरण्यवर्मा राजेन्द्र रोषादार्तिं जगाम ह   ॥05-190-018॥</td></tr>
<tr><td>ततो दाशार्णको राजा तीव्रकोपसमन्वितः। <br>दूतं प्रस्थापयामास द्रुपदस्य निवेशने   ॥05-190-019॥</td></tr>
<tr><td>ततो द्रुपदमासाद्य दूतः काञ्चनवर्मणः। <br>एक एकान्तमुत्सार्य रहो वचनमब्रवीत्   ॥05-190-020॥</td></tr>
<tr><td>दशार्णराजो राजंस्त्वामिदं वचनमब्रवीत्। <br>अभिषङ्गात्प्रकुपितो विप्रलब्धस्त्वयानघ   ॥05-190-021॥</td></tr>
<tr><td>अवमन्यसे मां नृपते नूनं दुर्मन्त्रितं तव। <br>यन्मे कन्यां स्वकन्यार्थे मोहाद्याचितवानसि   ॥05-190-022॥</td></tr>
<tr><td>तस्याद्य विप्रलम्भस्य फलं प्राप्नुहि दुर्मते। <br>एष त्वां सजनामात्यमुद्धरामि स्थिरो भव   ॥05-190-023॥</td></tr>
</table>
Verse
 युधिष्ठिर उवाच। <br>कां नु वाचं संजय मे शृणोषि; युद्धैषिणीं येन युद्धाद्बिभेषि। <br>अयुद्धं वै तात युद्धाद्गरीयः; कस्तल्लब्ध्वा जातु युध्येत सूत   ॥05-026-001॥
अकुर्वतश्चेत्पुरुषस्य संजय; सिध्येत्संकल्पो मनसा यं यमिच्छेत्। <br>न कर्म कुर्याद्विदितं ममैत;दन्यत्र युद्धाद्बहु यल्लघीयः   ॥05-026-002॥
कुतो युद्धं जातु नरः प्रजान;न्को दैवशप्तोऽभिवृणीत युद्धम्। <br>सुखैषिणः कर्म कुर्वन्ति पार्था; धर्मादहीनं यच्च लोकस्य पथ्यम्   ॥05-026-003॥
कर्मोदयं सुखमाशंसमानः; कृच्छ्रोपायं तत्त्वतः कर्म दुःखम्। <br>सुखप्रेप्सुर्विजिघांसुश्च दुःखं; य इन्द्रियाणां प्रीतिवशानुगामी। <br>कामाभिध्या स्वशरीरं दुनोति; यया प्रयुक्तोऽनुकरोति दुःखम्   ॥05-026-004॥
यथेध्यमानस्य समिद्धतेजसो; भूयो बलं वर्धते पावकस्य। <br>कामार्थलाभेन तथैव भूयो; न तृप्यते सर्पिषेवाग्निरिद्धः। <br>संपश्येमं भोगचयं महान्तं; सहास्माभिर्धृतराष्ट्रस्य राज्ञः   ॥05-026-005॥
नाश्रेयसामीश्वरो विग्रहाणां; नाश्रेयसां गीतशब्दं शृणोति। <br>नाश्रेयसः सेवते माल्यगन्धा;न्न चाप्यश्रेयांस्यनुलेपनानि   ॥05-026-006॥
नाश्रेयसः प्रावरानध्यवस्ते; कथं त्वस्मान्संप्रणुदेत्कुरुभ्यः। <br>अत्रैव च स्यादवधूय एष; कामः शरीरे हृदयं दुनोति   ॥05-026-007॥
स्वयं राजा विषमस्थः परेषु; सामस्थ्यमन्विच्छति तन्न साधु। <br>यथात्मनः पश्यति वृत्तमेव; तथा परेषामपि सोऽभ्युपैति   ॥05-026-008॥
आसन्नमग्निं तु निदाघकाले; गम्भीरकक्षे गहने विसृज्य। <br>यथा वृद्धं वायुवशेन शोचे;त्क्षेमं मुमुक्षुः शिशिरव्यपाये   ॥05-026-009॥
प्राप्तैश्वर्यो धृतराष्ट्रोऽद्य राजा; लालप्यते संजय कस्य हेतोः। <br>प्रगृह्य दुर्बुद्धिमनार्जवे रतं; पुत्रं मन्दं मूढममन्त्रिणं तु   ॥05-026-010॥
अनाप्तः सन्नाप्ततमस्य वाचं; सुयोधनो विदुरस्यावमन्य। <br>सुतस्य राजा धृतराष्ट्रः प्रियैषी; संबुध्यमानो विशतेऽधर्ममेव   ॥05-026-011॥
मेधाविनं ह्यर्थकामं कुरूणां; बहुश्रुतं वाग्मिनं शीलवन्तम्। <br>सूत राजा धृतराष्ट्रः कुरुभ्यो; न सोऽस्मरद्विदुरं पुत्रकाम्यात्   ॥05-026-012॥
मानघ्नस्य आत्मकामस्य चेर्ष्योः; संरम्भिणश्चार्थधर्मातिगस्य। <br>दुर्भाषिणो मन्युवशानुगस्य; कामात्मनो दुर्हृदो भावनस्य   ॥05-026-013॥
अनेयस्याश्रेयसो दीर्घमन्यो;र्मित्रद्रुहः संजय पापबुद्धेः। <br>सुतस्य राजा धृतराष्ट्रः प्रियैषी; प्रपश्यमानः प्रजहाद्धर्मकामौ   ॥05-026-014॥
तदैव मे संजय दीव्यतोऽभू;न्नो चेत्कुरूनागतः स्यादभावः। <br>काव्यां वाचं विदुरो भाषमाणो; न विन्दते धृतराष्ट्रात्प्रशंसाम्   ॥05-026-015॥
क्षत्तुर्यदा अन्ववर्तन्त बुद्धिं; कृच्छ्रं कुरून्न तदाभ्याजगाम। <br>यावत्प्रज्ञामन्ववर्तन्त तस्य; तावत्तेषां राष्ट्रवृद्धिर्बभूव   ॥05-026-016॥
तदर्थलुब्धस्य निबोध मेऽद्य; ये मन्त्रिणो धार्तराष्ट्रस्य सूत। <br>दुःशासनः शकुनिः सूतपुत्रो; गावल्गणे पश्य संमोहमस्य   ॥05-026-017॥
सोऽहं न पश्यामि परीक्षमाणः; कथं स्वस्ति स्यात्कुरुसृञ्जयानाम्। <br>आत्तैश्वर्यो धृतराष्ट्रः परेभ्यः; प्रव्राजिते विदुरे दीर्घदृष्टौ   ॥05-026-018॥
आशंसते वै धृतराष्ट्रः सपुत्रो; महाराज्यमसपत्नं पृथिव्याम्। <br>तस्मिञ्शमः केवलं नोपलभ्यो; अत्यासन्नं मद्गतं मन्यतेऽर्थम्   ॥05-026-019॥
यत्तत्कर्णो मन्यते पारणीयं; युद्धे गृहीतायुधमर्जुनेन। <br>आसंश्च युद्धानि पुरा महान्ति; कथं कर्णो नाभवद्द्वीप एषाम्   ॥05-026-020॥
कर्णश्च जानाति सुयोधनश्च; द्रोणश्च जानाति पितामहश्च। <br>अन्ये च ये कुरवस्तत्र सन्ति; यथार्जुनान्नास्त्यपरो धनुर्धरः   ॥05-026-021॥
जानन्त्येते कुरवः सर्व एव; ये चाप्यन्ये भूमिपालाः समेताः। <br>दुर्योधनं चापराधे चरन्त;मरिंदमे फल्गुनेऽविद्यमाने   ॥05-026-022॥
तेनार्थबद्धं मन्यते धार्तराष्ट्रः; शक्यं हर्तुं पाण्डवानां ममत्वम्। <br>किरीटिना तालमात्रायुधेन; तद्वेदिना संयुगं तत्र गत्वा   ॥05-026-023॥
गाण्डीवविस्फारितशब्दमाजा;वशृण्वाना धार्तराष्ट्रा ध्रियन्ते। <br>क्रुद्धस्य चेद्भीमसेनस्य वेगा;त्सुयोधनो मन्यते सिद्धमर्थम्   ॥05-026-024॥
इन्द्रोऽप्येतन्नोत्सहेत्तात हर्तु;मैश्वर्यं नो जीवति भीमसेने। <br>धनंजये नकुले चैव सूत; तथा वीरे सहदेवे मदीये   ॥05-026-025॥
स चेदेतां प्रतिपद्येत बुद्धिं; वृद्धो राजा सह पुत्रेण सूत। <br>एवं रणे पाण्डवकोपदग्धा; न नश्येयुः संजय धार्तराष्ट्राः   ॥05-026-026॥
जानासि त्वं क्लेशमस्मासु वृत्तं; त्वां पूजयन्संजयाहं क्षमेयम्। <br>यच्चास्माकं कौरवैर्भूतपूर्वं; या नो वृत्तिर्धार्तराष्ट्रे तदासीत्   ॥05-026-027॥
अद्यापि तत्तत्र तथैव वर्ततां; शान्तिं गमिष्यामि यथा त्वमात्थ। <br>इन्द्रप्रस्थे भवतु ममैव राज्यं; सुयोधनो यच्छतु भारताग्र्यः   ॥05-026-028॥

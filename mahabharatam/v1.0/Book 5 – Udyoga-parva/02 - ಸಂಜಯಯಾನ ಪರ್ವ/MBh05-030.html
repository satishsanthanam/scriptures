<table border = "1"><tr><td>Verse</td></tr>
<tr><td> संजय उवाच। <br>आमन्त्रये त्वा नरदेवदेव; गच्छाम्यहं पाण्डव स्वस्ति तेऽस्तु। <br>कच्चिन्न वाचा वृजिनं हि किंचि;दुच्चारितं मे मनसोऽभिषङ्गात्   ॥05-030-001॥</td></tr>
<tr><td>जनार्दनं भीमसेनार्जुनौ च; माद्रीसुतौ सात्यकिं चेकितानम्। <br>आमन्त्र्य गच्छामि शिवं सुखं वः; सौम्येन मां पश्यत चक्षुषा नृपाः   ॥05-030-002॥</td></tr>
<tr><td> युधिष्ठिर उवाच। <br>अनुज्ञातः संजय स्वस्ति गच्छ; न नोऽकार्षीरप्रियं जातु किंचित्। <br>विद्मश्च त्वा ते च वयं च सर्वे; शुद्धात्मानं मध्यगतं सभास्थम्   ॥05-030-003॥</td></tr>
<tr><td>आप्तो दूतः संजय सुप्रियोऽसि; कल्याणवाक्शीलवान्दृष्टिमांश्च। <br>न मुह्येस्त्वं संजय जातु मत्या; न च क्रुध्येरुच्यमानोऽपि तथ्यम्   ॥05-030-004॥</td></tr>
<tr><td>न मर्मगां जातु वक्तासि रूक्षां; नोपस्तुतिं कटुकां नोत शुक्ताम्। <br>धर्मारामामर्थवतीमहिंस्रा;मेतां वाचं तव जानामि सूत   ॥05-030-005॥</td></tr>
<tr><td>त्वमेव नः प्रियतमोऽसि दूत; इहागच्छेद्विदुरो वा द्वितीयः। <br>अभीक्ष्णदृष्टोऽसि पुरा हि नस्त्वं; धनंजयस्यात्मसमः सखासि   ॥05-030-006॥</td></tr>
<tr><td>इतो गत्वा संजय क्षिप्रमेव; उपातिष्ठेथा ब्राह्मणान्ये तदर्हाः। <br>विशुद्धवीर्यांश्चरणोपपन्ना;न्कुले जातान्सर्वधर्मोपपन्नान्   ॥05-030-007॥</td></tr>
<tr><td>स्वाध्यायिनो ब्राह्मणा भिक्षवश्च; तपस्विनो ये च नित्या वनेषु। <br>अभिवाद्या वै मद्वचनेन वृद्धा;स्तथेतरेषां कुशलं वदेथाः   ॥05-030-008॥</td></tr>
<tr><td>पुरोहितं धृतराष्ट्रस्य राज्ञ; आचार्याश्च ऋत्विजो ये च तस्य। <br>तैश्च त्वं तात सहितैर्यथार्हं; संगच्छेथाः कुशलेनैव सूत   ॥05-030-009॥</td></tr>
<tr><td>आचार्य इष्टोऽनपगो विधेयो; वेदानीप्सन्ब्रह्मचर्यं चचार। <br>योऽस्त्रं चतुष्पात्पुनरेव चक्रे; द्रोणः प्रसन्नोऽभिवाद्यो यथार्हम्   ॥05-030-010॥</td></tr>
<tr><td>अधीतविद्यश्चरणोपपन्नो; योऽस्त्रं चतुष्पात्पुनरेव चक्रे। <br>गन्धर्वपुत्रप्रतिमं तरस्विनं; तमश्वत्थामानं कुशलं स्म पृच्छेः   ॥05-030-011॥</td></tr>
<tr><td>शारद्वतस्यावसथं स्म गत्वा; महारथस्यास्त्रविदां वरस्य। <br>त्वं मामभीक्ष्णं परिकीर्तयन्वै; कृपस्य पादौ संजय पाणिना स्पृशेः   ॥05-030-012॥</td></tr>
<tr><td>यस्मिञ्शौर्यमानृशंस्यं तपश्च; प्रज्ञा शीलं श्रुतिसत्त्वे धृतिश्च। <br>पादौ गृहीत्वा कुरुसत्तमस्य; भीष्मस्य मां तत्र निवेदयेथाः   ॥05-030-013॥</td></tr>
<tr><td>प्रज्ञाचक्षुर्यः प्रणेता कुरूणां; बहुश्रुतो वृद्धसेवी मनीषी। <br>तस्मै राज्ञे स्थविरायाभिवाद्य; आचक्षीथाः संजय मामरोगम्   ॥05-030-014॥</td></tr>
<tr><td>ज्येष्ठः पुत्रो धृतराष्ट्रस्य मन्दो; मूर्खः शठः संजय पापशीलः। <br>प्रशास्ता वै पृथिवी येन सर्वा; सुयोधनं कुशलं तात पृच्छेः   ॥05-030-015॥</td></tr>
<tr><td>भ्राता कनीयानपि तस्य मन्द;स्तथाशीलः संजय सोऽपि शश्वत्। <br>महेष्वासः शूरतमः कुरूणां; दुःशासनं कुशलं तात पृच्छेः   ॥05-030-016॥</td></tr>
<tr><td>वृन्दारकं कविमर्थेष्वमूढं; महाप्रज्ञं सर्वधर्मोपपन्नम्। <br>न तस्य युद्धं रोचते वै कदाचि;द्वैश्यापुत्रं कुशलं तात पृच्छेः   ॥05-030-017॥</td></tr>
<tr><td>निकर्तने देवने योऽद्वितीय;श्छन्नोपधः साधुदेवी मताक्षः। <br>यो दुर्जयो देवितव्येन संख्ये; स चित्रसेनः कुशलं तात वाच्यः   ॥05-030-018॥</td></tr>
<tr><td>यस्य कामो वर्तते नित्यमेव; नान्यः शमाद्भारतानामिति स्म। <br>स बाह्लिकानामृषभो मनस्वी; पुरा यथा माभिवदेत्प्रसन्नः   ॥05-030-019॥</td></tr>
<tr><td>गुणैरनेकैः प्रवरैश्च युक्तो; विज्ञानवान्नैव च निष्ठुरो यः। <br>स्नेहादमर्षं सहते सदैव; स सोमदत्तः पूजनीयो मतो मे   ॥05-030-020॥</td></tr>
<tr><td>अर्हत्तमः कुरुषु सौमदत्तिः; स नो भ्राता संजय मत्सखा च। <br>महेष्वासो रथिनामुत्तमो यः; सहामात्यः कुशलं तस्य पृच्छेः   ॥05-030-021॥</td></tr>
<tr><td>ये चैवान्ये कुरुमुख्या युवानः; पुत्राः पौत्रा भ्रातरश्चैव ये नः। <br>यं यमेषां येन येनाभिगच्छे;रनामयं मद्वचनेन वाच्यः   ॥05-030-022॥</td></tr>
<tr><td>ये राजानः पाण्डवायोधनाय; समानीता धार्तराष्ट्रेण केचित्। <br>वसातयः शाल्वकाः केकयाश्च; तथाम्बष्ठा ये त्रिगर्ताश्च मुख्याः   ॥05-030-023॥</td></tr>
<tr><td>प्राच्योदीच्या दाक्षिणात्याश्च शूरा;स्तथा प्रतीच्याः पार्वतीयाश्च सर्वे। <br>अनृशंसाः शीलवृत्तोपपन्ना;स्तेषां सर्वेषां कुशलं तात पृच्छेः   ॥05-030-024॥</td></tr>
<tr><td>हस्त्यारोहा रथिनः सादिनश्च; पदातयश्चार्यसंघा महान्तः। <br>आख्याय मां कुशलिनं स्म तेषा;मनामयं परिपृच्छेः समग्रान्   ॥05-030-025॥</td></tr>
<tr><td>तथा राज्ञो ह्यर्थयुक्तानमात्या;न्दौवारिकान्ये च सेनां नयन्ति। <br>आयव्ययं ये गणयन्ति युक्ता; अर्थांश्च ये महतश्चिन्तयन्ति   ॥05-030-026॥</td></tr>
<tr><td>गान्धारराजः शकुनिः पार्वतीयो; निकर्तने योऽद्वितीयोऽक्षदेवी। <br>मानं कुर्वन्धार्तराष्ट्रस्य सूत; मिथ्याबुद्धेः कुशलं तात पृच्छेः   ॥05-030-027॥</td></tr>
<tr><td>यः पाण्डवानेकरथेन वीरः; समुत्सहत्यप्रधृष्यान्विजेतुम्। <br>यो मुह्यतां मोहयिताद्वितीयो; वैकर्तनं कुशलं तात पृच्छेः   ॥05-030-028॥</td></tr>
<tr><td>स एव भक्तः स गुरुः स भृत्यः; स वै पिता स च माता सुहृच्च। <br>अगाधबुद्धिर्विदुरो दीर्घदर्शी; स नो मन्त्री कुशलं तात पृच्छेः   ॥05-030-029॥</td></tr>
<tr><td>वृद्धाः स्त्रियो याश्च गुणोपपन्ना; या ज्ञायन्ते संजय मातरस्ताः। <br>ताभिः सर्वाभिः सहिताभिः समेत्य; स्त्रीभिर्वृद्धाभिरभिवादं वदेथाः   ॥05-030-030॥</td></tr>
<tr><td>कच्चित्पुत्रा जीवपुत्राः सुसम्य;ग्वर्तन्ते वो वृत्तिमनृशंसरूपाम्। <br>इति स्मोक्त्वा संजय ब्रूहि पश्चा;दजातशत्रुः कुशली सपुत्रः   ॥05-030-031॥</td></tr>
<tr><td>या नो भार्याः संजय वेत्थ तत्र; तासां सर्वासां कुशलं तात पृच्छेः। <br>सुसंगुप्ताः सुरभयोऽनवद्याः; कच्चिद्गृहानावसथाप्रमत्ताः   ॥05-030-032॥</td></tr>
<tr><td>कच्चिद्वृत्तिं श्वशुरेषु भद्राः; कल्याणीं वर्तध्वमनृशंसरूपाम्। <br>यथा च वः स्युः पतयोऽनुकूला;स्तथा वृत्तिमात्मनः स्थापयध्वम्   ॥05-030-033॥</td></tr>
<tr><td>या नः स्नुषाः संजय वेत्थ तत्र; प्राप्ताः कुलेभ्यश्च गुणोपपन्नाः। <br>प्रजावत्यो ब्रूहि समेत्य ताश्च; युधिष्ठिरो वोऽभ्यवदत्प्रसन्नः   ॥05-030-034॥</td></tr>
<tr><td>कन्याः स्वजेथाः सदनेषु संजय; अनामयं मद्वचनेन पृष्ट्वा। <br>कल्याणा वः सन्तु पतयोऽनुकूला; यूयं पतीनां भवतानुकूलाः   ॥05-030-035॥</td></tr>
<tr><td>अलंकृता वस्त्रवत्यः सुगन्धा; अबीभत्साः सुखिता भोगवत्यः। <br>लघु यासां दर्शनं वाक्च लघ्वी; वेशस्त्रियः कुशलं तात पृच्छेः   ॥05-030-036॥</td></tr>
<tr><td>दासीपुत्रा ये च दासाः कुरूणां; तदाश्रया बहवः कुब्जखञ्जाः। <br>आख्याय मां कुशलिनं स्म तेभ्यो; अनामयं परिपृच्छेर्जघन्यम्   ॥05-030-037॥</td></tr>
<tr><td>कच्चिद्वृत्तिर्वर्तते वै पुराणी; कच्चिद्भोगान्धार्तराष्ट्रो ददाति। <br>अङ्गहीनान्कृपणान्वामनांश्च; आनृशंस्याद्धृतराष्ट्रो बिभर्ति   ॥05-030-038॥</td></tr>
<tr><td>अन्धाश्च सर्वे स्थविरास्तथैव; हस्ताजीवा बहवो येऽत्र सन्ति। <br>आख्याय मां कुशलिनं स्म तेषा;मनामयं परिपृच्छेर्जघन्यम्   ॥05-030-039॥</td></tr>
<tr><td>मा भैष्ट दुःखेन कुजीवितेन; नूनं कृतं परलोकेषु पापम्। <br>निगृह्य शत्रून्सुहृदोऽनुगृह्य; वासोभिरन्नेन च वो भरिष्ये   ॥05-030-040॥</td></tr>
<tr><td>सन्त्येव मे ब्राह्मणेभ्यः कृतानि; भावीन्यथो नो बत वर्तयन्ति। <br>पश्याम्यहं युक्तरूपांस्तथैव; तामेव सिद्धिं श्रावयेथा नृपं तम्   ॥05-030-041॥</td></tr>
<tr><td>ये चानाथा दुर्बलाः सर्वकाल;मात्मन्येव प्रयतन्तेऽथ मूढाः। <br>तांश्चापि त्वं कृपणान्सर्वथैव; अस्मद्वाक्यात्कुशलं तात पृच्छेः   ॥05-030-042॥</td></tr>
<tr><td>ये चाप्यन्ये संश्रिता धार्तराष्ट्रा;न्नानादिग्भ्योऽभ्यागताः सूतपुत्र। <br>दृष्ट्वा तांश्चैवार्हतश्चापि सर्वा;न्संपृच्छेथाः कुशलं चाव्ययं च   ॥05-030-043॥</td></tr>
<tr><td>एवं सर्वानागताभ्यागतांश्च; राज्ञो दूतान्सर्वदिग्भ्योऽभ्युपेतान्। <br>पृष्ट्वा सर्वान्कुशलं तांश्च सूत; पश्चादहं कुशली तेषु वाच्यः   ॥05-030-044॥</td></tr>
<tr><td>न हीदृशाः सन्त्यपरे पृथिव्यां; ये योधका धार्तराष्ट्रेण लब्धाः। <br>धर्मस्तु नित्यो मम धर्म एव; महाबलः शत्रुनिबर्हणाय   ॥05-030-045॥</td></tr>
<tr><td>इदं पुनर्वचनं धार्तराष्ट्रं; सुयोधनं संजय श्रावयेथाः। <br>यस्ते शरीरे हृदयं दुनोति; कामः कुरूनसपत्नोऽनुशिष्याम्   ॥05-030-046॥</td></tr>
<tr><td>न विद्यते युक्तिरेतस्य काचि;न्नैवंविधाः स्याम यथा प्रियं ते। <br>ददस्व वा शक्रपुरं ममैव; युध्यस्व वा भारतमुख्य वीर   ॥05-030-047॥</td></tr>
</table>
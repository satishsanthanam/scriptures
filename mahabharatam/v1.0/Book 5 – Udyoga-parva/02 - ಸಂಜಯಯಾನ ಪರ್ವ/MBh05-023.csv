Verse
 वैशंपायन उवाच। <br>राज्ञस्तु वचनं श्रुत्वा धृतराष्ट्रस्य संजयः। <br>उपप्लव्यं ययौ द्रष्टुं पाण्डवानमितौजसः   ॥05-023-001॥
स तु राजानमासाद्य धर्मात्मानं युधिष्ठिरम्। <br>प्रणिपत्य ततः पूर्वं सूतपुत्रोऽभ्यभाषत   ॥05-023-002॥
गावल्गणिः संजयः सूतसूनु;रजातशत्रुमवदत्प्रतीतः। <br>दिष्ट्या राजंस्त्वामरोगं प्रपश्ये; सहायवन्तं च महेन्द्रकल्पम्   ॥05-023-003॥
अनामयं पृच्छति त्वाम्बिकेयो; वृद्धो राजा धृतराष्ट्रो मनीषी। <br>कच्चिद्भीमः कुशली पाण्डवाग्र्यो; धनंजयस्तौ च माद्रीतनूजौ   ॥05-023-004॥
कच्चित्कृष्णा द्रौपदी राजपुत्री; सत्यव्रता वीरपत्नी सपुत्रा। <br>मनस्विनी यत्र च वाञ्छसि त्व;मिष्टान्कामान्भारत स्वस्तिकामः   ॥05-023-005॥
 युधिष्ठिर उवाच। <br>गावल्गणे संजय स्वागतं ते; प्रीतात्माहं त्वाभिवदामि सूत। <br>अनामयं प्रतिजाने तवाहं; सहानुजैः कुशली चास्मि विद्वन्   ॥05-023-006॥
चिरादिदं कुशलं भारतस्य; श्रुत्वा राज्ञः कुरुवृद्धस्य सूत। <br>मन्ये साक्षाद्दृष्टमहं नरेन्द्रं; दृष्ट्वैव त्वां संजय प्रीतियोगात्   ॥05-023-007॥
पितामहो नः स्थविरो मनस्वी; महाप्राज्ञः सर्वधर्मोपपन्नः। <br>स कौरव्यः कुशली तात भीष्मो; यथापूर्वं वृत्तिरप्यस्य कच्चित्   ॥05-023-008॥
कच्चिद्राजा धृतराष्ट्रः सपुत्रो; वैचित्रवीर्यः कुशली महात्मा। <br>महाराजो बाह्लिकः प्रातिपेयः; कच्चिद्विद्वान्कुशली सूतपुत्र   ॥05-023-009॥
स सोमदत्तः कुशली तात कच्चि;द्भूरिश्रवाः सत्यसंधः शलश्च। <br>द्रोणः सपुत्रश्च कृपश्च विप्रो; महेष्वासाः कच्चिदेतेऽप्यरोगाः   ॥05-023-010॥
महाप्राज्ञाः सर्वशास्त्रावदाता; धनुर्भृतां मुख्यतमाः पृथिव्याम्। <br>कच्चिन्मानं तात लभन्त एते; धनुर्भृतः कच्चिदेतेऽप्यरोगाः   ॥05-023-011॥
सर्वे कुरुभ्यः स्पृहयन्ति संजय; धनुर्धरा ये पृथिव्यां युवानः। <br>येषां राष्ट्रे निवसति दर्शनीयो; महेष्वासः शीलवान्द्रोणपुत्रः   ॥05-023-012॥
वैश्यापुत्रः कुशली तात कच्चि;न्महाप्राज्ञो राजपुत्रो युयुत्सुः। <br>कर्णोऽमात्यः कुशली तात कच्चि;त्सुयोधनो यस्य मन्दो विधेयः   ॥05-023-013॥
स्त्रियो वृद्धा भारतानां जनन्यो; महानस्यो दासभार्याश्च सूत। <br>वध्वः पुत्रा भागिनेया भगिन्यो; दौहित्रा वा कच्चिदप्यव्यलीकाः   ॥05-023-014॥
कच्चिद्राजा ब्राह्मणानां यथाव;त्प्रवर्तते पूर्ववत्तात वृत्तिम्। <br>कच्चिद्दायान्मामकान्धार्तराष्ट्रो; द्विजातीनां संजय नोपहन्ति   ॥05-023-015॥
कच्चिद्राजा धृतराष्ट्रः सपुत्र; उपेक्षते ब्राह्मणातिक्रमान्वै। <br>कच्चिन्न हेतोरिव वर्त्मभूत; उपेक्षते तेषु स न्यूनवृत्तिम्   ॥05-023-016॥
एतज्ज्योतिरुत्तमं जीवलोके; शुक्लं प्रजानां विहितं विधात्रा। <br>ते चेल्लोभं न नियच्छन्ति मन्दाः; कृत्स्नो नाशो भविता कौरवाणाम्   ॥05-023-017॥
कच्चिद्राजा धृतराष्ट्रः सपुत्रो; बुभूषते वृत्तिममात्यवर्गे। <br>कच्चिन्न भेदेन जिजीविषन्ति; सुहृद्रूपा दुर्हृदश्चैकमित्राः   ॥05-023-018॥
कच्चिन्न पापं कथयन्ति तात; ते पाण्डवानां कुरवः सर्व एव। <br>कच्चिद्दृष्ट्वा दस्युसंघान्समेता;न्स्मरन्ति पार्थस्य युधां प्रणेतुः   ॥05-023-019॥
मौर्वीभुजाग्रप्रहितान्स्म तात; दोधूयमानेन धनुर्धरेण। <br>गाण्डीवमुक्तान्स्तनयित्नुघोषा;नजिह्मगान्कच्चिदनुस्मरन्ति   ॥05-023-020॥
न ह्यपश्यं कंचिदहं पृथिव्यां; श्रुतं समं वाधिकमर्जुनेन। <br>यस्यैकषष्टिर्निशितास्तीक्ष्णधाराः; सुवाससः संमतो हस्तवापः   ॥05-023-021॥
गदापाणिर्भीमसेनस्तरस्वी; प्रवेपयञ्शत्रुसंघाननीके। <br>नागः प्रभिन्न इव नड्वलासु; चङ्क्रम्यते कच्चिदेनं स्मरन्ति   ॥05-023-022॥
माद्रीपुत्रः सहदेवः कलिङ्गा;न्समागतानजयद्दन्तकूरे। <br>वामेनास्यन्दक्षिणेनैव यो वै; महाबलं कच्चिदेनं स्मरन्ति   ॥05-023-023॥
उद्यन्नयं नकुलः प्रेषितो वै; गावल्गणे संजय पश्यतस्ते। <br>दिशं प्रतीचीं वशमानयन्मे; माद्रीसुतं कच्चिदेनं स्मरन्ति   ॥05-023-024॥
अभ्याभवो द्वैतवने य आसी;द्दुर्मन्त्रिते घोषयात्रागतानाम्। <br>यत्र मन्दाञ्शत्रुवशं प्रयाता;नमोचयद्भीमसेनो जयश्च   ॥05-023-025॥
अहं पश्चादर्जुनमभ्यरक्षं; माद्रीपुत्रौ भीमसेनश्च चक्रे। <br>गाण्डीवभृच्छत्रुसंघानुदस्य; स्वस्त्यागमत्कच्चिदेनं स्मरन्ति   ॥05-023-026॥
न कर्मणा साधुनैकेन नूनं; कर्तुं शक्यं भवतीह संजय। <br>सर्वात्मना परिजेतुं वयं चे;न्न शक्नुमो धृतराष्ट्रस्य पुत्रम्   ॥05-023-027॥

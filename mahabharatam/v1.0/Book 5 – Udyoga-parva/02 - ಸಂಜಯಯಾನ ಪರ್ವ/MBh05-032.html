<table border = "1"><tr><td>Verse</td></tr>
<tr><td> वैशंपायन उवाच। <br>अनुज्ञातः पाण्डवेन प्रययौ संजयस्तदा। <br>शासनं धृतराष्ट्रस्य सर्वं कृत्वा महात्मनः   ॥05-032-001॥</td></tr>
<tr><td>संप्राप्य हास्तिनपुरं शीघ्रं च प्रविवेश ह। <br>अन्तःपुरमुपस्थाय द्वाःस्थं वचनमब्रवीत्   ॥05-032-002॥</td></tr>
<tr><td>आचक्ष्व मां धृतराष्ट्राय द्वाःस्थ; उपागतं पाण्डवानां सकाशात्। <br>जागर्ति चेदभिवदेस्त्वं हि क्षत्तः; प्रविशेयं विदितो भूमिपस्य   ॥05-032-003॥</td></tr>
<tr><td> द्वाःस्थ उवाच। <br>संजयोऽयं भूमिपते नमस्ते; दिदृक्षया द्वारमुपागतस्ते। <br>प्राप्तो दूतः पाण्डवानां सकाशा;त्प्रशाधि राजन्किमयं करोतु   ॥05-032-004॥</td></tr>
<tr><td> धृतराष्ट्र उवाच। <br>आचक्ष्व मां सुखिनं काल्यमस्मै; प्रवेश्यतां स्वागतं संजयाय। <br>न चाहमेतस्य भवाम्यकाल्यः; स मे कस्माद्द्वारि तिष्ठेत क्षत्तः   ॥05-032-005॥</td></tr>
<tr><td> वैशंपायन उवाच। <br>ततः प्रविश्यानुमते नृपस्य; महद्वेश्म प्राज्ञशूरार्यगुप्तम्। <br>सिंहासनस्थं पार्थिवमाससाद; वैचित्रवीर्यं प्राञ्जलिः सूतपुत्रः   ॥05-032-006॥</td></tr>
<tr><td> संजय उवाच। <br>संजयोऽहं भूमिपते नमस्ते; प्राप्तोऽस्मि गत्वा नरदेव पाण्डवान्। <br>अभिवाद्य त्वां पाण्डुपुत्रो मनस्वी; युधिष्ठिरः कुशलं चान्वपृच्छत्   ॥05-032-007॥</td></tr>
<tr><td>स ते पुत्रान्पृच्छति प्रीयमाणः; कच्चित्पुत्रैः प्रीयसे नप्तृभिश्च। <br>तथा सुहृद्भिः सचिवैश्च राज;न्ये चापि त्वामुपजीवन्ति तैश्च   ॥05-032-008॥</td></tr>
<tr><td> धृतराष्ट्र उवाच। <br>अभ्येत्य त्वां तात वदामि संजय; अजातशत्रुं च सुखेन पार्थम्। <br>कच्चित्स राजा कुशली सपुत्रः; सहामात्यः सानुजः कौरवाणाम्   ॥05-032-009॥</td></tr>
<tr><td> संजय उवाच। <br>सहामात्यः कुशली पाण्डुपुत्रो; भूयश्चातो यच्च तेऽग्रे मनोऽभूत्। <br>निर्णिक्तधर्मार्थकरो मनस्वी; बहुश्रुतो दृष्टिमाञ्शीलवांश्च   ॥05-032-010॥</td></tr>
<tr><td>परं धर्मात्पाण्डवस्यानृशंस्यं; धर्मः परो वित्तचयान्मतोऽस्य। <br>सुखप्रिये धर्महीने न पार्थो;ऽनुरुध्यते भारत तस्य विद्धि   ॥05-032-011॥</td></tr>
<tr><td>परप्रयुक्तः पुरुषो विचेष्टते; सूत्रप्रोता दारुमयीव योषा। <br>इमं दृष्ट्वा नियमं पाण्डवस्य; मन्ये परं कर्म दैवं मनुष्यात्   ॥05-032-012॥</td></tr>
<tr><td>इमं च दृष्ट्वा तव कर्मदोषं; पादोदर्कं घोरमवर्णरूपम्। <br>यावन्नरः कामयतेऽतिकाल्यं; तावन्नरोऽयं लभते प्रशंसाम्   ॥05-032-013॥</td></tr>
<tr><td>अजातशत्रुस्तु विहाय पापं; जीर्णां त्वचं सर्प इवासमर्थाम्। <br>विरोचतेऽहार्यवृत्तेन धीरो; युधिष्ठिरस्त्वयि पापं विसृज्य   ॥05-032-014॥</td></tr>
<tr><td>अङ्गात्मनः कर्म निबोध राज;न्धर्मार्थयुक्तादार्यवृत्तादपेतम्। <br>उपक्रोशं चेह गतोऽसि राज;न्नोहेश्च पापं प्रसजेदमुत्र   ॥05-032-015॥</td></tr>
<tr><td>स त्वमर्थं संशयितं विना तै;राशंससे पुत्रवशानुगोऽद्य। <br>अधर्मशब्दश्च महान्पृथिव्यां; नेदं कर्म त्वत्समं भारताग्र्य   ॥05-032-016॥</td></tr>
<tr><td>हीनप्रज्ञो दौष्कुलेयो नृशंसो; दीर्घवैरी क्षत्रविद्यास्वधीरः। <br>एवंधर्मा नापदः संतितीर्षे;द्धीनवीर्यो यश्च भवेदशिष्टः   ॥05-032-017॥</td></tr>
<tr><td>कुले जातो धर्मवान्यो यशस्वी; बहुश्रुतः सुखजीवी यतात्मा। <br>धर्मार्थयोर्ग्रथितयोर्बिभर्ति; नान्यत्र दिष्टस्य वशादुपैति   ॥05-032-018॥</td></tr>
<tr><td>कथं हि मन्त्राग्र्यधरो मनीषी; धर्मार्थयोरापदि संप्रणेता। <br>एवंयुक्तः सर्वमन्त्रैरहीनो; अनानृशंस्यं कर्म कुर्यादमूढः   ॥05-032-019॥</td></tr>
<tr><td>तवापीमे मन्त्रविदः समेत्य; समासते कर्मसु नित्ययुक्ताः। <br>तेषामयं बलवान्निश्चयश्च; कुरुक्षयार्थे निरयो व्यपादि   ॥05-032-020॥</td></tr>
<tr><td>अकालिकं कुरवो नाभविष्य;न्पापेन चेत्पापमजातशत्रुः। <br>इच्छेज्जातु त्वयि पापं विसृज्य; निन्दा चेयं तव लोकेऽभविष्यत्   ॥05-032-021॥</td></tr>
<tr><td>किमन्यत्र विषयादीश्वराणां; यत्र पार्थः परलोकं ददर्श। <br>अत्यक्रामत्स तथा संमतः स्या;न्न संशयो नास्ति मनुष्यकारः   ॥05-032-022॥</td></tr>
<tr><td>एतान्गुणान्कर्मकृतानवेक्ष्य; भावाभावौ वर्तमानावनित्यौ। <br>बलिर्हि राजा पारमविन्दमानो; नान्यत्कालात्कारणं तत्र मेने   ॥05-032-023॥</td></tr>
<tr><td>चक्षुः श्रोत्रे नासिका त्वक्च जिह्वा; ज्ञानस्यैतान्यायतनानि जन्तोः। <br>तानि प्रीतान्येव तृष्णाक्षयान्ते; तान्यव्यथो दुःखहीनः प्रणुद्यात्   ॥05-032-024॥</td></tr>
<tr><td>न त्वेव मन्ये पुरुषस्य कर्म; संवर्तते सुप्रयुक्तं यथावत्। <br>मातुः पितुः कर्मणाभिप्रसूतः; संवर्धते विधिवद्भोजनेन   ॥05-032-025॥</td></tr>
<tr><td>प्रियाप्रिये सुखदुःखे च राज;न्निन्दाप्रशंसे च भजेत एनम्। <br>परस्त्वेनं गर्हयतेऽपराधे; प्रशंसते साधुवृत्तं तमेव   ॥05-032-026॥</td></tr>
<tr><td>स त्वा गर्हे भारतानां विरोधा;दन्तो नूनं भवितायं प्रजानाम्। <br>नो चेदिदं तव कर्मापराधा;त्कुरून्दहेत्कृष्णवर्त्मेव कक्षम्   ॥05-032-027॥</td></tr>
<tr><td>त्वमेवैको जातपुत्रेषु राज;न्वशं गन्ता सर्वलोके नरेन्द्र। <br>कामात्मनां श्लाघसे द्यूतकाले; नान्यच्छमात्पश्य विपाकमस्य   ॥05-032-028॥</td></tr>
<tr><td>अनाप्तानां प्रग्रहात्त्वं नरेन्द्र; तथाप्तानां निग्रहाच्चैव राजन्। <br>भूमिं स्फीतां दुर्बलत्वादनन्तां; न शक्तस्त्वं रक्षितुं कौरवेय   ॥05-032-029॥</td></tr>
<tr><td>अनुज्ञातो रथवेगावधूतः; श्रान्तो निपद्ये शयनं नृसिंह। <br>प्रातः श्रोतारः कुरवः सभाया;मजातशत्रोर्वचनं समेताः   ॥05-032-030॥</td></tr>
</table>
<table border = "1"><tr><td>Verse</td></tr>
<tr><td> युधिष्ठिर उवाच। <br>समागताः पाण्डवाः सृञ्जयाश्च; जनार्दनो युयुधानो विराटः। <br>यत्ते वाक्यं धृतराष्ट्रानुशिष्टं; गावल्गणे ब्रूहि तत्सूतपुत्र   ॥05-025-001॥</td></tr>
<tr><td> संजय उवाच। <br>अजातशत्रुं च वृकोदरं च; धनंजयं माद्रवतीसुतौ च। <br>आमन्त्रये वासुदेवं च शौरिं; युयुधानं चेकितानं विराटम्   ॥05-025-002॥</td></tr>
<tr><td>पाञ्चालानामधिपं चैव वृद्धं; धृष्टद्युम्नं पार्षतं याज्ञसेनिम्। <br>सर्वे वाचं शृणुतेमां मदीयां; वक्ष्यामि यां भूतिमिच्छन्कुरूणाम्   ॥05-025-003॥</td></tr>
<tr><td>शमं राजा धृतराष्ट्रोऽभिनन्द;न्नयोजयत्त्वरमाणो रथं मे। <br>सभ्रातृपुत्रस्वजनस्य राज्ञ;स्तद्रोचतां पाण्डवानां शमोऽस्तु   ॥05-025-004॥</td></tr>
<tr><td>सर्वैर्धर्मैः समुपेताः स्थ पार्थाः; प्रस्थानेन मार्दवेनार्जवेन। <br>जाताः कुले अनृशंसा वदान्या; ह्रीनिषेधाः कर्मणां निश्चयज्ञाः   ॥05-025-005॥</td></tr>
<tr><td>न युज्यते कर्म युष्मासु हीनं; सत्त्वं हि वस्तादृशं भीमसेनाः। <br>उद्भासते ह्यञ्जनबिन्दुवत्त;च्छुक्ले वस्त्रे यद्भवेत्किल्बिषं वः   ॥05-025-006॥</td></tr>
<tr><td>सर्वक्षयो दृश्यते यत्र कृत्स्नः; पापोदयो निरयोऽभावसंस्थः। <br>कस्तत्कुर्याज्जातु कर्म प्रजान;न्पराजयो यत्र समो जयश्च   ॥05-025-007॥</td></tr>
<tr><td>ते वै धन्या यैः कृतं ज्ञातिकार्यं; ये वः पुत्राः सुहृदो बान्धवाश्च। <br>उपक्रुष्टं जीवितं संत्यजेयु;स्ततः कुरूणां नियतो वै भवः स्यात्   ॥05-025-008॥</td></tr>
<tr><td>ते चेत्कुरूननुशास्य स्थ पार्था; निनीय सर्वान्द्विषतो निगृह्य। <br>समं वस्तज्जीवितं मृत्युना स्या;द्यज्जीवध्वं ज्ञातिवधे न साधु   ॥05-025-009॥</td></tr>
<tr><td>को ह्येव युष्मान्सह केशवेन; सचेकितानान्पार्षतबाहुगुप्तान्। <br>ससात्यकीन्विषहेत प्रजेतुं; लब्ध्वापि देवान्सचिवान्सहेन्द्रान्   ॥05-025-010॥</td></tr>
<tr><td>को वा कुरून्द्रोणभीष्माभिगुप्ता;नश्वत्थाम्ना शल्यकृपादिभिश्च। <br>रणे प्रसोढुं विषहेत राज;न्राधेयगुप्तान्सह भूमिपालैः   ॥05-025-011॥</td></tr>
<tr><td>महद्बलं धार्तराष्ट्रस्य राज्ञः; को वै शक्तो हन्तुमक्षीयमाणः। <br>सोऽहं जये चैव पराजये च; निःश्रेयसं नाधिगच्छामि किंचित्   ॥05-025-012॥</td></tr>
<tr><td>कथं हि नीचा इव दौष्कुलेया; निर्धर्मार्थं कर्म कुर्युश्च पार्थाः। <br>सोऽहं प्रसाद्य प्रणतो वासुदेवं; पाञ्चालानामधिपं चैव वृद्धम्   ॥05-025-013॥</td></tr>
<tr><td>कृताञ्जलिः शरणं वः प्रपद्ये; कथं स्वस्ति स्यात्कुरुसृञ्जयानाम्। <br>न ह्येव ते वचनं वासुदेवो; धनंजयो वा जातु किंचिन्न कुर्यात्   ॥05-025-014॥</td></tr>
<tr><td>प्राणानादौ याच्यमानः कुतोऽन्य;देतद्विद्वन्साधनार्थं ब्रवीमि। <br>एतद्राज्ञो भीष्मपुरोगमस्य; मतं यद्वः शान्तिरिहोत्तमा स्यात्   ॥05-025-015॥</td></tr>
</table>
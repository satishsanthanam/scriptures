<table border = "1"><tr><td>Verse</td></tr>
<tr><td> संजय उवाच। <br>यथार्हसे पाण्डव तत्तथैव; कुरून्कुरुश्रेष्ठ जनं च पृच्छसि। <br>अनामयास्तात मनस्विनस्ते; कुरुश्रेष्ठान्पृच्छसि पार्थ यांस्त्वम्   ॥05-024-001॥</td></tr>
<tr><td>सन्त्येव वृद्धाः साधवो धार्तराष्ट्रे; सन्त्येव पापाः पाण्डव तस्य विद्धि। <br>दद्याद्रिपोश्चापि हि धार्तराष्ट्रः; कुतो दायाँल्लोपयेद्ब्राह्मणानाम्   ॥05-024-002॥</td></tr>
<tr><td>यद्युष्माकं वर्ततेऽसौ न धर्म्य;मद्रुग्धेषु द्रुग्धवत्तन्न साधु। <br>मित्रध्रुक्स्याद्धृतराष्ट्रः सपुत्रो; युष्मान्द्विषन्साधुवृत्तानसाधुः   ॥05-024-003॥</td></tr>
<tr><td>न चानुजानाति भृशं च तप्यते; शोचत्यन्तः स्थविरोऽजातशत्रो। <br>शृणोति हि ब्राह्मणानां समेत्य; मित्रद्रोहः पातकेभ्यो गरीयान्   ॥05-024-004॥</td></tr>
<tr><td>स्मरन्ति तुभ्यं नरदेव संगमे; युद्धे च जिष्णोश्च युधां प्रणेतुः। <br>समुत्कृष्टे दुन्दुभिशङ्खशब्दे; गदापाणिं भीमसेनं स्मरन्ति   ॥05-024-005॥</td></tr>
<tr><td>माद्रीसुतौ चापि रणाजिमध्ये; सर्वा दिशः संपतन्तौ स्मरन्ति। <br>सेनां वर्षन्तौ शरवर्षैरजस्रं; महारथौ समरे दुष्प्रकम्प्यौ   ॥05-024-006॥</td></tr>
<tr><td>न त्वेव मन्ये पुरुषस्य राज;न्ननागतं ज्ञायते यद्भविष्यम्। <br>त्वं चेदिमं सर्वधर्मोपपन्नः; प्राप्तः क्लेशं पाण्डव कृच्छ्ररूपम्   ॥05-024-007॥</td></tr>
<tr><td>त्वमेवैतत्सर्वमतश्च भूयः; समीकुर्याः प्रज्ञयाजातशत्रो। <br>न कामार्थं संत्यजेयुर्हि धर्मं; पाण्डोः सुताः सर्व एवेन्द्रकल्पाः   ॥05-024-008॥</td></tr>
<tr><td>त्वमेवैतत्प्रज्ञयाजातशत्रो; शमं कुर्या येन शर्माप्नुयुस्ते। <br>धार्तराष्ट्राः पाण्डवाः सृञ्जयाश्च; ये चाप्यन्ये पार्थिवाः संनिविष्टाः   ॥05-024-009॥</td></tr>
<tr><td>यन्माब्रवीद्धृतराष्ट्रो निशाया;मजातशत्रो वचनं पिता ते। <br>सहामात्यः सहपुत्रश्च राज;न्समेत्य तां वाचमिमां निबोध   ॥05-024-010॥</td></tr>
</table>
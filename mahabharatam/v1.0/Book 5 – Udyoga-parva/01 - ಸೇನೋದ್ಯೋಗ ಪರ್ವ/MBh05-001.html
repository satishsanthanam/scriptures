<table border = "1"><tr><td>Verse</td></tr>
<tr><td> वैशंपायन उवाच। <br>कृत्वा विवाहं तु कुरुप्रवीरा;स्तदाभिमन्योर्मुदितस्वपक्षाः। <br>विश्रम्य चत्वार्युषसः प्रतीताः; सभां विराटस्य ततोऽभिजग्मुः   ॥05-001-001॥</td></tr>
<tr><td>सभा तु सा मत्स्यपतेः समृद्धा; मणिप्रवेकोत्तमरत्नचित्रा। <br>न्यस्तासना माल्यवती सुगन्धा; तामभ्ययुस्ते नरराजवर्याः   ॥05-001-002॥</td></tr>
<tr><td>अथासनान्याविशतां पुरस्ता;दुभौ विराटद्रुपदौ नरेन्द्रौ। <br>वृद्धश्च मान्यः पृथिवीपतीनां; पितामहो रामजनार्दनाभ्याम्   ॥05-001-003॥</td></tr>
<tr><td>पाञ्चालराजस्य समीपतस्तु; शिनिप्रवीरः सहरौहिणेयः। <br>मत्स्यस्य राज्ञस्तु सुसंनिकृष्टौ; जनार्दनश्चैव युधिष्ठिरश्च   ॥05-001-004॥</td></tr>
<tr><td>सुताश्च सर्वे द्रुपदस्य राज्ञो; भीमार्जुनौ माद्रवतीसुतौ च। <br>प्रद्युम्नसाम्बौ च युधि प्रवीरौ; विराटपुत्रश्च सहाभिमन्युः   ॥05-001-005॥</td></tr>
<tr><td>सर्वे च शूराः पितृभिः समाना; वीर्येण रूपेण बलेन चैव। <br>उपाविशन्द्रौपदेयाः कुमाराः; सुवर्णचित्रेषु वरासनेषु   ॥05-001-006॥</td></tr>
<tr><td>तथोपविष्टेषु महारथेषु; विभ्राजमानाम्बरभूषणेषु। <br>रराज सा राजवती समृद्धा; ग्रहैरिव द्यौर्विमलैरुपेता   ॥05-001-007॥</td></tr>
<tr><td>ततः कथास्ते समवाययुक्ताः; कृत्वा विचित्राः पुरुषप्रवीराः। <br>तस्थुर्मुहूर्तं परिचिन्तयन्तः; कृष्णं नृपास्ते समुदीक्षमाणाः   ॥05-001-008॥</td></tr>
<tr><td>कथान्तमासाद्य च माधवेन; संघट्टिताः पाण्डवकार्यहेतोः। <br>ते राजसिंहाः सहिता ह्यशृण्व;न्वाक्यं महार्थं च महोदयं च   ॥05-001-009॥</td></tr>
<tr><td> कृष्ण उवाच। <br>सर्वैर्भवद्भिर्विदितं यथायं; युधिष्ठिरः सौबलेनाक्षवत्याम्। <br>जितो निकृत्यापहृतं च राज्यं; पुनः प्रवासे समयः कृतश्च   ॥05-001-010॥</td></tr>
<tr><td>शक्तैर्विजेतुं तरसा महीं च; सत्ये स्थितैस्तच्चरितं यथावत्। <br>पाण्डोः सुतैस्तद्व्रतमुग्ररूपं; वर्षाणि षट्सप्त च भारताग्र्यैः   ॥05-001-011॥</td></tr>
<tr><td>त्रयोदशश्चैव सुदुस्तरोऽय;मज्ञायमानैर्भवतां समीपे। <br>क्लेशानसह्यांश्च तितिक्षमाणै;र्यथोषितं तद्विदितं च सर्वम्   ॥05-001-012॥</td></tr>
<tr><td>एवं गते धर्मसुतस्य राज्ञो; दुर्योधनस्यापि च यद्धितं स्यात्। <br>तच्चिन्तयध्वं कुरुपाण्डवानां; धर्म्यं च युक्तं च यशस्करं च   ॥05-001-013॥</td></tr>
<tr><td>अधर्मयुक्तं च न कामयेत; राज्यं सुराणामपि धर्मराजः। <br>धर्मार्थयुक्तं च महीपतित्वं; ग्रामेऽपि कस्मिंश्चिदयं बुभूषेत्   ॥05-001-014॥</td></tr>
<tr><td>पित्र्यं हि राज्यं विदितं नृपाणां; यथापकृष्टं धृतराष्ट्रपुत्रैः। <br>मिथ्योपचारेण तथाप्यनेन; कृच्छ्रं महत्प्राप्तमसह्यरूपम्   ॥05-001-015॥</td></tr>
<tr><td>न चापि पार्थो विजितो रणे तैः; स्वतेजसा धृतराष्ट्रस्य पुत्रैः। <br>तथापि राजा सहितः सुहृद्भि;रभीप्सतेऽनामयमेव तेषाम्   ॥05-001-016॥</td></tr>
<tr><td>यत्तत्स्वयं पाण्डुसुतैर्विजित्य; समाहृतं भूमिपतीन्निपीड्य। <br>तत्प्रार्थयन्ते पुरुषप्रवीराः; कुन्तीसुता माद्रवतीसुतौ च   ॥05-001-017॥</td></tr>
<tr><td>बालास्त्विमे तैर्विविधैरुपायैः; संप्रार्थिता हन्तुममित्रसाहाः। <br>राज्यं जिहीर्षद्भिरसद्भिरुग्रैः; सर्वं च तद्वो विदितं यथावत्   ॥05-001-018॥</td></tr>
<tr><td>तेषां च लोभं प्रसमीक्ष्य वृद्धं; धर्मात्मतां चापि युधिष्ठिरस्य। <br>संबन्धितां चापि समीक्ष्य तेषां; मतिं कुरुध्वं सहिताः पृथक्च   ॥05-001-019॥</td></tr>
<tr><td>इमे च सत्येऽभिरताः सदैव; तं पारयित्वा समयं यथावत्। <br>अतोऽन्यथा तैरुपचर्यमाणा; हन्युः समेतान्धृतराष्ट्रपुत्रान्   ॥05-001-020॥</td></tr>
<tr><td>तैर्विप्रकारं च निशम्य राज्ञः; सुहृज्जनास्तान्परिवारयेयुः। <br>युद्धेन बाधेयुरिमांस्तथैव; तैर्वध्यमाना युधि तांश्च हन्युः   ॥05-001-021॥</td></tr>
<tr><td>तथापि नेमेऽल्पतया समर्था;स्तेषां जयायेति भवेन्मतं वः। <br>समेत्य सर्वे सहिताः सुहृद्भि;स्तेषां विनाशाय यतेयुरेव   ॥05-001-022॥</td></tr>
<tr><td>दुर्योधनस्यापि मतं यथाव;न्न ज्ञायते किं नु करिष्यतीति। <br>अज्ञायमाने च मते परस्य; किं स्यात्समारभ्यतमं मतं वः   ॥05-001-023॥</td></tr>
<tr><td>तस्मादितो गच्छतु धर्मशीलः; शुचिः कुलीनः पुरुषोऽप्रमत्तः। <br>दूतः समर्थः प्रशमाय तेषां; राज्यार्धदानाय युधिष्ठिरस्य   ॥05-001-024॥</td></tr>
<tr><td>निशम्य वाक्यं तु जनार्दनस्य; धर्मार्थयुक्तं मधुरं समं च। <br>समाददे वाक्यमथाग्रजोऽस्य; संपूज्य वाक्यं तदतीव राजन्   ॥05-001-025॥</td></tr>
</table>
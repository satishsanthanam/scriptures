<table border = "1"><tr><td>Verse</td></tr>
<tr><td> वैशंपायन उवाच। <br>युयुधानस्ततो वीरः सात्वतानां महारथः। <br>महता चतुरङ्गेण बलेनागाद्युधिष्ठिरम्   ॥05-019-001॥</td></tr>
<tr><td>तस्य योधा महावीर्या नानादेशसमागताः। <br>नानाप्रहरणा वीराः शोभयां चक्रिरे बलम्   ॥05-019-002॥</td></tr>
<tr><td>परश्वधैर्भिण्डिपालैः शक्तितोमरमुद्गरैः। <br>शक्त्यृष्टिपरशुप्रासैः करवालैश्च निर्मलैः   ॥05-019-003॥</td></tr>
<tr><td>खड्गकार्मुकनिर्यूहैः शरैश्च विविधैरपि। <br>तैलधौतैः प्रकाशद्भिस्तदशोभत वै बलम्   ॥05-019-004॥</td></tr>
<tr><td>तस्य मेघप्रकाशस्य शस्त्रैस्तैः शोभितस्य च। <br>बभूव रूपं सैन्यस्य मेघस्येव सविद्युतः   ॥05-019-005॥</td></tr>
<tr><td>अक्षौहिणी हि सेना सा तदा यौधिष्ठिरं बलम्। <br>प्रविश्यान्तर्दधे राजन्सागरं कुनदी यथा   ॥05-019-006॥</td></tr>
<tr><td>तथैवाक्षौहिणीं गृह्य चेदीनामृषभो बली। <br>धृष्टकेतुरुपागच्छत्पाण्डवानमितौजसः   ॥05-019-007॥</td></tr>
<tr><td>मागधश्च जयत्सेनो जारासंधिर्महाबलः। <br>अक्षौहिण्यैव सैन्यस्य धर्मराजमुपागमत्   ॥05-019-008॥</td></tr>
<tr><td>तथैव पाण्ड्यो राजेन्द्र सागरानूपवासिभिः। <br>वृतो बहुविधैर्योधैर्युधिष्ठिरमुपागमत्   ॥05-019-009॥</td></tr>
<tr><td>तस्य सैन्यमतीवासीत्तस्मिन्बलसमागमे। <br>प्रेक्षणीयतरं राजन्सुवेषं बलवत्तदा   ॥05-019-010॥</td></tr>
<tr><td>द्रुपदस्याप्यभूत्सेना नानादेशसमागतैः। <br>शोभिता पुरुषैः शूरैः पुत्रैश्चास्य महारथैः   ॥05-019-011॥</td></tr>
<tr><td>तथैव राजा मत्स्यानां विराटो वाहिनीपतिः। <br>पार्वतीयैर्महीपालैः सहितः पाण्डवानियात्   ॥05-019-012॥</td></tr>
<tr><td>इतश्चेतश्च पाण्डूनां समाजग्मुर्महात्मनाम्। <br>अक्षौहिण्यस्तु सप्तैव विविधध्वजसंकुलाः। <br>युयुत्समानाः कुरुभिः पाण्डवान्समहर्षयन्   ॥05-019-013॥</td></tr>
<tr><td>तथैव धार्तराष्ट्रस्य हर्षं समभिवर्धयन्। <br>भगदत्तो महीपालः सेनामक्षौहिणीं ददौ   ॥05-019-014॥</td></tr>
<tr><td>तस्य चीनैः किरातैश्च काञ्चनैरिव संवृतम्। <br>बभौ बलमनाधृष्यं कर्णिकारवनं यथा   ॥05-019-015॥</td></tr>
<tr><td>तथा भूरिश्रवाः शूरः शल्यश्च कुरुनन्दन। <br>दुर्योधनमुपायातावक्षौहिण्या पृथक्पृथक्   ॥05-019-016॥</td></tr>
<tr><td>कृतवर्मा च हार्दिक्यो भोजान्धकबलैः सह। <br>अक्षौहिण्यैव सेनाया दुर्योधनमुपागमत्   ॥05-019-017॥</td></tr>
<tr><td>तस्य तैः पुरुषव्याघ्रैर्वनमालाधरैर्बलम्। <br>अशोभत यथा मत्तैर्वनं प्रक्रीडितैर्गजैः   ॥05-019-018॥</td></tr>
<tr><td>जयद्रथमुखाश्चान्ये सिन्धुसौवीरवासिनः। <br>आजग्मुः पृथिवीपालाः कम्पयन्त इवाचलान्   ॥05-019-019॥</td></tr>
<tr><td>तेषामक्षौहिणी सेना बहुला विबभौ तदा। <br>विधूयमाना वातेन बहुरूपा इवाम्बुदाः   ॥05-019-020॥</td></tr>
<tr><td>सुदक्षिणश्च काम्बोजो यवनैश्च शकैस्तथा। <br>उपाजगाम कौरव्यमक्षौहिण्या विशां पते   ॥05-019-021॥</td></tr>
<tr><td>तस्य सेनासमावायः शलभानामिवाबभौ। <br>स च संप्राप्य कौरव्यं तत्रैवान्तर्दधे तदा   ॥05-019-022॥</td></tr>
<tr><td>तथा माहिष्मतीवासी नीलो नीलायुधैः सह। <br>महीपालो महावीर्यैर्दक्षिणापथवासिभिः   ॥05-019-023॥</td></tr>
<tr><td>आवन्त्यौ च महीपालौ महाबलसुसंवृतौ। <br>पृथगक्षौहिणीभ्यां तावभियातौ सुयोधनम्   ॥05-019-024॥</td></tr>
<tr><td>केकयाश्च नरव्याघ्राः सोदर्याः पञ्च पार्थिवाः। <br>संहर्षयन्तः कौरव्यमक्षौहिण्या समाद्रवन्   ॥05-019-025॥</td></tr>
<tr><td>इतश्चेतश्च सर्वेषां भूमिपानां महात्मनाम्। <br>तिस्रोऽन्याः समवर्तन्त वाहिन्यो भरतर्षभ   ॥05-019-026॥</td></tr>
<tr><td>एवमेकादशावृत्ताः सेना दुर्योधनस्य ताः। <br>युयुत्समानाः कौन्तेयान्नानाध्वजसमाकुलाः   ॥05-019-027॥</td></tr>
<tr><td>न हास्तिनपुरे राजन्नवकाशोऽभवत्तदा। <br>राज्ञां सबलमुख्यानां प्राधान्येनापि भारत   ॥05-019-028॥</td></tr>
<tr><td>ततः पञ्चनदं चैव कृत्स्नं च कुरुजाङ्गलम्। <br>तथा रोहितकारण्यं मरुभूमिश्च केवला   ॥05-019-029॥</td></tr>
<tr><td>अहिच्छत्रं कालकूटं गङ्गाकूलं च भारत। <br>वारणा वाटधानं च यामुनश्चैव पर्वतः   ॥05-019-030॥</td></tr>
<tr><td>एष देशः सुविस्तीर्णः प्रभूतधनधान्यवान्। <br>बभूव कौरवेयाणां बलेन सुसमाकुलः   ॥05-019-031॥</td></tr>
<tr><td>तत्र सैन्यं तथायुक्तं ददर्श स पुरोहितः। <br>यः स पाञ्चालराजेन प्रेषितः कौरवान्प्रति   ॥05-019-032॥</td></tr>
</table>
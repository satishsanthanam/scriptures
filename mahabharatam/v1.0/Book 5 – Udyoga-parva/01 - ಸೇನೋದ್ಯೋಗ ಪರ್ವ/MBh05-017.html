<table border = "1"><tr><td>Verse</td></tr>
<tr><td> शल्य उवाच। <br>अथ संचिन्तयानस्य देवराजस्य धीमतः। <br>नहुषस्य वधोपायं लोकपालैः सहैव तैः। <br>तपस्वी तत्र भगवानगस्त्यः प्रत्यदृश्यत   ॥05-017-001॥</td></tr>
<tr><td>सोऽब्रवीदर्च्य देवेन्द्रं दिष्ट्या वै वर्धते भवान्। <br>विश्वरूपविनाशेन वृत्रासुरवधेन च   ॥05-017-002॥</td></tr>
<tr><td>दिष्ट्या च नहुषो भ्रष्टो देवराज्यात्पुरंदर। <br>दिष्ट्या हतारिं पश्यामि भवन्तं बलसूदन   ॥05-017-003॥</td></tr>
<tr><td> इन्द्र उवाच। <br>स्वागतं ते महर्षेऽस्तु प्रीतोऽहं दर्शनात्तव। <br>पाद्यमाचमनीयं च गामर्घ्यं च प्रतीच्छ मे   ॥05-017-004॥</td></tr>
<tr><td> शल्य उवाच। <br>पूजितं चोपविष्टं तमासने मुनिसत्तमम्। <br>पर्यपृच्छत देवेशः प्रहृष्टो ब्राह्मणर्षभम्   ॥05-017-005॥</td></tr>
<tr><td>एतदिच्छामि भगवन्कथ्यमानं द्विजोत्तम। <br>परिभ्रष्टः कथं स्वर्गान्नहुषः पापनिश्चयः   ॥05-017-006॥</td></tr>
<tr><td> अगस्त्य उवाच। <br>शृणु शक्र प्रियं वाक्यं यथा राजा दुरात्मवान्। <br>स्वर्गाद्भ्रष्टो दुराचारो नहुषो बलदर्पितः   ॥05-017-007॥</td></tr>
<tr><td>श्रमार्तास्तु वहन्तस्तं नहुषं पापकारिणम्। <br>देवर्षयो महाभागास्तथा ब्रह्मर्षयोऽमलाः। <br>पप्रच्छुः संशयं देव नहुषं जयतां वर   ॥05-017-008॥</td></tr>
<tr><td>य इमे ब्रह्मणा प्रोक्ता मन्त्रा वै प्रोक्षणे गवाम्। <br>एते प्रमाणं भवत उताहो नेति वासव। <br>नहुषो नेति तानाह तमसा मूढचेतनः   ॥05-017-009॥</td></tr>
<tr><td> ऋषय ऊचुः। <br>अधर्मे संप्रवृत्तस्त्वं धर्मं न प्रतिपद्यसे। <br>प्रमाणमेतदस्माकं पूर्वं प्रोक्तं महर्षिभिः   ॥05-017-010॥</td></tr>
<tr><td> अगस्त्य उवाच। <br>ततो विवदमानः स मुनिभिः सह वासव। <br>अथ मामस्पृशन्मूर्ध्नि पादेनाधर्मपीडितः   ॥05-017-011॥</td></tr>
<tr><td>तेनाभूद्धततेजाः स निःश्रीकश्च शचीपते। <br>ततस्तमहमाविग्नमवोचं भयपीडितम्   ॥05-017-012॥</td></tr>
<tr><td>यस्मात्पूर्वैः कृतं ब्रह्म ब्रह्मर्षिभिरनुष्ठितम्। <br>अदुष्टं दूषयसि वै यच्च मूर्ध्न्यस्पृशः पदा   ॥05-017-013॥</td></tr>
<tr><td>यच्चापि त्वमृषीन्मूढ ब्रह्मकल्पान्दुरासदान्। <br>वाहान्कृत्वा वाहयसि तेन स्वर्गाद्धतप्रभः   ॥05-017-014॥</td></tr>
<tr><td>ध्वंस पाप परिभ्रष्टः क्षीणपुण्यो महीतलम्। <br>दश वर्षसहस्राणि सर्परूपधरो महान्। <br>विचरिष्यसि पूर्णेषु पुनः स्वर्गमवाप्स्यसि   ॥05-017-015॥</td></tr>
<tr><td>एवं भ्रष्टो दुरात्मा स देवराज्यादरिंदम। <br>दिष्ट्या वर्धामहे शक्र हतो ब्राह्मणकण्टकः   ॥05-017-016॥</td></tr>
<tr><td>त्रिविष्टपं प्रपद्यस्व पाहि लोकाञ्शचीपते। <br>जितेन्द्रियो जितामित्रः स्तूयमानो महर्षिभिः   ॥05-017-017॥</td></tr>
<tr><td> शल्य उवाच। <br>ततो देवा भृशं तुष्टा महर्षिगणसंवृताः। <br>पितरश्चैव यक्षाश्च भुजगा राक्षसास्तथा   ॥05-017-018॥</td></tr>
<tr><td>गन्धर्वा देवकन्याश्च सर्वे चाप्सरसां गणाः। <br>सरांसि सरितः शैलाः सागराश्च विशां पते   ॥05-017-019॥</td></tr>
<tr><td>उपगम्याब्रुवन्सर्वे दिष्ट्या वर्धसि शत्रुहन्। <br>हतश्च नहुषः पापो दिष्ट्यागस्त्येन धीमता। <br>दिष्ट्या पापसमाचारः कृतः सर्पो महीतले   ॥05-017-020॥</td></tr>
</table>
<table border = "1"><tr><td>Verse</td></tr>
<tr><td> बलदेव उवाच। <br>श्रुतं भवद्भिर्गदपूर्वजस्य; वाक्यं यथा धर्मवदर्थवच्च। <br>अजातशत्रोश्च हितं हितं च; दुर्योधनस्यापि तथैव राज्ञः   ॥05-002-001॥</td></tr>
<tr><td>अर्धं हि राज्यस्य विसृज्य वीराः; कुन्तीसुतास्तस्य कृते यतन्ते। <br>प्रदाय चार्धं धृतराष्ट्रपुत्रः; सुखी सहास्माभिरतीव मोदेत्   ॥05-002-002॥</td></tr>
<tr><td>लब्ध्वा हि राज्यं पुरुषप्रवीराः; सम्यक्प्रवृत्तेषु परेषु चैव। <br>ध्रुवं प्रशान्ताः सुखमाविशेयु;स्तेषां प्रशान्तिश्च हितं प्रजानाम्   ॥05-002-003॥</td></tr>
<tr><td>दुर्योधनस्यापि मतं च वेत्तुं; वक्तुं च वाक्यानि युधिष्ठिरस्य। <br>प्रियं मम स्याद्यदि तत्र कश्चि;द्व्रजेच्छमार्थं कुरुपाण्डवानाम्   ॥05-002-004॥</td></tr>
<tr><td>स भीष्ममामन्त्र्य कुरुप्रवीरं; वैचित्रवीर्यं च महानुभावम्। <br>द्रोणं सपुत्रं विदुरं कृपं च; गान्धारराजं च ससूतपुत्रम्   ॥05-002-005॥</td></tr>
<tr><td>सर्वे च येऽन्ये धृतराष्ट्रपुत्रा; बलप्रधाना निगमप्रधानाः। <br>स्थिताश्च धर्मेषु यथा स्वकेषु; लोकप्रवीराः श्रुतकालवृद्धाः   ॥05-002-006॥</td></tr>
<tr><td>एतेषु सर्वेषु समागतेषु; पौरेषु वृद्धेषु च संगतेषु। <br>ब्रवीतु वाक्यं प्रणिपातयुक्तं; कुन्तीसुतस्यार्थकरं यथा स्यात्   ॥05-002-007॥</td></tr>
<tr><td>सर्वास्ववस्थासु च ते न कौट्या;द्ग्रस्तो हि सोऽर्थो बलमाश्रितैस्तैः। <br>प्रियाभ्युपेतस्य युधिष्ठिरस्य; द्यूते प्रमत्तस्य हृतं च राज्यम्   ॥05-002-008॥</td></tr>
<tr><td>निवार्यमाणश्च कुरुप्रवीरैः; सर्वैः सुहृद्भिर्ह्ययमप्यतज्ज्ञः। <br>गान्धारराजस्य सुतं मताक्षं; समाह्वयेद्देवितुमाजमीढः   ॥05-002-009॥</td></tr>
<tr><td>दुरोदरास्तत्र सहस्रशोऽन्ये; युधिष्ठिरो यान्विषहेत जेतुम्। <br>उत्सृज्य तान्सौबलमेव चायं; समाह्वयत्तेन जितोऽक्षवत्याम्   ॥05-002-010॥</td></tr>
<tr><td>स दीव्यमानः प्रतिदेवनेन; अक्षेषु नित्यं सुपराङ्मुखेषु। <br>संरम्भमाणो विजितः प्रसह्य; तत्रापराधः शकुनेर्न कश्चित्   ॥05-002-011॥</td></tr>
<tr><td>तस्मात्प्रणम्यैव वचो ब्रवीतु; वैचित्रवीर्यं बहुसामयुक्तम्। <br>तथा हि शक्यो धृतराष्ट्रपुत्रः; स्वार्थे नियोक्तुं पुरुषेण तेन   ॥05-002-012॥</td></tr>
<tr><td> वैशंपायन उवाच। <br>एवं ब्रुवत्येव मधुप्रवीरे; शिनिप्रवीरः सहसोत्पपात। <br>तच्चापि वाक्यं परिनिन्द्य तस्य; समाददे वाक्यमिदं समन्युः   ॥05-002-013॥</td></tr>
</table>
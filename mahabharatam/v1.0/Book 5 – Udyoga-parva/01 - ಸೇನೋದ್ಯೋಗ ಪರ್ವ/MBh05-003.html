<table border = "1"><tr><td>Verse</td></tr>
<tr><td> सात्यकिरुवाच। <br>यादृशः पुरुषस्यात्मा तादृशं संप्रभाषते। <br>यथारूपोऽन्तरात्मा ते तथारूपं प्रभाषसे   ॥05-003-001॥</td></tr>
<tr><td>सन्ति वै पुरुषाः शूराः सन्ति कापुरुषास्तथा। <br>उभावेतौ दृढौ पक्षौ दृश्येते पुरुषान्प्रति   ॥05-003-002॥</td></tr>
<tr><td>एकस्मिन्नेव जायेते कुले क्लीबमहारथौ। <br>फलाफलवती शाखे यथैकस्मिन्वनस्पतौ   ॥05-003-003॥</td></tr>
<tr><td>नाभ्यसूयामि ते वाक्यं ब्रुवतो लाङ्गलध्वज। <br>ये तु शृण्वन्ति ते वाक्यं तानसूयामि माधव   ॥05-003-004॥</td></tr>
<tr><td>कथं हि धर्मराजस्य दोषमल्पमपि ब्रुवन्। <br>लभते परिषन्मध्ये व्याहर्तुमकुतोभयः   ॥05-003-005॥</td></tr>
<tr><td>समाहूय महात्मानं जितवन्तोऽक्षकोविदाः। <br>अनक्षज्ञं यथाश्रद्धं तेषु धर्मजयः कुतः   ॥05-003-006॥</td></tr>
<tr><td>यदि कुन्तीसुतं गेहे क्रीडन्तं भ्रातृभिः सह। <br>अभिगम्य जयेयुस्ते तत्तेषां धर्मतो भवेत्   ॥05-003-007॥</td></tr>
<tr><td>समाहूय तु राजानं क्षत्रधर्मरतं सदा। <br>निकृत्या जितवन्तस्ते किं नु तेषां परं शुभम्   ॥05-003-008॥</td></tr>
<tr><td>कथं प्रणिपतेच्चायमिह कृत्वा पणं परम्। <br>वनवासाद्विमुक्तस्तु प्राप्तः पैतामहं पदम्   ॥05-003-009॥</td></tr>
<tr><td>यद्ययं परवित्तानि कामयेत युधिष्ठिरः। <br>एवमप्ययमत्यन्तं परान्नार्हति याचितुम्   ॥05-003-010॥</td></tr>
<tr><td>कथं च धर्मयुक्तास्ते न च राज्यं जिहीर्षवः। <br>निवृत्तवासान्कौन्तेयान्य आहुर्विदिता इति   ॥05-003-011॥</td></tr>
<tr><td>अनुनीता हि भीष्मेण द्रोणेन च महात्मना। <br>न व्यवस्यन्ति पाण्डूनां प्रदातुं पैतृकं वसु   ॥05-003-012॥</td></tr>
<tr><td>अहं तु ताञ्शितैर्बाणैरनुनीय रणे बलात्। <br>पादयोः पातयिष्यामि कौन्तेयस्य महात्मनः   ॥05-003-013॥</td></tr>
<tr><td>अथ ते न व्यवस्यन्ति प्रणिपाताय धीमतः। <br>गमिष्यन्ति सहामात्या यमस्य सदनं प्रति   ॥05-003-014॥</td></tr>
<tr><td>न हि ते युयुधानस्य संरब्धस्य युयुत्सतः। <br>वेगं समर्थाः संसोढुं वज्रस्येव महीधराः   ॥05-003-015॥</td></tr>
<tr><td>को हि गाण्डीवधन्वानं कश्च चक्रायुधं युधि। <br>मां चापि विषहेत्को नु कश्च भीमं दुरासदम्   ॥05-003-016॥</td></tr>
<tr><td>यमौ च दृढधन्वानौ यमकल्पौ महाद्युती। <br>को जिजीविषुरासीदेद्धृष्टद्युम्नं च पार्षतम्   ॥05-003-017॥</td></tr>
<tr><td>पञ्चेमान्पाण्डवेयांश्च द्रौपद्याः कीर्तिवर्धनान्। <br>समप्रमाणान्पाण्डूनां समवीर्यान्मदोत्कटान्   ॥05-003-018॥</td></tr>
<tr><td>सौभद्रं च महेष्वासममरैरपि दुःसहम्। <br>गदप्रद्युम्नसाम्बांश्च कालवज्रानलोपमान्   ॥05-003-019॥</td></tr>
<tr><td>ते वयं धृतराष्ट्रस्य पुत्रं शकुनिना सह। <br>कर्णेन च निहत्याजावभिषेक्ष्याम पाण्डवम्   ॥05-003-020॥</td></tr>
<tr><td>नाधर्मो विद्यते कश्चिच्छत्रून्हत्वाततायिनः। <br>अधर्म्यमयशस्यं च शात्रवाणां प्रयाचनम्   ॥05-003-021॥</td></tr>
<tr><td>हृद्गतस्तस्य यः कामस्तं कुरुध्वमतन्द्रिताः। <br>निसृष्टं धृतराष्ट्रेण राज्यं प्राप्नोतु पाण्डवः   ॥05-003-022॥</td></tr>
<tr><td>अद्य पाण्डुसुतो राज्यं लभतां वा युधिष्ठिरः। <br>निहता वा रणे सर्वे स्वप्स्यन्ति वसुधातले   ॥05-003-023॥</td></tr>
</table>
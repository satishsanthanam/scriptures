<table border = "1"><tr><td>Verse</td></tr>
<tr><td> बृहस्पतिरुवाच। <br>त्वमग्ने सर्वदेवानां मुखं त्वमसि हव्यवाट्। <br>त्वमन्तः सर्वभूतानां गूढश्चरसि साक्षिवत्   ॥05-016-001॥</td></tr>
<tr><td>त्वामाहुरेकं कवयस्त्वामाहुस्त्रिविधं पुनः। <br>त्वया त्यक्तं जगच्चेदं सद्यो नश्येद्धुताशन   ॥05-016-002॥</td></tr>
<tr><td>कृत्वा तुभ्यं नमो विप्राः स्वकर्मविजितां गतिम्। <br>गच्छन्ति सह पत्नीभिः सुतैरपि च शाश्वतीम्   ॥05-016-003॥</td></tr>
<tr><td>त्वमेवाग्ने हव्यवाहस्त्वमेव परमं हविः। <br>यजन्ति सत्रैस्त्वामेव यज्ञैश्च परमाध्वरे   ॥05-016-004॥</td></tr>
<tr><td>सृष्ट्वा लोकांस्त्रीनिमान्हव्यवाह; प्राप्ते काले पचसि पुनः समिद्धः। <br>सर्वस्यास्य भुवनस्य प्रसूति;स्त्वमेवाग्ने भवसि पुनः प्रतिष्ठा   ॥05-016-005॥</td></tr>
<tr><td>त्वामग्ने जलदानाहुर्विद्युतश्च त्वमेव हि। <br>दहन्ति सर्वभूतानि त्वत्तो निष्क्रम्य हायनाः   ॥05-016-006॥</td></tr>
<tr><td>त्वय्यापो निहिताः सर्वास्त्वयि सर्वमिदं जगत्। <br>न तेऽस्त्यविदितं किंचित्त्रिषु लोकेषु पावक   ॥05-016-007॥</td></tr>
<tr><td>स्वयोनिं भजते सर्वो विशस्वापोऽविशङ्कितः। <br>अहं त्वां वर्धयिष्यामि ब्राह्मैर्मन्त्रैः सनातनैः   ॥05-016-008॥</td></tr>
<tr><td> शल्य उवाच। <br>एवं स्तुतो हव्यवाहो भगवान्कविरुत्तमः। <br>बृहस्पतिमथोवाच प्रीतिमान्वाक्यमुत्तमम्। <br>दर्शयिष्यामि ते शक्रं सत्यमेतद्ब्रवीमि ते   ॥05-016-009॥</td></tr>
<tr><td>प्रविश्यापस्ततो वह्निः ससमुद्राः सपल्वलाः। <br>आजगाम सरस्तच्च गूढो यत्र शतक्रतुः   ॥05-016-010॥</td></tr>
<tr><td>अथ तत्रापि पद्मानि विचिन्वन्भरतर्षभ। <br>अन्वपश्यत्स देवेन्द्रं बिसमध्यगतं स्थितम्   ॥05-016-011॥</td></tr>
<tr><td>आगत्य च ततस्तूर्णं तमाचष्ट बृहस्पतेः। <br>अणुमात्रेण वपुषा पद्मतन्त्वाश्रितं प्रभुम्   ॥05-016-012॥</td></tr>
<tr><td>गत्वा देवर्षिगन्धर्वैः सहितोऽथ बृहस्पतिः। <br>पुराणैः कर्मभिर्देवं तुष्टाव बलसूदनम्   ॥05-016-013॥</td></tr>
<tr><td>महासुरो हतः शक्र नमुचिर्दारुणस्त्वया। <br>शम्बरश्च बलश्चैव तथोभौ घोरविक्रमौ   ॥05-016-014॥</td></tr>
<tr><td>शतक्रतो विवर्धस्व सर्वाञ्शत्रून्निषूदय। <br>उत्तिष्ठ वज्रिन्संपश्य देवर्षींश्च समागतान्   ॥05-016-015॥</td></tr>
<tr><td>महेन्द्र दानवान्हत्वा लोकास्त्रातास्त्वया विभो। <br>अपां फेनं समासाद्य विष्णुतेजोपबृंहितम्। <br>त्वया वृत्रो हतः पूर्वं देवराज जगत्पते   ॥05-016-016॥</td></tr>
<tr><td>त्वं सर्वभूतेषु वरेण्य ईड्य;स्त्वया समं विद्यते नेह भूतम्। <br>त्वया धार्यन्ते सर्वभूतानि शक्र; त्वं देवानां महिमानं चकर्थ   ॥05-016-017॥</td></tr>
<tr><td>पाहि देवान्सलोकांश्च महेन्द्र बलमाप्नुहि। <br>एवं संस्तूयमानश्च सोऽवर्धत शनैः शनैः   ॥05-016-018॥</td></tr>
<tr><td>स्वं चैव वपुरास्थाय बभूव स बलान्वितः। <br>अब्रवीच्च गुरुं देवो बृहस्पतिमुपस्थितम्   ॥05-016-019॥</td></tr>
<tr><td>किं कार्यमवशिष्टं वो हतस्त्वाष्ट्रो महासुरः। <br>वृत्रश्च सुमहाकायो ग्रस्तुं लोकानियेष यः   ॥05-016-020॥</td></tr>
<tr><td> बृहस्पतिरुवाच। <br>मानुषो नहुषो राजा देवर्षिगणतेजसा। <br>देवराज्यमनुप्राप्तः सर्वान्नो बाधते भृशम्   ॥05-016-021॥</td></tr>
<tr><td> इन्द्र उवाच। <br>कथं नु नहुषो राज्यं देवानां प्राप दुर्लभम्। <br>तपसा केन वा युक्तः किंवीर्यो वा बृहस्पते   ॥05-016-022॥</td></tr>
<tr><td> बृहस्पतिरुवाच। <br>देवा भीताः शक्रमकामयन्त; त्वया त्यक्तं महदैन्द्रं पदं तत्। <br>तदा देवाः पितरोऽथर्षयश्च; गन्धर्वसंघाश्च समेत्य सर्वे   ॥05-016-023॥</td></tr>
<tr><td>गत्वाब्रुवन्नहुषं शक्र तत्र; त्वं नो राजा भव भुवनस्य गोप्ता। <br>तानब्रवीन्नहुषो नास्मि शक्त; आप्यायध्वं तपसा तेजसा च   ॥05-016-024॥</td></tr>
<tr><td>एवमुक्तैर्वर्धितश्चापि देवै; राजाभवन्नहुषो घोरवीर्यः। <br>त्रैलोक्ये च प्राप्य राज्यं तपस्विनः; कृत्वा वाहान्याति लोकान्दुरात्मा   ॥05-016-025॥</td></tr>
<tr><td>तेजोहरं दृष्टिविषं सुघोरं; मा त्वं पश्येर्नहुषं वै कदाचित्। <br>देवाश्च सर्वे नहुषं भयार्ता; न पश्यन्तो गूढरूपाश्चरन्ति   ॥05-016-026॥</td></tr>
<tr><td> शल्य उवाच। <br>एवं वदत्यङ्गिरसां वरिष्ठे; बृहस्पतौ लोकपालः कुबेरः। <br>वैवस्वतश्चैव यमः पुराणो; देवश्च सोमो वरुणश्चाजगाम   ॥05-016-027॥</td></tr>
<tr><td>ते वै समागम्य महेन्द्रमूचु;र्दिष्ट्या त्वाष्ट्रो निहतश्चैव वृत्रः। <br>दिष्ट्या च त्वां कुशलिनमक्षतं च; पश्यामो वै निहतारिं च शक्र   ॥05-016-028॥</td></tr>
<tr><td>स तान्यथावत्प्रतिभाष्य शक्रः; संचोदयन्नहुषस्यान्तरेण। <br>राजा देवानां नहुषो घोररूप;स्तत्र साह्यं दीयतां मे भवद्भिः   ॥05-016-029॥</td></tr>
<tr><td>ते चाब्रुवन्नहुषो घोररूपो; दृष्टीविषस्तस्य बिभीम देव। <br>त्वं चेद्राजन्नहुषं पराजये;स्तद्वै वयं भागमर्हाम शक्र   ॥05-016-030॥</td></tr>
<tr><td>इन्द्रोऽब्रवीद्भवतु भवानपां पति;र्यमः कुबेरश्च महाभिषेकम्। <br>संप्राप्नुवन्त्वद्य सहैव तेन; रिपुं जयामो नहुषं घोरदृष्टिम्   ॥05-016-031॥</td></tr>
<tr><td>ततः शक्रं ज्वलनोऽप्याह भागं; प्रयच्छ मह्यं तव साह्यं करिष्ये। <br>तमाह शक्रो भविताग्ने तवापि; ऐन्द्राग्नो वै भाग एको महाक्रतौ   ॥05-016-032॥</td></tr>
<tr><td>एवं संचिन्त्य भगवान्महेन्द्रः पाकशासनः। <br>कुबेरं सर्वयक्षाणां धनानां च प्रभुं तथा   ॥05-016-033॥</td></tr>
<tr><td>वैवस्वतं पितॄणां च वरुणं चाप्यपां तथा। <br>आधिपत्यं ददौ शक्रः सत्कृत्य वरदस्तदा   ॥05-016-034॥</td></tr>
</table>
<table border = "1"><tr><td>Verse</td></tr>
<tr><td> शल्य उवाच। <br>अथ तामब्रवीद्दृष्ट्वा नहुषो देवराट्तदा। <br>त्रयाणामपि लोकानामहमिन्द्रः शुचिस्मिते। <br>भजस्व मां वरारोहे पतित्वे वरवर्णिनि   ॥05-013-001॥</td></tr>
<tr><td>एवमुक्ता तु सा देवी नहुषेण पतिव्रता। <br>प्रावेपत भयोद्विग्ना प्रवाते कदली यथा   ॥05-013-002॥</td></tr>
<tr><td>नमस्य सा तु ब्रह्माणं कृत्वा शिरसि चाञ्जलिम्। <br>देवराजमथोवाच नहुषं घोरदर्शनम्   ॥05-013-003॥</td></tr>
<tr><td>कालमिच्छाम्यहं लब्धुं किंचित्त्वत्तः सुरेश्वर। <br>न हि विज्ञायते शक्रः प्राप्तः किं वा क्व वा गतः   ॥05-013-004॥</td></tr>
<tr><td>तत्त्वमेतत्तु विज्ञाय यदि न ज्ञायते प्रभो। <br>ततोऽहं त्वामुपस्थास्ये सत्यमेतद्ब्रवीमि ते। <br>एवमुक्तः स इन्द्राण्या नहुषः प्रीतिमानभूत्   ॥05-013-005॥</td></tr>
<tr><td> नहुष उवाच। <br>एवं भवतु सुश्रोणि यथा मामभिभाषसे। <br>ज्ञात्वा चागमनं कार्यं सत्यमेतदनुस्मरेः   ॥05-013-006॥</td></tr>
<tr><td> शल्य उवाच। <br>नहुषेण विसृष्टा च निश्चक्राम ततः शुभा। <br>बृहस्पतिनिकेतं सा जगाम च तपस्विनी   ॥05-013-007॥</td></tr>
<tr><td>तस्याः संश्रुत्य च वचो देवाः साग्निपुरोगमाः। <br>मन्त्रयामासुरेकाग्राः शक्रार्थं राजसत्तम   ॥05-013-008॥</td></tr>
<tr><td>देवदेवेन संगम्य विष्णुना प्रभविष्णुना। <br>ऊचुश्चैनं समुद्विग्ना वाक्यं वाक्यविशारदाः   ॥05-013-009॥</td></tr>
<tr><td>ब्रह्महत्याभिभूतो वै शक्रः सुरगणेश्वरः। <br>गतिश्च नस्त्वं देवेश पूर्वजो जगतः प्रभुः। <br>रक्षार्थं सर्वभूतानां विष्णुत्वमुपजग्मिवान्   ॥05-013-010॥</td></tr>
<tr><td>त्वद्वीर्यान्निहते वृत्रे वासवो ब्रह्महत्यया। <br>वृतः सुरगणश्रेष्ठ मोक्षं तस्य विनिर्दिश   ॥05-013-011॥</td></tr>
<tr><td>तेषां तद्वचनं श्रुत्वा देवानां विष्णुरब्रवीत्। <br>मामेव यजतां शक्रः पावयिष्यामि वज्रिणम्   ॥05-013-012॥</td></tr>
<tr><td>पुण्येन हयमेधेन मामिष्ट्वा पाकशासनः। <br>पुनरेष्यति देवानामिन्द्रत्वमकुतोभयः   ॥05-013-013॥</td></tr>
<tr><td>स्वकर्मभिश्च नहुषो नाशं यास्यति दुर्मतिः। <br>कंचित्कालमिमं देवा मर्षयध्वमतन्द्रिताः   ॥05-013-014॥</td></tr>
<tr><td>श्रुत्वा विष्णोः शुभां सत्यां तां वाणीममृतोपमाम्। <br>ततः सर्वे सुरगणाः सोपाध्यायाः सहर्षिभिः। <br>यत्र शक्रो भयोद्विग्नस्तं देशमुपचक्रमुः   ॥05-013-015॥</td></tr>
<tr><td>तत्राश्वमेधः सुमहान्महेन्द्रस्य महात्मनः। <br>ववृते पावनार्थं वै ब्रह्महत्यापहो नृप   ॥05-013-016॥</td></tr>
<tr><td>विभज्य ब्रह्महत्यां तु वृक्षेषु च नदीषु च। <br>पर्वतेषु पृथिव्यां च स्त्रीषु चैव युधिष्ठिर   ॥05-013-017॥</td></tr>
<tr><td>संविभज्य च भूतेषु विसृज्य च सुरेश्वरः। <br>विज्वरः पूतपाप्मा च वासवोऽभवदात्मवान्   ॥05-013-018॥</td></tr>
<tr><td>अकम्प्यं नहुषं स्थानाद्दृष्ट्वा च बलसूदनः। <br>तेजोघ्नं सर्वभूतानां वरदानाच्च दुःसहम्   ॥05-013-019॥</td></tr>
<tr><td>ततः शचीपतिर्वीरः पुनरेव व्यनश्यत। <br>अदृश्यः सर्वभूतानां कालाकाङ्क्षी चचार ह   ॥05-013-020॥</td></tr>
<tr><td>प्रनष्टे तु ततः शक्रे शची शोकसमन्विता। <br>हा शक्रेति तदा देवी विललाप सुदुःखिता   ॥05-013-021॥</td></tr>
<tr><td>यदि दत्तं यदि हुतं गुरवस्तोषिता यदि। <br>एकभर्तृत्वमेवास्तु सत्यं यद्यस्ति वा मयि   ॥05-013-022॥</td></tr>
<tr><td>पुण्यां चेमामहं दिव्यां प्रवृत्तामुत्तरायणे। <br>देवीं रात्रिं नमस्यामि सिध्यतां मे मनोरथः   ॥05-013-023॥</td></tr>
<tr><td>प्रयता च निशां देवीमुपातिष्ठत तत्र सा। <br>पतिव्रतात्वात्सत्येन सोपश्रुतिमथाकरोत्   ॥05-013-024॥</td></tr>
<tr><td>यत्रास्ते देवराजोऽसौ तं देशं दर्शयस्व मे। <br>इत्याहोपश्रुतिं देवी सत्यं सत्येन दृश्यताम्   ॥05-013-025॥</td></tr>
</table>
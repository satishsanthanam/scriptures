<table border = "1"><tr><td>Verse</td></tr>
<tr><td> शल्य उवाच। <br>एवमुक्तः स भगवाञ्शच्या पुनरथाब्रवीत्। <br>विक्रमस्य न कालोऽयं नहुषो बलवत्तरः   ॥05-015-001॥</td></tr>
<tr><td>विवर्धितश्च ऋषिभिर्हव्यैः कव्यैश्च भामिनि। <br>नीतिमत्र विधास्यामि देवि तां कर्तुमर्हसि   ॥05-015-002॥</td></tr>
<tr><td>गुह्यं चैतत्त्वया कार्यं नाख्यातव्यं शुभे क्वचित्। <br>गत्वा नहुषमेकान्ते ब्रवीहि तनुमध्यमे   ॥05-015-003॥</td></tr>
<tr><td>ऋषियानेन दिव्येन मामुपैहि जगत्पते। <br>एवं तव वशे प्रीता भविष्यामीति तं वद   ॥05-015-004॥</td></tr>
<tr><td>इत्युक्ता देवराजेन पत्नी सा कमलेक्षणा। <br>एवमस्त्वित्यथोक्त्वा तु जगाम नहुषं प्रति   ॥05-015-005॥</td></tr>
<tr><td>नहुषस्तां ततो दृष्ट्वा विस्मितो वाक्यमब्रवीत्। <br>स्वागतं ते वरारोहे किं करोमि शुचिस्मिते   ॥05-015-006॥</td></tr>
<tr><td>भक्तं मां भज कल्याणि किमिच्छसि मनस्विनि। <br>तव कल्याणि यत्कार्यं तत्करिष्ये सुमध्यमे   ॥05-015-007॥</td></tr>
<tr><td>न च व्रीडा त्वया कार्या सुश्रोणि मयि विश्वस। <br>सत्येन वै शपे देवि कर्तास्मि वचनं तव   ॥05-015-008॥</td></tr>
<tr><td> इन्द्राण्युवाच। <br>यो मे त्वया कृतः कालस्तमाकाङ्क्षे जगत्पते। <br>ततस्त्वमेव भर्ता मे भविष्यसि सुराधिप   ॥05-015-009॥</td></tr>
<tr><td>कार्यं च हृदि मे यत्तद्देवराजावधारय। <br>वक्ष्यामि यदि मे राजन्प्रियमेतत्करिष्यसि। <br>वाक्यं प्रणयसंयुक्तं ततः स्यां वशगा तव   ॥05-015-010॥</td></tr>
<tr><td>इन्द्रस्य वाजिनो वाहा हस्तिनोऽथ रथास्तथा। <br>इच्छाम्यहमिहापूर्वं वाहनं ते सुराधिप। <br>यन्न विष्णोर्न रुद्रस्य नासुराणां न रक्षसाम्   ॥05-015-011॥</td></tr>
<tr><td>वहन्तु त्वां महाराज ऋषयः संगता विभो। <br>सर्वे शिबिकया राजन्नेतद्धि मम रोचते   ॥05-015-012॥</td></tr>
<tr><td>नासुरेषु न देवेषु तुल्यो भवितुमर्हसि। <br>सर्वेषां तेज आदत्स्व स्वेन वीर्येण दर्शनात्। <br>न ते प्रमुखतः स्थातुं कश्चिदिच्छति वीर्यवान्   ॥05-015-013॥</td></tr>
<tr><td> शल्य उवाच। <br>एवमुक्तस्तु नहुषः प्राहृष्यत तदा किल। <br>उवाच वचनं चापि सुरेन्द्रस्तामनिन्दिताम्   ॥05-015-014॥</td></tr>
<tr><td>अपूर्वं वाहनमिदं त्वयोक्तं वरवर्णिनि। <br>दृढं मे रुचितं देवि त्वद्वशोऽस्मि वरानने   ॥05-015-015॥</td></tr>
<tr><td>न ह्यल्पवीर्यो भवति यो वाहान्कुरुते मुनीन्। <br>अहं तपस्वी बलवान्भूतभव्यभवत्प्रभुः   ॥05-015-016॥</td></tr>
<tr><td>मयि क्रुद्धे जगन्न स्यान्मयि सर्वं प्रतिष्ठितम्। <br>देवदानवगन्धर्वाः किंनरोरगराक्षसाः   ॥05-015-017॥</td></tr>
<tr><td>न मे क्रुद्धस्य पर्याप्ताः सर्वे लोकाः शुचिस्मिते। <br>चक्षुषा यं प्रपश्यामि तस्य तेजो हराम्यहम्   ॥05-015-018॥</td></tr>
<tr><td>तस्मात्ते वचनं देवि करिष्यामि न संशयः। <br>सप्तर्षयो मां वक्ष्यन्ति सर्वे ब्रह्मर्षयस्तथा। <br>पश्य माहात्म्यमस्माकमृद्धिं च वरवर्णिनि   ॥05-015-019॥</td></tr>
<tr><td>एवमुक्त्वा तु तां देवीं विसृज्य च वराननाम्। <br>विमाने योजयित्वा स ऋषीन्नियममास्थितान्   ॥05-015-020॥</td></tr>
<tr><td>अब्रह्मण्यो बलोपेतो मत्तो वरमदेन च। <br>कामवृत्तः स दुष्टात्मा वाहयामास तानृषीन्   ॥05-015-021॥</td></tr>
<tr><td>नहुषेण विसृष्टा च बृहस्पतिमुवाच सा। <br>समयोऽल्पावशेषो मे नहुषेणेह यः कृतः। <br>शक्रं मृगय शीघ्रं त्वं भक्तायाः कुरु मे दयाम्   ॥05-015-022॥</td></tr>
<tr><td>बाढमित्येव भगवान्बृहस्पतिरुवाच ताम्। <br>न भेतव्यं त्वया देवि नहुषाद्दुष्टचेतसः   ॥05-015-023॥</td></tr>
<tr><td>न ह्येष स्थास्यति चिरं गत एष नराधमः। <br>अधर्मज्ञो महर्षीणां वाहनाच्च हतः शुभे   ॥05-015-024॥</td></tr>
<tr><td>इष्टिं चाहं करिष्यामि विनाशायास्य दुर्मतेः। <br>शक्रं चाधिगमिष्यामि मा भैस्त्वं भद्रमस्तु ते   ॥05-015-025॥</td></tr>
<tr><td>ततः प्रज्वाल्य विधिवज्जुहाव परमं हविः। <br>बृहस्पतिर्महातेजा देवराजोपलब्धये   ॥05-015-026॥</td></tr>
<tr><td>तस्माच्च भगवान्देवः स्वयमेव हुताशनः। <br>स्त्रीवेषमद्भुतं कृत्वा सहसान्तरधीयत   ॥05-015-027॥</td></tr>
<tr><td>स दिशः प्रदिशश्चैव पर्वतांश्च वनानि च। <br>पृथिवीं चान्तरिक्षं च विचीयातिमनोगतिः। <br>निमेषान्तरमात्रेण बृहस्पतिमुपागमत्   ॥05-015-028॥</td></tr>
<tr><td> अग्निरुवाच। <br>बृहस्पते न पश्यामि देवराजमहं क्वचित्। <br>आपः शेषाः सदा चापः प्रवेष्टुं नोत्सहाम्यहम्। <br>न मे तत्र गतिर्ब्रह्मन्किमन्यत्करवाणि ते   ॥05-015-029॥</td></tr>
<tr><td> शल्य उवाच। <br>तमब्रवीद्देवगुरुरपो विश महाद्युते   ॥05-015-030॥</td></tr>
<tr><td> अग्निरुवाच। <br>नापः प्रवेष्टुं शक्ष्यामि क्षयो मेऽत्र भविष्यति। <br>शरणं त्वां प्रपन्नोऽस्मि स्वस्ति तेऽस्तु महाद्युते   ॥05-015-031॥</td></tr>
<tr><td>अद्भ्योऽग्निर्ब्रह्मतः क्षत्रमश्मनो लोहमुत्थितम्। <br>तेषां सर्वत्रगं तेजः स्वासु योनिषु शाम्यति   ॥05-015-032॥</td></tr>
</table>
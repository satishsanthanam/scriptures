<table border = "1"><tr><td>Verse</td></tr>
<tr><td> इन्द्र उवाच। <br>सर्वं व्याप्तमिदं देवा वृत्रेण जगदव्ययम्। <br>न ह्यस्य सदृशं किंचित्प्रतिघाताय यद्भवेत्   ॥05-010-001॥</td></tr>
<tr><td>समर्थो ह्यभवं पूर्वमसमर्थोऽस्मि सांप्रतम्। <br>कथं कुर्यां नु भद्रं वो दुष्प्रधर्षः स मे मतः   ॥05-010-002॥</td></tr>
<tr><td>तेजस्वी च महात्मा च युद्धे चामितविक्रमः। <br>ग्रसेत्त्रिभुवनं सर्वं सदेवासुरमानुषम्   ॥05-010-003॥</td></tr>
<tr><td>तस्माद्विनिश्चयमिमं शृणुध्वं मे दिवौकसः। <br>विष्णोः क्षयमुपागम्य समेत्य च महात्मना। <br>तेन संमन्त्र्य वेत्स्यामो वधोपायं दुरात्मनः   ॥05-010-004॥</td></tr>
<tr><td> शल्य उवाच। <br>एवमुक्ते मघवता देवाः सर्षिगणास्तदा। <br>शरण्यं शरणं देवं जग्मुर्विष्णुं महाबलम्   ॥05-010-005॥</td></tr>
<tr><td>ऊचुश्च सर्वे देवेशं विष्णुं वृत्रभयार्दिताः। <br>त्वया लोकास्त्रयः क्रान्तास्त्रिभिर्विक्रमणैः प्रभो   ॥05-010-006॥</td></tr>
<tr><td>अमृतं चाहृतं विष्णो दैत्याश्च निहता रणे। <br>बलिं बद्ध्वा महादैत्यं शक्रो देवाधिपः कृतः   ॥05-010-007॥</td></tr>
<tr><td>त्वं प्रभुः सर्वलोकानां त्वया सर्वमिदं ततम्। <br>त्वं हि देव महादेवः सर्वलोकनमस्कृतः   ॥05-010-008॥</td></tr>
<tr><td>गतिर्भव त्वं देवानां सेन्द्राणाममरोत्तम। <br>जगद्व्याप्तमिदं सर्वं वृत्रेणासुरसूदन   ॥05-010-009॥</td></tr>
<tr><td> विष्णुरुवाच। <br>अवश्यं करणीयं मे भवतां हितमुत्तमम्। <br>तस्मादुपायं वक्ष्यामि यथासौ न भविष्यति   ॥05-010-010॥</td></tr>
<tr><td>गच्छध्वं सर्षिगन्धर्वा यत्रासौ विश्वरूपधृक्। <br>साम तस्य प्रयुञ्जध्वं तत एनं विजेष्यथ   ॥05-010-011॥</td></tr>
<tr><td>भविष्यति गतिर्देवाः शक्रस्य मम तेजसा। <br>अदृश्यश्च प्रवेक्ष्यामि वज्रमस्यायुधोत्तमम्   ॥05-010-012॥</td></tr>
<tr><td>गच्छध्वमृषिभिः सार्धं गन्धर्वैश्च सुरोत्तमाः। <br>वृत्रस्य सह शक्रेण संधिं कुरुत माचिरम्   ॥05-010-013॥</td></tr>
<tr><td> शल्य उवाच। <br>एवमुक्तास्तु देवेन ऋषयस्त्रिदशास्तथा। <br>ययुः समेत्य सहिताः शक्रं कृत्वा पुरःसरम्   ॥05-010-014॥</td></tr>
<tr><td>समीपमेत्य च तदा सर्व एव महौजसः। <br>तं तेजसा प्रज्वलितं प्रतपन्तं दिशो दश   ॥05-010-015॥</td></tr>
<tr><td>ग्रसन्तमिव लोकांस्त्रीन्सूर्याचन्द्रमसौ यथा। <br>ददृशुस्तत्र ते वृत्रं शक्रेण सह देवताः   ॥05-010-016॥</td></tr>
<tr><td>ऋषयोऽथ ततोऽभ्येत्य वृत्रमूचुः प्रियं वचः। <br>व्याप्तं जगदिदं सर्वं तेजसा तव दुर्जय   ॥05-010-017॥</td></tr>
<tr><td>न च शक्नोषि निर्जेतुं वासवं भूरिविक्रमम्। <br>युध्यतोश्चापि वां कालो व्यतीतः सुमहानिह   ॥05-010-018॥</td></tr>
<tr><td>पीड्यन्ते च प्रजाः सर्वाः सदेवासुरमानवाः। <br>सख्यं भवतु ते वृत्र शक्रेण सह नित्यदा। <br>अवाप्स्यसि सुखं त्वं च शक्रलोकांश्च शाश्वतान्   ॥05-010-019॥</td></tr>
<tr><td>ऋषिवाक्यं निशम्याथ स वृत्रः सुमहाबलः। <br>उवाच तांस्तदा सर्वान्प्रणम्य शिरसासुरः   ॥05-010-020॥</td></tr>
<tr><td>सर्वे यूयं महाभागा गन्धर्वाश्चैव सर्वशः। <br>यद्ब्रूत तच्छ्रुतं सर्वं ममापि शृणुतानघाः   ॥05-010-021॥</td></tr>
<tr><td>संधिः कथं वै भविता मम शक्रस्य चोभयोः। <br>तेजसोर्हि द्वयोर्देवाः सख्यं वै भविता कथम्   ॥05-010-022॥</td></tr>
<tr><td> ऋषय ऊचुः। <br>सकृत्सतां संगतं लिप्सितव्यं; ततः परं भविता भव्यमेव। <br>नातिक्रमेत्सत्पुरुषेण संगतं; तस्मात्सतां संगतं लिप्सितव्यम्   ॥05-010-023॥</td></tr>
<tr><td>दृढं सतां संगतं चापि नित्यं; ब्रूयाच्चार्थं ह्यर्थकृच्छ्रेषु धीरः। <br>महार्थवत्सत्पुरुषेण संगतं; तस्मात्सन्तं न जिघांसेत धीरः   ॥05-010-024॥</td></tr>
<tr><td>इन्द्रः सतां संमतश्च निवासश्च महात्मनाम्। <br>सत्यवादी ह्यदीनश्च धर्मवित्सुविनिश्चितः   ॥05-010-025॥</td></tr>
<tr><td>तेन ते सह शक्रेण संधिर्भवतु शाश्वतः। <br>एवं विश्वासमागच्छ मा ते भूद्बुद्धिरन्यथा   ॥05-010-026॥</td></tr>
<tr><td> शल्य उवाच। <br>महर्षिवचनं श्रुत्वा तानुवाच महाद्युतिः। <br>अवश्यं भगवन्तो मे माननीयास्तपस्विनः   ॥05-010-027॥</td></tr>
<tr><td>ब्रवीमि यदहं देवास्तत्सर्वं क्रियतामिह। <br>ततः सर्वं करिष्यामि यदूचुर्मां द्विजर्षभाः   ॥05-010-028॥</td></tr>
<tr><td>न शुष्केण न चार्द्रेण नाश्मना न च दारुणा। <br>न शस्त्रेण न वज्रेण न दिवा न तथा निशि   ॥05-010-029॥</td></tr>
<tr><td>वध्यो भवेयं विप्रेन्द्राः शक्रस्य सह दैवतैः। <br>एवं मे रोचते संधिः शक्रेण सह नित्यदा   ॥05-010-030॥</td></tr>
<tr><td>बाढमित्येव ऋषयस्तमूचुर्भरतर्षभ। <br>एवं कृते तु संधाने वृत्रः प्रमुदितोऽभवत्   ॥05-010-031॥</td></tr>
<tr><td>यत्तः सदाभवच्चापि शक्रोऽमर्षसमन्वितः। <br>वृत्रस्य वधसंयुक्तानुपायाननुचिन्तयन्। <br>रन्ध्रान्वेषी समुद्विग्नः सदाभूद्बलवृत्रहा   ॥05-010-032॥</td></tr>
<tr><td>स कदाचित्समुद्रान्ते तमपश्यन्महासुरम्। <br>संध्याकाल उपावृत्ते मुहूर्ते रम्यदारुणे   ॥05-010-033॥</td></tr>
<tr><td>ततः संचिन्त्य भगवान्वरदानं महात्मनः। <br>संध्येयं वर्तते रौद्रा न रात्रिर्दिवसं न च। <br>वृत्रश्चावश्यवध्योऽयं मम सर्वहरो रिपुः   ॥05-010-034॥</td></tr>
<tr><td>यदि वृत्रं न हन्म्यद्य वञ्चयित्वा महासुरम्। <br>महाबलं महाकायं न मे श्रेयो भविष्यति   ॥05-010-035॥</td></tr>
<tr><td>एवं संचिन्तयन्नेव शक्रो विष्णुमनुस्मरन्। <br>अथ फेनं तदापश्यत्समुद्रे पर्वतोपमम्   ॥05-010-036॥</td></tr>
<tr><td>नायं शुष्को न चार्द्रोऽयं न च शस्त्रमिदं तथा। <br>एनं क्षेप्स्यामि वृत्रस्य क्षणादेव नशिष्यति   ॥05-010-037॥</td></tr>
<tr><td>सवज्रमथ फेनं तं क्षिप्रं वृत्रे निसृष्टवान्। <br>प्रविश्य फेनं तं विष्णुरथ वृत्रं व्यनाशयत्   ॥05-010-038॥</td></tr>
<tr><td>निहते तु ततो वृत्रे दिशो वितिमिराभवन्। <br>प्रववौ च शिवो वायुः प्रजाश्च जहृषुस्तदा   ॥05-010-039॥</td></tr>
<tr><td>ततो देवाः सगन्धर्वा यक्षराक्षसपन्नगाः। <br>ऋषयश्च महेन्द्रं तमस्तुवन्विविधैः स्तवैः   ॥05-010-040॥</td></tr>
<tr><td>नमस्कृतः सर्वभूतैः सर्वभूतानि सान्त्वयन्। <br>हतशत्रुः प्रहृष्टात्मा वासवः सह दैवतैः। <br>विष्णुं त्रिभुवनश्रेष्ठं पूजयामास धर्मवित्   ॥05-010-041॥</td></tr>
<tr><td>ततो हते महावीर्ये वृत्रे देवभयंकरे। <br>अनृतेनाभिभूतोऽभूच्छक्रः परमदुर्मनाः। <br>त्रैशीर्षयाभिभूतश्च स पूर्वं ब्रह्महत्यया   ॥05-010-042॥</td></tr>
<tr><td>सोऽन्तमाश्रित्य लोकानां नष्टसंज्ञो विचेतनः। <br>न प्राज्ञायत देवेन्द्रस्त्वभिभूतः स्वकल्मषैः। <br>प्रतिच्छन्नो वसत्यप्सु चेष्टमान इवोरगः   ॥05-010-043॥</td></tr>
<tr><td>ततः प्रनष्टे देवेन्द्रे ब्रह्महत्याभयार्दिते। <br>भूमिः प्रध्वस्तसंकाशा निर्वृक्षा शुष्ककानना। <br>विच्छिन्नस्रोतसो नद्यः सरांस्यनुदकानि च   ॥05-010-044॥</td></tr>
<tr><td>संक्षोभश्चापि सत्त्वानामनावृष्टिकृतोऽभवत्। <br>देवाश्चापि भृशं त्रस्तास्तथा सर्वे महर्षयः   ॥05-010-045॥</td></tr>
<tr><td>अराजकं जगत्सर्वमभिभूतमुपद्रवैः। <br>ततो भीताभवन्देवाः को नो राजा भवेदिति   ॥05-010-046॥</td></tr>
<tr><td>दिवि देवर्षयश्चापि देवराजविनाकृताः। <br>न च स्म कश्चिद्देवानां राज्याय कुरुते मनः   ॥05-010-047॥</td></tr>
</table>
<table border = "1"><tr><td>Verse</td></tr>
<tr><td> शल्य उवाच। <br>अथैनां रुपिणीं साध्वीमुपातिष्ठदुपश्रुतिः। <br>तां वयोरूपसंपन्नां दृष्ट्वा देवीमुपस्थिताम्   ॥05-014-001॥</td></tr>
<tr><td>इन्द्राणी संप्रहृष्टा सा संपूज्यैनामपृच्छत। <br>इच्छामि त्वामहं ज्ञातुं का त्वं ब्रूहि वरानने   ॥05-014-002॥</td></tr>
<tr><td> उपश्रुतिरुवाच। <br>उपश्रुतिरहं देवि तवान्तिकमुपागता। <br>दर्शनं चैव संप्राप्ता तव सत्येन तोषिता   ॥05-014-003॥</td></tr>
<tr><td>पतिव्रतासि युक्ता च यमेन नियमेन च। <br>दर्शयिष्यामि ते शक्रं देवं वृत्रनिषूदनम्। <br>क्षिप्रमन्वेहि भद्रं ते द्रक्ष्यसे सुरसत्तमम्   ॥05-014-004॥</td></tr>
<tr><td> शल्य उवाच। <br>ततस्तां प्रस्थितां देवीमिन्द्राणी सा समन्वगात्। <br>देवारण्यान्यतिक्रम्य पर्वतांश्च बहूंस्ततः। <br>हिमवन्तमतिक्रम्य उत्तरं पार्श्वमागमत्   ॥05-014-005॥</td></tr>
<tr><td>समुद्रं च समासाद्य बहुयोजनविस्तृतम्। <br>आससाद महाद्वीपं नानाद्रुमलतावृतम्   ॥05-014-006॥</td></tr>
<tr><td>तत्रापश्यत्सरो दिव्यं नानाशकुनिभिर्वृतम्। <br>शतयोजनविस्तीर्णं तावदेवायतं शुभम्   ॥05-014-007॥</td></tr>
<tr><td>तत्र दिव्यानि पद्मानि पञ्चवर्णानि भारत। <br>षट्पदैरुपगीतानि प्रफुल्लानि सहस्रशः   ॥05-014-008॥</td></tr>
<tr><td>पद्मस्य भित्त्वा नालं च विवेश सहिता तया। <br>बिसतन्तुप्रविष्टं च तत्रापश्यच्छतक्रतुम्   ॥05-014-009॥</td></tr>
<tr><td>तं दृष्ट्वा च सुसूक्ष्मेण रूपेणावस्थितं प्रभुम्। <br>सूक्ष्मरूपधरा देवी बभूवोपश्रुतिश्च सा   ॥05-014-010॥</td></tr>
<tr><td>इन्द्रं तुष्टाव चेन्द्राणी विश्रुतैः पूर्वकर्मभिः। <br>स्तूयमानस्ततो देवः शचीमाह पुरंदरः   ॥05-014-011॥</td></tr>
<tr><td>किमर्थमसि संप्राप्ता विज्ञातश्च कथं त्वहम्। <br>ततः सा कथयामास नहुषस्य विचेष्टितम्   ॥05-014-012॥</td></tr>
<tr><td>इन्द्रत्वं त्रिषु लोकेषु प्राप्य वीर्यमदान्वितः। <br>दर्पाविष्टश्च दुष्टात्मा मामुवाच शतक्रतो। <br>उपतिष्ठ मामिति क्रूरः कालं च कृतवान्मम   ॥05-014-013॥</td></tr>
<tr><td>यदि न त्रास्यसि विभो करिष्यति स मां वशे। <br>एतेन चाहं संतप्ता प्राप्ता शक्र तवान्तिकम्। <br>जहि रौद्रं महाबाहो नहुषं पापनिश्चयम्   ॥05-014-014॥</td></tr>
<tr><td>प्रकाशयस्व चात्मानं दैत्यदानवसूदन। <br>तेजः समाप्नुहि विभो देवराज्यं प्रशाधि च   ॥05-014-015॥</td></tr>
</table>
<table border = "1"><tr><td>Verse</td></tr>
<tr><td> विदुर उवाच। <br>ऊर्ध्वं प्राणा ह्युत्क्रामन्ति यूनः स्थविर आयति। <br>प्रत्युत्थानाभिवादाभ्यां पुनस्तान्प्रतिपद्यते   ॥05-038-001॥</td></tr>
<tr><td>पीठं दत्त्वा साधवेऽभ्यागताय; आनीयापः परिनिर्णिज्य पादौ। <br>सुखं पृष्ट्वा प्रतिवेद्यात्मसंस्थं; ततो दद्यादन्नमवेक्ष्य धीरः   ॥05-038-002॥</td></tr>
<tr><td>यस्योदकं मधुपर्कं च गां च; नमन्त्रवित्प्रतिगृह्णाति गेहे। <br>लोभाद्भयादर्थकार्पण्यतो वा; तस्यानर्थं जीवितमाहुरार्याः   ॥05-038-003॥</td></tr>
<tr><td>चिकित्सकः शल्यकर्तावकीर्णी; स्तेनः क्रूरो मद्यपो भ्रूणहा च। <br>सेनाजीवी श्रुतिविक्रायकश्च; भृशं प्रियोऽप्यतिथिर्नोदकार्हः   ॥05-038-004॥</td></tr>
<tr><td>अविक्रेयं लवणं पक्वमन्नं; दधि क्षीरं मधु तैलं घृतं च। <br>तिला मांसं मूलफलानि शाकं; रक्तं वासः सर्वगन्धा गुडश्च   ॥05-038-005॥</td></tr>
<tr><td>अरोषणो यः समलोष्टकाञ्चनः; प्रहीणशोको गतसंधिविग्रहः। <br>निन्दाप्रशंसोपरतः प्रियाप्रिये; चरन्नुदासीनवदेष भिक्षुकः   ॥05-038-006॥</td></tr>
<tr><td>नीवारमूलेङ्गुदशाकवृत्तिः; सुसंयतात्माग्निकार्येष्वचोद्यः। <br>वने वसन्नतिथिष्वप्रमत्तो; धुरंधरः पुण्यकृदेष तापसः   ॥05-038-007॥</td></tr>
<tr><td>अपकृत्वा बुद्धिमतो दूरस्थोऽस्मीति नाश्वसेत्। <br>दीर्घौ बुद्धिमतो बाहू याभ्यां हिंसति हिंसितः   ॥05-038-008॥</td></tr>
<tr><td>न विश्वसेदविश्वस्ते विश्वस्ते नातिविश्वसेत्। <br>विश्वासाद्भयमुत्पन्नं मूलान्यपि निकृन्तति   ॥05-038-009॥</td></tr>
<tr><td>अनीर्ष्युर्गुप्तदारः स्यात्संविभागी प्रियंवदः। <br>श्लक्ष्णो मधुरवाक्स्त्रीणां न चासां वशगो भवेत्   ॥05-038-010॥</td></tr>
<tr><td>पूजनीया महाभागाः पुण्याश्च गृहदीप्तयः। <br>स्त्रियः श्रियो गृहस्योक्तास्तस्माद्रक्ष्या विशेषतः   ॥05-038-011॥</td></tr>
<tr><td>पितुरन्तःपुरं दद्यान्मातुर्दद्यान्महानसम्। <br>गोषु चात्मसमं दद्यात्स्वयमेव कृषिं व्रजेत्। <br>भृत्यैर्वणिज्याचारं च पुत्रैः सेवेत ब्राह्मणान्   ॥05-038-012॥</td></tr>
<tr><td>अद्भ्योऽग्निर्ब्रह्मतः क्षत्रमश्मनो लोहमुत्थितम्। <br>तेषां सर्वत्रगं तेजः स्वासु योनिषु शाम्यति   ॥05-038-013॥</td></tr>
<tr><td>नित्यं सन्तः कुले जाताः पावकोपमतेजसः। <br>क्षमावन्तो निराकाराः काष्ठेऽग्निरिव शेरते   ॥05-038-014॥</td></tr>
<tr><td>यस्य मन्त्रं न जानन्ति बाह्याश्चाभ्यन्तराश्च ये। <br>स राजा सर्वतश्चक्षुश्चिरमैश्वर्यमश्नुते   ॥05-038-015॥</td></tr>
<tr><td>करिष्यन्न प्रभाषेत कृतान्येव च दर्शयेत्। <br>धर्मकामार्थकार्याणि तथा मन्त्रो न भिद्यते   ॥05-038-016॥</td></tr>
<tr><td>गिरिपृष्ठमुपारुह्य प्रासादं वा रहोगतः। <br>अरण्ये निःशलाके वा तत्र मन्त्रो विधीयते   ॥05-038-017॥</td></tr>
<tr><td>नासुहृत्परमं मन्त्रं भारतार्हति वेदितुम्। <br>अपण्डितो वापि सुहृत्पण्डितो वाप्यनात्मवान्। <br>अमात्ये ह्यर्थलिप्सा च मन्त्ररक्षणमेव च   ॥05-038-018॥</td></tr>
<tr><td>कृतानि सर्वकार्याणि यस्य वा पार्षदा विदुः। <br>गूढमन्त्रस्य नृपतेस्तस्य सिद्धिरसंशयम्   ॥05-038-019॥</td></tr>
<tr><td>अप्रशस्तानि कर्माणि यो मोहादनुतिष्ठति। <br>स तेषां विपरिभ्रंशे भ्रश्यते जीवितादपि   ॥05-038-020॥</td></tr>
<tr><td>कर्मणां तु प्रशस्तानामनुष्ठानं सुखावहम्। <br>तेषामेवाननुष्ठानं पश्चात्तापकरं महत्   ॥05-038-021॥</td></tr>
<tr><td>स्थानवृद्धिक्षयज्ञस्य षाड्गुण्यविदितात्मनः। <br>अनवज्ञातशीलस्य स्वाधीना पृथिवी नृप   ॥05-038-022॥</td></tr>
<tr><td>अमोघक्रोधहर्षस्य स्वयं कृत्यान्ववेक्षिणः। <br>आत्मप्रत्ययकोशस्य वसुधेयं वसुंधरा   ॥05-038-023॥</td></tr>
<tr><td>नाममात्रेण तुष्येत छत्रेण च महीपतिः। <br>भृत्येभ्यो विसृजेदर्थान्नैकः सर्वहरो भवेत्   ॥05-038-024॥</td></tr>
<tr><td>ब्राह्मणो ब्राह्मणं वेद भर्ता वेद स्त्रियं तथा। <br>अमात्यं नृपतिर्वेद राजा राजानमेव च   ॥05-038-025॥</td></tr>
<tr><td>न शत्रुरङ्कमापन्नो मोक्तव्यो वध्यतां गतः। <br>अहताद्धि भयं तस्माज्जायते नचिरादिव   ॥05-038-026॥</td></tr>
<tr><td>दैवतेषु च यत्नेन राजसु ब्राह्मणेषु च। <br>नियन्तव्यः सदा क्रोधो वृद्धबालातुरेषु च   ॥05-038-027॥</td></tr>
<tr><td>निरर्थं कलहं प्राज्ञो वर्जयेन्मूढसेवितम्। <br>कीर्तिं च लभते लोके न चानर्थेन युज्यते   ॥05-038-028॥</td></tr>
<tr><td>प्रसादो निष्फलो यस्य क्रोधश्चापि निरर्थकः। <br>न तं भर्तारमिच्छन्ति षण्ढं पतिमिव स्त्रियः   ॥05-038-029॥</td></tr>
<tr><td>न बुद्धिर्धनलाभाय न जाड्यमसमृद्धये। <br>लोकपर्यायवृत्तान्तं प्राज्ञो जानाति नेतरः   ॥05-038-030॥</td></tr>
<tr><td>विद्याशीलवयोवृद्धान्बुद्धिवृद्धांश्च भारत। <br>धनाभिजनवृद्धांश्च नित्यं मूढोऽवमन्यते   ॥05-038-031॥</td></tr>
<tr><td>अनार्यवृत्तमप्राज्ञमसूयकमधार्मिकम्। <br>अनर्थाः क्षिप्रमायान्ति वाग्दुष्टं क्रोधनं तथा   ॥05-038-032॥</td></tr>
<tr><td>अविसंवादनं दानं समयस्याव्यतिक्रमः। <br>आवर्तयन्ति भूतानि सम्यक्प्रणिहिता च वाक्   ॥05-038-033॥</td></tr>
<tr><td>अविसंवादको दक्षः कृतज्ञो मतिमानृजुः। <br>अपि संक्षीणकोशोऽपि लभते परिवारणम्   ॥05-038-034॥</td></tr>
<tr><td>धृतिः शमो दमः शौचं कारुण्यं वागनिष्ठुरा। <br>मित्राणां चानभिद्रोहः सप्तैताः समिधः श्रियः   ॥05-038-035॥</td></tr>
<tr><td>असंविभागी दुष्टात्मा कृतघ्नो निरपत्रपः। <br>तादृङ्नराधमो लोके वर्जनीयो नराधिप   ॥05-038-036॥</td></tr>
<tr><td>न स रात्रौ सुखं शेते ससर्प इव वेश्मनि। <br>यः कोपयति निर्दोषं सदोषोऽभ्यन्तरं जनम्   ॥05-038-037॥</td></tr>
<tr><td>येषु दुष्टेषु दोषः स्याद्योगक्षेमस्य भारत। <br>सदा प्रसादनं तेषां देवतानामिवाचरेत्   ॥05-038-038॥</td></tr>
<tr><td>येऽर्थाः स्त्रीषु समासक्ताः प्रथमोत्पतितेषु च। <br>ये चानार्यसमासक्ताः सर्वे ते संशयं गताः   ॥05-038-039॥</td></tr>
<tr><td>यत्र स्त्री यत्र कितवो यत्र बालोऽनुशास्ति च। <br>मज्जन्ति तेऽवशा देशा नद्यामश्मप्लवा इव   ॥05-038-040॥</td></tr>
<tr><td>प्रयोजनेषु ये सक्ता न विशेषेषु भारत। <br>तानहं पण्डितान्मन्ये विशेषा हि प्रसङ्गिनः   ॥05-038-041॥</td></tr>
<tr><td>यं प्रशंसन्ति कितवा यं प्रशंसन्ति चारणाः। <br>यं प्रशंसन्ति बन्धक्यो न स जीवति मानवः   ॥05-038-042॥</td></tr>
<tr><td>हित्वा तान्परमेष्वासान्पाण्डवानमितौजसः। <br>आहितं भारतैश्वर्यं त्वया दुर्योधने महत्   ॥05-038-043॥</td></tr>
<tr><td>तं द्रक्ष्यसि परिभ्रष्टं तस्मात्त्वं नचिरादिव। <br>ऐश्वर्यमदसंमूढं बलिं लोकत्रयादिव   ॥05-038-044॥</td></tr>
</table>
<table border = "1"><tr><td>Verse</td></tr>
<tr><td> धृतराष्ट्र उवाच। <br>अनीश्वरोऽयं पुरुषो भवाभवे; सूत्रप्रोता दारुमयीव योषा। <br>धात्रा तु दिष्टस्य वशे किलायं; तस्माद्वद त्वं श्रवणे धृतोऽहम्   ॥05-039-001॥</td></tr>
<tr><td> विदुर उवाच। <br>अप्राप्तकालं वचनं बृहस्पतिरपि ब्रुवन्। <br>लभते बुद्ध्यवज्ञानमवमानं च भारत   ॥05-039-002॥</td></tr>
<tr><td>प्रियो भवति दानेन प्रियवादेन चापरः। <br>मन्त्रं मूलबलेनान्यो यः प्रियः प्रिय एव सः   ॥05-039-003॥</td></tr>
<tr><td>द्वेष्यो न साधुर्भवति न मेधावी न पण्डितः। <br>प्रिये शुभानि कर्माणि द्वेष्ये पापानि भारत   ॥05-039-004॥</td></tr>
<tr><td>न स क्षयो महाराज यः क्षयो वृद्धिमावहेत्। <br>क्षयः स त्विह मन्तव्यो यं लब्ध्वा बहु नाशयेत्   ॥05-039-005॥</td></tr>
<tr><td>समृद्धा गुणतः केचिद्भवन्ति धनतोऽपरे। <br>धनवृद्धान्गुणैर्हीनान्धृतराष्ट्र विवर्जयेत्   ॥05-039-006॥</td></tr>
<tr><td> धृतराष्ट्र उवाच। <br>सर्वं त्वमायतीयुक्तं भाषसे प्राज्ञसंमतम्। <br>न चोत्सहे सुतं त्यक्तुं यतो धर्मस्ततो जयः   ॥05-039-007॥</td></tr>
<tr><td> विदुर उवाच। <br>स्वभावगुणसंपन्नो न जातु विनयान्वितः। <br>सुसूक्ष्ममपि भूतानामुपमर्दं प्रयोक्ष्यते   ॥05-039-008॥</td></tr>
<tr><td>परापवादनिरताः परदुःखोदयेषु च। <br>परस्परविरोधे च यतन्ते सततोत्थिताः   ॥05-039-009॥</td></tr>
<tr><td>सदोषं दर्शनं येषां संवासे सुमहद्भयम्। <br>अर्थादाने महान्दोषः प्रदाने च महद्भयम्   ॥05-039-010॥</td></tr>
<tr><td>ये पापा इति विख्याताः संवासे परिगर्हिताः। <br>युक्ताश्चान्यैर्महादोषैर्ये नरास्तान्विवर्जयेत्   ॥05-039-011॥</td></tr>
<tr><td>निवर्तमाने सौहार्दे प्रीतिर्नीचे प्रणश्यति। <br>या चैव फलनिर्वृत्तिः सौहृदे चैव यत्सुखम्   ॥05-039-012॥</td></tr>
<tr><td>यतते चापवादाय यत्नमारभते क्षये। <br>अल्पेऽप्यपकृते मोहान्न शान्तिमुपगच्छति   ॥05-039-013॥</td></tr>
<tr><td>तादृशैः संगतं नीचैर्नृशंसैरकृतात्मभिः। <br>निशाम्य निपुणं बुद्ध्या विद्वान्दूराद्विवर्जयेत्   ॥05-039-014॥</td></tr>
<tr><td>यो ज्ञातिमनुगृह्णाति दरिद्रं दीनमातुरम्। <br>स पुत्रपशुभिर्वृद्धिं यशश्चाव्ययमश्नुते   ॥05-039-015॥</td></tr>
<tr><td>ज्ञातयो वर्धनीयास्तैर्य इच्छन्त्यात्मनः शुभम्। <br>कुलवृद्धिं च राजेन्द्र तस्मात्साधु समाचर   ॥05-039-016॥</td></tr>
<tr><td>श्रेयसा योक्ष्यसे राजन्कुर्वाणो ज्ञातिसत्क्रियाम्। <br>विगुणा ह्यपि संरक्ष्या ज्ञातयो भरतर्षभ   ॥05-039-017॥</td></tr>
<tr><td>किं पुनर्गुणवन्तस्ते त्वत्प्रसादाभिकाङ्क्षिणः। <br>प्रसादं कुरु दीनानां पाण्डवानां विशां पते   ॥05-039-018॥</td></tr>
<tr><td>दीयन्तां ग्रामकाः केचित्तेषां वृत्त्यर्थमीश्वर। <br>एवं लोके यशःप्राप्तो भविष्यसि नराधिप   ॥05-039-019॥</td></tr>
<tr><td>वृद्धेन हि त्वया कार्यं पुत्राणां तात रक्षणम्। <br>मया चापि हितं वाच्यं विद्धि मां त्वद्धितैषिणम्   ॥05-039-020॥</td></tr>
<tr><td>ज्ञातिभिर्विग्रहस्तात न कर्तव्यो भवार्थिना। <br>सुखानि सह भोज्यानि ज्ञातिभिर्भरतर्षभ   ॥05-039-021॥</td></tr>
<tr><td>संभोजनं संकथनं संप्रीतिश्च परस्परम्। <br>ज्ञातिभिः सह कार्याणि न विरोधः कथंचन   ॥05-039-022॥</td></tr>
<tr><td>ज्ञातयस्तारयन्तीह ज्ञातयो मज्जयन्ति च। <br>सुवृत्तास्तारयन्तीह दुर्वृत्ता मज्जयन्ति च   ॥05-039-023॥</td></tr>
<tr><td>सुवृत्तो भव राजेन्द्र पाण्डवान्प्रति मानद। <br>अधर्षणीयः शत्रूणां तैर्वृतस्त्वं भविष्यसि   ॥05-039-024॥</td></tr>
<tr><td>श्रीमन्तं ज्ञातिमासाद्य यो ज्ञातिरवसीदति। <br>दिग्धहस्तं मृग इव स एनस्तस्य विन्दति   ॥05-039-025॥</td></tr>
<tr><td>पश्चादपि नरश्रेष्ठ तव तापो भविष्यति। <br>तान्वा हतान्सुतान्वापि श्रुत्वा तदनुचिन्तय   ॥05-039-026॥</td></tr>
<tr><td>येन खट्वां समारूढः परितप्येत कर्मणा। <br>आदावेव न तत्कुर्यादध्रुवे जीविते सति   ॥05-039-027॥</td></tr>
<tr><td>न कश्चिन्नापनयते पुमानन्यत्र भार्गवात्। <br>शेषसंप्रतिपत्तिस्तु बुद्धिमत्स्वेव तिष्ठति   ॥05-039-028॥</td></tr>
<tr><td>दुर्योधनेन यद्येतत्पापं तेषु पुरा कृतम्। <br>त्वया तत्कुलवृद्धेन प्रत्यानेयं नरेश्वर   ॥05-039-029॥</td></tr>
<tr><td>तांस्त्वं पदे प्रतिष्ठाप्य लोके विगतकल्मषः। <br>भविष्यसि नरश्रेष्ठ पूजनीयो मनीषिणाम्   ॥05-039-030॥</td></tr>
<tr><td>सुव्याहृतानि धीराणां फलतः प्रविचिन्त्य यः। <br>अध्यवस्यति कार्येषु चिरं यशसि तिष्ठति   ॥05-039-031॥</td></tr>
<tr><td>अवृत्तिं विनयो हन्ति हन्त्यनर्थं पराक्रमः। <br>हन्ति नित्यं क्षमा क्रोधमाचारो हन्त्यलक्षणम्   ॥05-039-032॥</td></tr>
<tr><td>परिच्छदेन क्षेत्रेण वेश्मना परिचर्यया। <br>परीक्षेत कुलं राजन्भोजनाच्छादनेन च   ॥05-039-033॥</td></tr>
<tr><td>ययोश्चित्तेन वा चित्तं नैभृतं नैभृतेन वा। <br>समेति प्रज्ञया प्रज्ञा तयोर्मैत्री न जीर्यते   ॥05-039-034॥</td></tr>
<tr><td>दुर्बुद्धिमकृतप्रज्ञं छन्नं कूपं तृणैरिव। <br>विवर्जयीत मेधावी तस्मिन्मैत्री प्रणश्यति   ॥05-039-035॥</td></tr>
<tr><td>अवलिप्तेषु मूर्खेषु रौद्रसाहसिकेषु च। <br>तथैवापेतधर्मेषु न मैत्रीमाचरेद्बुधः   ॥05-039-036॥</td></tr>
<tr><td>कृतज्ञं धार्मिकं सत्यमक्षुद्रं दृढभक्तिकम्। <br>जितेन्द्रियं स्थितं स्थित्यां मित्रमत्यागि चेष्यते   ॥05-039-037॥</td></tr>
<tr><td>इन्द्रियाणामनुत्सर्गो मृत्युना न विशिष्यते। <br>अत्यर्थं पुनरुत्सर्गः सादयेद्दैवतान्यपि   ॥05-039-038॥</td></tr>
<tr><td>मार्दवं सर्वभूतानामनसूया क्षमा धृतिः। <br>आयुष्याणि बुधाः प्राहुर्मित्राणां चाविमानना   ॥05-039-039॥</td></tr>
<tr><td>अपनीतं सुनीतेन योऽर्थं प्रत्यानिनीषते। <br>मतिमास्थाय सुदृढां तदकापुरुषव्रतम्   ॥05-039-040॥</td></tr>
<tr><td>आयत्यां प्रतिकारज्ञस्तदात्वे दृढनिश्चयः। <br>अतीते कार्यशेषज्ञो नरोऽर्थैर्न प्रहीयते   ॥05-039-041॥</td></tr>
<tr><td>कर्मणा मनसा वाचा यदभीक्ष्णं निषेवते। <br>तदेवापहरत्येनं तस्मात्कल्याणमाचरेत्   ॥05-039-042॥</td></tr>
<tr><td>मङ्गलालम्भनं योगः श्रुतमुत्थानमार्जवम्। <br>भूतिमेतानि कुर्वन्ति सतां चाभीक्ष्णदर्शनम्   ॥05-039-043॥</td></tr>
<tr><td>अनिर्वेदः श्रियो मूलं दुःखनाशे सुखस्य च। <br>महान्भवत्यनिर्विण्णः सुखं चात्यन्तमश्नुते   ॥05-039-044॥</td></tr>
<tr><td>नातः श्रीमत्तरं किंचिदन्यत्पथ्यतमं तथा। <br>प्रभविष्णोर्यथा तात क्षमा सर्वत्र सर्वदा   ॥05-039-045॥</td></tr>
<tr><td>क्षमेदशक्तः सर्वस्य शक्तिमान्धर्मकारणात्। <br>अर्थानर्थौ समौ यस्य तस्य नित्यं क्षमा हिता   ॥05-039-046॥</td></tr>
<tr><td>यत्सुखं सेवमानोऽपि धर्मार्थाभ्यां न हीयते। <br>कामं तदुपसेवेत न मूढव्रतमाचरेत्   ॥05-039-047॥</td></tr>
<tr><td>दुःखार्तेषु प्रमत्तेषु नास्तिकेष्वलसेषु च। <br>न श्रीर्वसत्यदान्तेषु ये चोत्साहविवर्जिताः   ॥05-039-048॥</td></tr>
<tr><td>आर्जवेन नरं युक्तमार्जवात्सव्यपत्रपम्। <br>अशक्तिमन्तं मन्यन्तो धर्षयन्ति कुबुद्धयः   ॥05-039-049॥</td></tr>
<tr><td>अत्यार्यमतिदातारमतिशूरमतिव्रतम्। <br>प्रज्ञाभिमानिनं चैव श्रीर्भयान्नोपसर्पति   ॥05-039-050॥</td></tr>
<tr><td>अग्निहोत्रफला वेदाः शीलवृत्तफलं श्रुतम्। <br>रतिपुत्रफला दारा दत्तभुक्तफलं धनम्   ॥05-039-051॥</td></tr>
<tr><td>अधर्मोपार्जितैरर्थैर्यः करोत्यौर्ध्वदेहिकम्। <br>न स तस्य फलं प्रेत्य भुङ्क्तेऽर्थस्य दुरागमात्   ॥05-039-052॥</td></tr>
<tr><td>कान्तारवनदुर्गेषु कृच्छ्रास्वापत्सु संभ्रमे। <br>उद्यतेषु च शस्त्रेषु नास्ति शेषवतां भयम्   ॥05-039-053॥</td></tr>
<tr><td>उत्थानं संयमो दाक्ष्यमप्रमादो धृतिः स्मृतिः। <br>समीक्ष्य च समारम्भो विद्धि मूलं भवस्य तत्   ॥05-039-054॥</td></tr>
<tr><td>तपो बलं तापसानां ब्रह्म ब्रह्मविदां बलम्। <br>हिंसा बलमसाधूनां क्षमा गुणवतां बलम्   ॥05-039-055॥</td></tr>
<tr><td>अष्टौ तान्यव्रतघ्नानि आपो मूलं फलं पयः। <br>हविर्ब्राह्मणकाम्या च गुरोर्वचनमौषधम्   ॥05-039-056॥</td></tr>
<tr><td>न तत्परस्य संदध्यात्प्रतिकूलं यदात्मनः। <br>संग्रहेणैष धर्मः स्यात्कामादन्यः प्रवर्तते   ॥05-039-057॥</td></tr>
<tr><td>अक्रोधेन जयेत्क्रोधमसाधुं साधुना जयेत्। <br>जयेत्कदर्यं दानेन जयेत्सत्येन चानृतम्   ॥05-039-058॥</td></tr>
<tr><td>स्त्रीधूर्तकेऽलसे भीरौ चण्डे पुरुषमानिनि। <br>चौरे कृतघ्ने विश्वासो न कार्यो न च नास्तिके   ॥05-039-059॥</td></tr>
<tr><td>अभिवादनशीलस्य नित्यं वृद्धोपसेविनः। <br>चत्वारि संप्रवर्धन्ते कीर्तिरायुर्यशोबलम्   ॥05-039-060॥</td></tr>
<tr><td>अतिक्लेशेन येऽर्थाः स्युर्धर्मस्यातिक्रमेण च। <br>अरेर्वा प्रणिपातेन मा स्म तेषु मनः कृथाः   ॥05-039-061॥</td></tr>
<tr><td>अविद्यः पुरुषः शोच्यः शोच्यं मिथुनमप्रजम्। <br>निराहाराः प्रजाः शोच्याः शोच्यं राष्ट्रमराजकम्   ॥05-039-062॥</td></tr>
<tr><td>अध्वा जरा देहवतां पर्वतानां जलं जरा। <br>असंभोगो जरा स्त्रीणां वाक्शल्यं मनसो जरा   ॥05-039-063॥</td></tr>
<tr><td>अनाम्नायमला वेदा ब्राह्मणस्याव्रतं मलम्। <br>कौतूहलमला साध्वी विप्रवासमलाः स्त्रियः   ॥05-039-064॥</td></tr>
<tr><td>सुवर्णस्य मलं रूप्यं रूप्यस्यापि मलं त्रपु। <br>ज्ञेयं त्रपुमलं सीसं सीसस्यापि मलं मलम्   ॥05-039-065॥</td></tr>
<tr><td>न स्वप्नेन जयेन्निद्रां न कामेन स्त्रियं जयेत्। <br>नेन्धनेन जयेदग्निं न पानेन सुरां जयेत्   ॥05-039-066॥</td></tr>
<tr><td>यस्य दानजितं मित्रममित्रा युधि निर्जिताः। <br>अन्नपानजिता दाराः सफलं तस्य जीवितम्   ॥05-039-067॥</td></tr>
<tr><td>सहस्रिणोऽपि जीवन्ति जीवन्ति शतिनस्तथा। <br>धृतराष्ट्रं विमुञ्चेच्छां न कथंचिन्न जीव्यते   ॥05-039-068॥</td></tr>
<tr><td>यत्पृथिव्यां व्रीहियवं हिरण्यं पशवः स्त्रियः। <br>नालमेकस्य तत्सर्वमिति पश्यन्न मुह्यति   ॥05-039-069॥</td></tr>
<tr><td>राजन्भूयो ब्रवीमि त्वां पुत्रेषु सममाचर। <br>समता यदि ते राजन्स्वेषु पाण्डुसुतेषु च   ॥05-039-070॥</td></tr>
</table>
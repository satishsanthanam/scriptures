<table border = "1"><tr><td>Verse</td></tr>
<tr><td> संजय उवाच। <br>कर्णस्य वचनं श्रुत्वा केशवः परवीरहा। <br>उवाच प्रहसन्वाक्यं स्मितपूर्वमिदं तदा   ॥05-140-001॥</td></tr>
<tr><td>अपि त्वां न तपेत्कर्ण राज्यलाभोपपादना। <br>मया दत्तां हि पृथिवीं न प्रशासितुमिच्छसि   ॥05-140-002॥</td></tr>
<tr><td>ध्रुवो जयः पाण्डवानामितीदं; न संशयः कश्चन विद्यतेऽत्र। <br>जयध्वजो दृश्यते पाण्डवस्य; समुच्छ्रितो वानरराज उग्रः   ॥05-140-003॥</td></tr>
<tr><td>दिव्या माया विहिता भौवनेन; समुच्छ्रिता इन्द्रकेतुप्रकाशा। <br>दिव्यानि भूतानि भयावहानि; दृश्यन्ति चैवात्र भयानकानि   ॥05-140-004॥</td></tr>
<tr><td>न सज्जते शैलवनस्पतिभ्य; ऊर्ध्वं तिर्यग्योजनमात्ररूपः। <br>श्रीमान्ध्वजः कर्ण धनंजयस्य; समुच्छ्रितः पावकतुल्यरूपः   ॥05-140-005॥</td></tr>
<tr><td>यदा द्रक्ष्यसि संग्रामे श्वेताश्वं कृष्णसारथिम्। <br>ऐन्द्रमस्त्रं विकुर्वाणमुभे चैवाग्निमारुते   ॥05-140-006॥</td></tr>
<tr><td>गाण्डीवस्य च निर्घोषं विस्फूर्जितमिवाशनेः। <br>न तदा भविता त्रेता न कृतं द्वापरं न च   ॥05-140-007॥</td></tr>
<tr><td>यदा द्रक्ष्यसि संग्रामे कुन्तीपुत्रं युधिष्ठिरम्। <br>जपहोमसमायुक्तं स्वां रक्षन्तं महाचमूम्   ॥05-140-008॥</td></tr>
<tr><td>आदित्यमिव दुर्धर्षं तपन्तं शत्रुवाहिनीम्। <br>न तदा भविता त्रेता न कृतं द्वापरं न च   ॥05-140-009॥</td></tr>
<tr><td>यदा द्रक्ष्यसि संग्रामे भीमसेनं महाबलम्। <br>दुःशासनस्य रुधिरं पीत्वा नृत्यन्तमाहवे   ॥05-140-010॥</td></tr>
<tr><td>प्रभिन्नमिव मातङ्गं प्रतिद्विरदघातिनम्। <br>न तदा भविता त्रेता न कृतं द्वापरं न च   ॥05-140-011॥</td></tr>
<tr><td>यदा द्रक्ष्यसि संग्रामे माद्रीपुत्रौ महारथौ। <br>वाहिनीं धार्तराष्ट्राणां क्षोभयन्तौ गजाविव   ॥05-140-012॥</td></tr>
<tr><td>विगाढे शस्त्रसंपाते परवीररथारुजौ। <br>न तदा भविता त्रेता न कृतं द्वापरं न च   ॥05-140-013॥</td></tr>
<tr><td>यदा द्रक्ष्यसि संग्रामे द्रोणं शांतनवं कृपम्। <br>सुयोधनं च राजानं सैन्धवं च जयद्रथम्   ॥05-140-014॥</td></tr>
<tr><td>युद्धायापततस्तूर्णं वारितान्सव्यसाचिना। <br>न तदा भविता त्रेता न कृतं द्वापरं न च   ॥05-140-015॥</td></tr>
<tr><td>ब्रूयाः कर्ण इतो गत्वा द्रोणं शांतनवं कृपम्। <br>सौम्योऽयं वर्तते मासः सुप्रापयवसेन्धनः   ॥05-140-016॥</td></tr>
<tr><td>पक्वौषधिवनस्फीतः फलवानल्पमक्षिकः। <br>निष्पङ्को रसवत्तोयो नात्युष्णशिशिरः सुखः   ॥05-140-017॥</td></tr>
<tr><td>सप्तमाच्चापि दिवसादमावास्या भविष्यति। <br>संग्रामं योजयेत्तत्र तां ह्याहुः शक्रदेवताम्   ॥05-140-018॥</td></tr>
<tr><td>तथा राज्ञो वदेः सर्वान्ये युद्धायाभ्युपागताः। <br>यद्वो मनीषितं तद्वै सर्वं संपादयामि वः   ॥05-140-019॥</td></tr>
<tr><td>राजानो राजपुत्राश्च दुर्योधनवशानुगाः। <br>प्राप्य शस्त्रेण निधनं प्राप्स्यन्ति गतिमुत्तमाम्   ॥05-140-020॥</td></tr>
</table>
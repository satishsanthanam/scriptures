<table border = "1"><tr><td>Verse</td></tr>
<tr><td> वासुदेव उवाच। <br>एवमुक्ते तु भीष्मेण द्रोणेन विदुरेण च। <br>गान्धार्या धृतराष्ट्रेण न च मन्दोऽन्वबुध्यत   ॥05-148-001॥</td></tr>
<tr><td>अवधूयोत्थितः क्रुद्धो रोषात्संरक्तलोचनः। <br>अन्वद्रवन्त तं पश्चाद्राजानस्त्यक्तजीविताः   ॥05-148-002॥</td></tr>
<tr><td>अज्ञापयच्च राज्ञस्तान्पार्थिवान्दुष्टचेतसः। <br>प्रयाध्वं वै कुरुक्षेत्रं पुष्योऽद्येति पुनः पुनः   ॥05-148-003॥</td></tr>
<tr><td>ततस्ते पृथिवीपालाः प्रययुः सहसैनिकाः। <br>भीष्मं सेनापतिं कृत्वा संहृष्टाः कालचोदिताः   ॥05-148-004॥</td></tr>
<tr><td>अक्षौहिण्यो दशैका च पार्थिवानां समागताः। <br>तासां प्रमुखतो भीष्मस्तालकेतुर्व्यरोचत। <br>यदत्र युक्तं प्राप्तं च तद्विधत्स्व विशां पते   ॥05-148-005॥</td></tr>
<tr><td>उक्तं भीष्मेण यद्वाक्यं द्रोणेन विदुरेण च। <br>गान्धार्या धृतराष्ट्रेण समक्षं मम भारत। <br>एतत्ते कथितं राजन्यद्वृत्तं कुरुसंसदि   ॥05-148-006॥</td></tr>
<tr><td>साम आदौ प्रयुक्तं मे राजन्सौभ्रात्रमिच्छता। <br>अभेदात्कुरुवंशस्य प्रजानां च विवृद्धये   ॥05-148-007॥</td></tr>
<tr><td>पुनर्भेदश्च मे युक्तो यदा साम न गृह्यते। <br>कर्मानुकीर्तनं चैव देवमानुषसंहितम्   ॥05-148-008॥</td></tr>
<tr><td>यदा नाद्रियते वाक्यं सामपूर्वं सुयोधनः। <br>तदा मया समानीय भेदिताः सर्वपार्थिवाः   ॥05-148-009॥</td></tr>
<tr><td>अद्भुतानि च घोराणि दारुणानि च भारत। <br>अमानुषाणि कर्माणि दर्शितानि च मे विभो   ॥05-148-010॥</td></tr>
<tr><td>भर्त्सयित्वा तु राज्ञस्तांस्तृणीकृत्य सुयोधनम्। <br>राधेयं भीषयित्वा च सौबलं च पुनः पुनः   ॥05-148-011॥</td></tr>
<tr><td>न्यूनतां धार्तराष्ट्राणां निन्दां चैव पुनः पुनः। <br>भेदयित्वा नृपान्सर्वान्वाग्भिर्मन्त्रेण चासकृत्   ॥05-148-012॥</td></tr>
<tr><td>पुनः सामाभिसंयुक्तं संप्रदानमथाब्रुवम्। <br>अभेदात्कुरुवंशस्य कार्ययोगात्तथैव च   ॥05-148-013॥</td></tr>
<tr><td>ते बाला धृतराष्ट्रस्य भीष्मस्य विदुरस्य च। <br>तिष्ठेयुः पाण्डवाः सर्वे हित्वा मानमधश्चराः   ॥05-148-014॥</td></tr>
<tr><td>प्रयच्छन्तु च ते राज्यमनीशास्ते भवन्तु च। <br>यथाह राजा गाङ्गेयो विदुरश्च तथास्तु तत्   ॥05-148-015॥</td></tr>
<tr><td>सर्वं भवतु ते राज्यं पञ्च ग्रामान्विसर्जय। <br>अवश्यं भरणीया हि पितुस्ते राजसत्तम   ॥05-148-016॥</td></tr>
<tr><td>एवमुक्तस्तु दुष्टात्मा नैव भावं व्यमुञ्चत। <br>दण्डं चतुर्थं पश्यामि तेषु पापेषु नान्यथा   ॥05-148-017॥</td></tr>
<tr><td>निर्याताश्च विनाशाय कुरुक्षेत्रं नराधिपाः। <br>एतत्ते कथितं सर्वं यद्वृत्तं कुरुसंसदि   ॥05-148-018॥</td></tr>
<tr><td>न ते राज्यं प्रयच्छन्ति विना युद्धेन पाण्डव। <br>विनाशहेतवः सर्वे प्रत्युपस्थितमृत्यवः   ॥05-148-019॥</td></tr>
</table>
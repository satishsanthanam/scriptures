<table border = "1"><tr><td>Verse</td></tr>
<tr><td> संजय उवाच। <br>केशवस्य तु तद्वाक्यं कर्णः श्रुत्वा हितं शुभम्। <br>अब्रवीदभिसंपूज्य कृष्णं मधुनिषूदनम्। <br>जानन्मां किं महाबाहो संमोहयितुमिच्छसि   ॥05-141-001॥</td></tr>
<tr><td>योऽयं पृथिव्याः कार्त्स्न्येन विनाशः समुपस्थितः। <br>निमित्तं तत्र शकुनिरहं दुःशासनस्तथा। <br>दुर्योधनश्च नृपतिर्धृतराष्ट्रसुतोऽभवत्   ॥05-141-002॥</td></tr>
<tr><td>असंशयमिदं कृष्ण महद्युद्धमुपस्थितम्। <br>पाण्डवानां कुरूणां च घोरं रुधिरकर्दमम्   ॥05-141-003॥</td></tr>
<tr><td>राजानो राजपुत्राश्च दुर्योधनवशानुगाः। <br>रणे शस्त्राग्निना दग्धाः प्राप्स्यन्ति यमसादनम्   ॥05-141-004॥</td></tr>
<tr><td>स्वप्ना हि बहवो घोरा दृश्यन्ते मधुसूदन। <br>निमित्तानि च घोराणि तथोत्पाताः सुदारुणाः   ॥05-141-005॥</td></tr>
<tr><td>पराजयं धार्तराष्ट्रे विजयं च युधिष्ठिरे। <br>शंसन्त इव वार्ष्णेय विविधा लोमहर्षणाः   ॥05-141-006॥</td></tr>
<tr><td>प्राजापत्यं हि नक्षत्रं ग्रहस्तीक्ष्णो महाद्युतिः। <br>शनैश्चरः पीडयति पीडयन्प्राणिनोऽधिकम्   ॥05-141-007॥</td></tr>
<tr><td>कृत्वा चाङ्गारको वक्रं ज्येष्ठायां मधुसूदन। <br>अनुराधां प्रार्थयते मैत्रं संशमयन्निव   ॥05-141-008॥</td></tr>
<tr><td>नूनं महद्भयं कृष्ण कुरूणां समुपस्थितम्। <br>विशेषेण हि वार्ष्णेय चित्रां पीडयते ग्रहः   ॥05-141-009॥</td></tr>
<tr><td>सोमस्य लक्ष्म व्यावृत्तं राहुरर्कमुपेष्यति। <br>दिवश्चोल्काः पतन्त्येताः सनिर्घाताः सकम्पनाः   ॥05-141-010॥</td></tr>
<tr><td>निष्टनन्ति च मातङ्गा मुञ्चन्त्यश्रूणि वाजिनः। <br>पानीयं यवसं चापि नाभिनन्दन्ति माधव   ॥05-141-011॥</td></tr>
<tr><td>प्रादुर्भूतेषु चैतेषु भयमाहुरुपस्थितम्। <br>निमित्तेषु महाबाहो दारुणं प्राणिनाशनम्   ॥05-141-012॥</td></tr>
<tr><td>अल्पे भुक्ते पुरीषं च प्रभूतमिह दृश्यते। <br>वाजिनां वारणानां च मनुष्याणां च केशव   ॥05-141-013॥</td></tr>
<tr><td>धार्तराष्ट्रस्य सैन्येषु सर्वेषु मधुसूदन। <br>पराभवस्य तल्लिङ्गमिति प्राहुर्मनीषिणः   ॥05-141-014॥</td></tr>
<tr><td>प्रहृष्टं वाहनं कृष्ण पाण्डवानां प्रचक्षते। <br>प्रदक्षिणा मृगाश्चैव तत्तेषां जयलक्षणम्   ॥05-141-015॥</td></tr>
<tr><td>अपसव्या मृगाः सर्वे धार्तराष्ट्रस्य केशव। <br>वाचश्चाप्यशरीरिण्यस्तत्पराभवलक्षणम्   ॥05-141-016॥</td></tr>
<tr><td>मयूराः पुष्पशकुना हंसाः सारसचातकाः। <br>जीवं जीवकसंघाश्चाप्यनुगच्छन्ति पाण्डवान्   ॥05-141-017॥</td></tr>
<tr><td>गृध्राः काका बडाः श्येना यातुधानाः शलावृकाः। <br>मक्षिकाणां च संघाता अनुगच्छन्ति कौरवान्   ॥05-141-018॥</td></tr>
<tr><td>धार्तराष्ट्रस्य सैन्येषु भेरीणां नास्ति निस्वनः। <br>अनाहताः पाण्डवानां नदन्ति पटहाः किल   ॥05-141-019॥</td></tr>
<tr><td>उदपानाश्च नर्दन्ति यथा गोवृषभास्तथा। <br>धार्तराष्ट्रस्य सैन्येषु तत्पराभवलक्षणम्   ॥05-141-020॥</td></tr>
<tr><td>मांसशोणितवर्षं च वृष्टं देवेन माधव। <br>तथा गन्धर्वनगरं भानुमन्तमुपस्थितम्। <br>सप्राकारं सपरिखं सवप्रं चारुतोरणम्   ॥05-141-021॥</td></tr>
<tr><td>कृष्णश्च परिघस्तत्र भानुमावृत्य तिष्ठति। <br>उदयास्तमये संध्ये वेदयानो महद्भयम्। <br>एका सृग्वाशते घोरं तत्पराभवलक्षणम्   ॥05-141-022॥</td></tr>
<tr><td>कृष्णग्रीवाश्च शकुना लम्बमाना भयानकाः। <br>संध्यामभिमुखा यान्ति तत्पराभवलक्षणम्   ॥05-141-023॥</td></tr>
<tr><td>ब्राह्मणान्प्रथमं द्वेष्टि गुरूंश्च मधुसूदन। <br>भृत्यान्भक्तिमतश्चापि तत्पराभवलक्षणम्   ॥05-141-024॥</td></tr>
<tr><td>पूर्वा दिग्लोहिताकारा शस्त्रवर्णा च दक्षिणा। <br>आमपात्रप्रतीकाशा पश्चिमा मधुसूदन   ॥05-141-025॥</td></tr>
<tr><td>प्रदीप्ताश्च दिशः सर्वा धार्तराष्ट्रस्य माधव। <br>महद्भयं वेदयन्ति तस्मिन्नुत्पातलक्षणे   ॥05-141-026॥</td></tr>
<tr><td>सहस्रपादं प्रासादं स्वप्नान्ते स्म युधिष्ठिरः। <br>अधिरोहन्मया दृष्टः सह भ्रातृभिरच्युत   ॥05-141-027॥</td></tr>
<tr><td>श्वेतोष्णीषाश्च दृश्यन्ते सर्वे ते शुक्लवाससः। <br>आसनानि च शुभ्राणि सर्वेषामुपलक्षये   ॥05-141-028॥</td></tr>
<tr><td>तव चापि मया कृष्ण स्वप्नान्ते रुधिराविला। <br>आन्त्रेण पृथिवी दृष्टा परिक्षिप्ता जनार्दन   ॥05-141-029॥</td></tr>
<tr><td>अस्थिसंचयमारूढश्चामितौजा युधिष्ठिरः। <br>सुवर्णपात्र्यां संहृष्टो भुक्तवान्घृतपायसम्   ॥05-141-030॥</td></tr>
<tr><td>युधिष्ठिरो मया दृष्टो ग्रसमानो वसुंधराम्। <br>त्वया दत्तामिमां व्यक्तं भोक्ष्यते स वसुंधराम्   ॥05-141-031॥</td></tr>
<tr><td>उच्चं पर्वतमारूढो भीमकर्मा वृकोदरः। <br>गदापाणिर्नरव्याघ्रो वीक्षन्निव महीमिमाम्   ॥05-141-032॥</td></tr>
<tr><td>क्षपयिष्यति नः सर्वान्स सुव्यक्तं महारणे। <br>विदितं मे हृषीकेश यतो धर्मस्ततो जयः   ॥05-141-033॥</td></tr>
<tr><td>पाण्डुरं गजमारूढो गाण्डीवी स धनंजयः। <br>त्वया सार्धं हृषीकेश श्रिया परमया ज्वलन्   ॥05-141-034॥</td></tr>
<tr><td>यूयं सर्वान्वधिष्यध्वं तत्र मे नास्ति संशयः। <br>पार्थिवान्समरे कृष्ण दुर्योधनपुरोगमान्   ॥05-141-035॥</td></tr>
<tr><td>नकुलः सहदेवश्च सात्यकिश्च महारथः। <br>शुद्धकेयूरकण्ठत्राः शुक्लमाल्याम्बरावृताः   ॥05-141-036॥</td></tr>
<tr><td>अधिरूढा नरव्याघ्रा नरवाहनमुत्तमम्। <br>त्रय एते महामात्राः पाण्डुरच्छत्रवाससः   ॥05-141-037॥</td></tr>
<tr><td>श्वेतोष्णीषाश्च दृश्यन्ते त्रय एव जनार्दन। <br>धार्तराष्ट्रस्य सैन्येषु तान्विजानीहि केशव   ॥05-141-038॥</td></tr>
<tr><td>अश्वत्थामा कृपश्चैव कृतवर्मा च सात्वतः। <br>रक्तोष्णीषाश्च दृश्यन्ते सर्वे माधव पार्थिवाः   ॥05-141-039॥</td></tr>
<tr><td>उष्ट्रयुक्तं समारूढौ भीष्मद्रोणौ जनार्दन। <br>मया सार्धं महाबाहो धार्तराष्ट्रेण चाभिभो   ॥05-141-040॥</td></tr>
<tr><td>अगस्त्यशास्तां च दिशं प्रयाताः स्म जनार्दन। <br>अचिरेणैव कालेन प्राप्स्यामो यमसादनम्   ॥05-141-041॥</td></tr>
<tr><td>अहं चान्ये च राजानो यच्च तत्क्षत्रमण्डलम्। <br>गाण्डीवाग्निं प्रवेक्ष्याम इति मे नास्ति संशयः   ॥05-141-042॥</td></tr>
<tr><td> कृष्ण उवाच। <br>उपस्थितविनाशेयं नूनमद्य वसुंधरा। <br>तथा हि मे वचः कर्ण नोपैति हृदयं तव   ॥05-141-043॥</td></tr>
<tr><td>सर्वेषां तात भूतानां विनाशे समुपस्थिते। <br>अनयो नयसंकाशो हृदयान्नापसर्पति   ॥05-141-044॥</td></tr>
<tr><td> कर्ण उवाच। <br>अपि त्वा कृष्ण पश्याम जीवन्तोऽस्मान्महारणात्। <br>समुत्तीर्णा महाबाहो वीरक्षयविनाशनात्   ॥05-141-045॥</td></tr>
<tr><td>अथ वा संगमः कृष्ण स्वर्गे नो भविता ध्रुवम्। <br>तत्रेदानीं समेष्यामः पुनः सार्धं त्वयानघ   ॥05-141-046॥</td></tr>
<tr><td> संजय उवाच। <br>इत्युक्त्वा माधवं कर्णः परिष्वज्य च पीडितम्। <br>विसर्जितः केशवेन रथोपस्थादवातरत्   ॥05-141-047॥</td></tr>
<tr><td>ततः स्वरथमास्थाय जाम्बूनदविभूषितम्। <br>सहास्माभिर्निववृते राधेयो दीनमानसः   ॥05-141-048॥</td></tr>
<tr><td>ततः शीघ्रतरं प्रायात्केशवः सहसात्यकिः। <br>पुनरुच्चारयन्वाणीं याहि याहीति सारथिम्   ॥05-141-049॥</td></tr>
</table>
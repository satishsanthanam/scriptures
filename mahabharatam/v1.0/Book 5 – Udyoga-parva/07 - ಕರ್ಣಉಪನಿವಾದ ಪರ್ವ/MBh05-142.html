<table border = "1"><tr><td>Verse</td></tr>
<tr><td> वैशंपायन उवाच। <br>असिद्धानुनये कृष्णे कुरुभ्यः पाण्डवान्गते। <br>अभिगम्य पृथां क्षत्ता शनैः शोचन्निवाब्रवीत्   ॥05-142-001॥</td></tr>
<tr><td>जानासि मे जीवपुत्रे भावं नित्यमनुग्रहे। <br>क्रोशतो न च गृह्णीते वचनं मे सुयोधनः   ॥05-142-002॥</td></tr>
<tr><td>उपपन्नो ह्यसौ राजा चेदिपाञ्चालकेकयैः। <br>भीमार्जुनाभ्यां कृष्णेन युयुधानयमैरपि   ॥05-142-003॥</td></tr>
<tr><td>उपप्लव्ये निविष्टोऽपि धर्ममेव युधिष्ठिरः। <br>काङ्क्षते ज्ञातिसौहार्दाद्बलवान्दुर्बलो यथा   ॥05-142-004॥</td></tr>
<tr><td>राजा तु धृतराष्ट्रोऽयं वयोवृद्धो न शाम्यति। <br>मत्तः पुत्रमदेनैव विधर्मे पथि वर्तते   ॥05-142-005॥</td></tr>
<tr><td>जयद्रथस्य कर्णस्य तथा दुःशासनस्य च। <br>सौबलस्य च दुर्बुद्ध्या मिथोभेदः प्रवर्तते   ॥05-142-006॥</td></tr>
<tr><td>अधर्मेण हि धर्मिष्ठं हृतं वै राज्यमीदृशम्। <br>येषां तेषामयं धर्मः सानुबन्धो भविष्यति   ॥05-142-007॥</td></tr>
<tr><td>ह्रियमाणे बलाद्धर्मे कुरुभिः को न संज्वरेत्। <br>असाम्ना केशवे याते समुद्योक्ष्यन्ति पाण्डवाः   ॥05-142-008॥</td></tr>
<tr><td>ततः कुरूणामनयो भविता वीरनाशनः। <br>चिन्तयन्न लभे निद्रामहःसु च निशासु च   ॥05-142-009॥</td></tr>
<tr><td>श्रुत्वा तु कुन्ती तद्वाक्यमर्थकामेन भाषितम्। <br>अनिष्टनन्ती दुःखार्ता मनसा विममर्श ह   ॥05-142-010॥</td></tr>
<tr><td>धिगस्त्वर्थं यत्कृतेऽयं महाञ्ज्ञातिवधे क्षयः। <br>वर्त्स्यते सुहृदां ह्येषां युद्धेऽस्मिन्वै पराभवः   ॥05-142-011॥</td></tr>
<tr><td>पाण्डवाश्चेदिपाञ्चाला यादवाश्च समागताः। <br>भारतैर्यदि योत्स्यन्ति किं नु दुःखमतः परम्   ॥05-142-012॥</td></tr>
<tr><td>पश्ये दोषं ध्रुवं युद्धे तथा युद्धे पराभवम्। <br>अधनस्य मृतं श्रेयो न हि ज्ञातिक्षये जयः   ॥05-142-013॥</td></tr>
<tr><td>पितामहः शांतनव आचार्यश्च युधां पतिः। <br>कर्णश्च धार्तराष्ट्रार्थं वर्धयन्ति भयं मम   ॥05-142-014॥</td></tr>
<tr><td>नाचार्यः कामवाञ्शिष्यैर्द्रोणो युध्येत जातु चित्। <br>पाण्डवेषु कथं हार्दं कुर्यान्न च पितामहः   ॥05-142-015॥</td></tr>
<tr><td>अयं त्वेको वृथादृष्टिर्धार्तराष्ट्रस्य दुर्मतेः। <br>मोहानुवर्ती सततं पापो द्वेष्टि च पाण्डवान्   ॥05-142-016॥</td></tr>
<tr><td>महत्यनर्थे निर्बन्धी बलवांश्च विशेषतः। <br>कर्णः सदा पाण्डवानां तन्मे दहति सांप्रतम्   ॥05-142-017॥</td></tr>
<tr><td>आशंसे त्वद्य कर्णस्य मनोऽहं पाण्डवान्प्रति। <br>प्रसादयितुमासाद्य दर्शयन्ती यथातथम्   ॥05-142-018॥</td></tr>
<tr><td>तोषितो भगवान्यत्र दुर्वासा मे वरं ददौ। <br>आह्वानं देवसंयुक्तं वसन्त्याः पितृवेश्मनि   ॥05-142-019॥</td></tr>
<tr><td>साहमन्तःपुरे राज्ञः कुन्तिभोजपुरस्कृता। <br>चिन्तयन्ती बहुविधं हृदयेन विदूयता   ॥05-142-020॥</td></tr>
<tr><td>बलाबलं च मन्त्राणां ब्राह्मणस्य च वाग्बलम्। <br>स्त्रीभावाद्बालभावाच्च चिन्तयन्ती पुनः पुनः   ॥05-142-021॥</td></tr>
<tr><td>धात्र्या विश्रब्धया गुप्ता सखीजनवृता तदा। <br>दोषं परिहरन्ती च पितुश्चारित्ररक्षिणी   ॥05-142-022॥</td></tr>
<tr><td>कथं नु सुकृतं मे स्यान्नापराधवती कथम्। <br>भवेयमिति संचिन्त्य ब्राह्मणं तं नमस्य च   ॥05-142-023॥</td></tr>
<tr><td>कौतूहलात्तु तं लब्ध्वा बालिश्यादाचरं तदा। <br>कन्या सती देवमर्कमासादयमहं ततः   ॥05-142-024॥</td></tr>
<tr><td>योऽसौ कानीनगर्भो मे पुत्रवत्परिवर्तितः। <br>कस्मान्न कुर्याद्वचनं पथ्यं भ्रातृहितं तथा   ॥05-142-025॥</td></tr>
<tr><td>इति कुन्ती विनिश्चित्य कार्यं निश्चितमुत्तमम्। <br>कार्यार्थमभिनिर्याय ययौ भागीरथीं प्रति   ॥05-142-026॥</td></tr>
<tr><td>आत्मजस्य ततस्तस्य घृणिनः सत्यसङ्गिनः। <br>गङ्गातीरे पृथाशृण्वदुपाध्ययननिस्वनम्   ॥05-142-027॥</td></tr>
<tr><td>प्राङ्मुखस्योर्ध्वबाहोः सा पर्यतिष्ठत पृष्ठतः। <br>जप्यावसानं कार्यार्थं प्रतीक्षन्ती तपस्विनी   ॥05-142-028॥</td></tr>
<tr><td>अतिष्ठत्सूर्यतापार्ता कर्णस्योत्तरवाससि। <br>कौरव्यपत्नी वार्ष्णेयी पद्ममालेव शुष्यती   ॥05-142-029॥</td></tr>
<tr><td>आ पृष्ठतापाज्जप्त्वा स परिवृत्य यतव्रतः। <br>दृष्ट्वा कुन्तीमुपातिष्ठदभिवाद्य कृताञ्जलिः। <br>यथान्यायं महातेजा मानी धर्मभृतां वरः   ॥05-142-030॥</td></tr>
</table>
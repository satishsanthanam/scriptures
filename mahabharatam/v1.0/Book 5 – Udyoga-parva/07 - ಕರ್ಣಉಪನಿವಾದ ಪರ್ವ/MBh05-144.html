<table border = "1"><tr><td>Verse</td></tr>
<tr><td> वैशंपायन उवाच। <br>ततः सूर्यान्निश्चरितां कर्णः शुश्राव भारतीम्। <br>दुरत्ययां प्रणयिनीं पितृवद्भास्करेरिताम्   ॥05-144-001॥</td></tr>
<tr><td>सत्यमाह पृथा वाक्यं कर्ण मातृवचः कुरु। <br>श्रेयस्ते स्यान्नरव्याघ्र सर्वमाचरतस्तथा   ॥05-144-002॥</td></tr>
<tr><td>एवमुक्तस्य मात्रा च स्वयं पित्रा च भानुना। <br>चचाल नैव कर्णस्य मतिः सत्यधृतेस्तदा   ॥05-144-003॥</td></tr>
<tr><td> कर्ण उवाच। <br>न ते न श्रद्दधे वाक्यं क्षत्रिये भाषितं त्वया। <br>धर्मद्वारं ममैतत्स्यान्नियोगकरणं तव   ॥05-144-004॥</td></tr>
<tr><td>अकरोन्मयि यत्पापं भवती सुमहात्ययम्। <br>अवकीर्णोऽस्मि ते तेन तद्यशःकीर्तिनाशनम्   ॥05-144-005॥</td></tr>
<tr><td>अहं च क्षत्रियो जातो न प्राप्तः क्षत्रसत्क्रियाम्। <br>त्वत्कृते किं नु पापीयः शत्रुः कुर्यान्ममाहितम्   ॥05-144-006॥</td></tr>
<tr><td>क्रियाकाले त्वनुक्रोशमकृत्वा त्वमिमं मम। <br>हीनसंस्कारसमयमद्य मां समचूचुदः   ॥05-144-007॥</td></tr>
<tr><td>न वै मम हितं पूर्वं मातृवच्चेष्टितं त्वया। <br>सा मां संबोधयस्यद्य केवलात्महितैषिणी   ॥05-144-008॥</td></tr>
<tr><td>कृष्णेन सहितात्को वै न व्यथेत धनंजयात्। <br>कोऽद्य भीतं न मां विद्यात्पार्थानां समितिं गतम्   ॥05-144-009॥</td></tr>
<tr><td>अभ्राता विदितः पूर्वं युद्धकाले प्रकाशितः। <br>पाण्डवान्यदि गच्छामि किं मां क्षत्रं वदिष्यति   ॥05-144-010॥</td></tr>
<tr><td>सर्वकामैः संविभक्तः पूजितश्च सदा भृशम्। <br>अहं वै धार्तराष्ट्राणां कुर्यां तदफलं कथम्   ॥05-144-011॥</td></tr>
<tr><td>उपनह्य परैर्वैरं ये मां नित्यमुपासते। <br>नमस्कुर्वन्ति च सदा वसवो वासवं यथा   ॥05-144-012॥</td></tr>
<tr><td>मम प्राणेन ये शत्रूञ्शक्ताः प्रतिसमासितुम्। <br>मन्यन्तेऽद्य कथं तेषामहं भिन्द्यां मनोरथम्   ॥05-144-013॥</td></tr>
<tr><td>मया प्लवेन संग्रामं तितीर्षन्ति दुरत्ययम्। <br>अपारे पारकामा ये त्यजेयं तानहं कथम्   ॥05-144-014॥</td></tr>
<tr><td>अयं हि कालः संप्राप्तो धार्तराष्ट्रोपजीविनाम्। <br>निर्वेष्टव्यं मया तत्र प्राणानपरिरक्षता   ॥05-144-015॥</td></tr>
<tr><td>कृतार्थाः सुभृता ये हि कृत्यकाल उपस्थिते। <br>अनवेक्ष्य कृतं पापा विकुर्वन्त्यनवस्थिताः   ॥05-144-016॥</td></tr>
<tr><td>राजकिल्बिषिणां तेषां भर्तृपिण्डापहारिणाम्। <br>नैवायं न परो लोको विद्यते पापकर्मणाम्   ॥05-144-017॥</td></tr>
<tr><td>धृतराष्ट्रस्य पुत्राणामर्थे योत्स्यामि ते सुतैः। <br>बलं च शक्तिं चास्थाय न वै त्वय्यनृतं वदे   ॥05-144-018॥</td></tr>
<tr><td>आनृशंस्यमथो वृत्तं रक्षन्सत्पुरुषोचितम्। <br>अतोऽर्थकरमप्येतन्न करोम्यद्य ते वचः   ॥05-144-019॥</td></tr>
<tr><td>न तु तेऽयं समारम्भो मयि मोघो भविष्यति। <br>वध्यान्विषह्यान्संग्रामे न हनिष्यामि ते सुतान्। <br>युधिष्ठिरं च भीमं च यमौ चैवार्जुनादृते   ॥05-144-020॥</td></tr>
<tr><td>अर्जुनेन समं युद्धं मम यौधिष्ठिरे बले। <br>अर्जुनं हि निहत्याजौ संप्राप्तं स्यात्फलं मया। <br>यशसा चापि युज्येयं निहतः सव्यसाचिना   ॥05-144-021॥</td></tr>
<tr><td>न ते जातु नशिष्यन्ति पुत्राः पञ्च यशस्विनि। <br>निरर्जुनाः सकर्णा वा सार्जुना वा हते मयि   ॥05-144-022॥</td></tr>
<tr><td> वैशंपायन उवाच। <br>इति कर्णवचः श्रुत्वा कुन्ती दुःखात्प्रवेपती। <br>उवाच पुत्रमाश्लिष्य कर्णं धैर्यादकम्पितम्   ॥05-144-023॥</td></tr>
<tr><td>एवं वै भाव्यमेतेन क्षयं यास्यन्ति कौरवाः। <br>यथा त्वं भाषसे कर्ण दैवं तु बलवत्तरम्   ॥05-144-024॥</td></tr>
<tr><td>त्वया चतुर्णां भ्रातॄणामभयं शत्रुकर्शन। <br>दत्तं तत्प्रतिजानीहि संगरप्रतिमोचनम्   ॥05-144-025॥</td></tr>
<tr><td>अनामयं स्वस्ति चेति पृथाथो कर्णमब्रवीत्। <br>तां कर्णोऽभ्यवदत्प्रीतस्ततस्तौ जग्मतुः पृथक्   ॥05-144-026॥</td></tr>
</table>
Verse
 धृतराष्ट्र उवाच। <br>प्रतिज्ञाते फल्गुनेन वधे भीष्मस्य संजय। <br>किमकुर्वन्त मे मन्दाः पुत्रा दुर्योधनादयः   ॥05-162-001॥
हतमेव हि पश्यामि गाङ्गेयं पितरं रणे। <br>वासुदेवसहायेन पार्थेन दृढधन्वना   ॥05-162-002॥
स चापरिमितप्रज्ञस्तच्छ्रुत्वा पार्थभाषितम्। <br>किमुक्तवान्महेष्वासो भीष्मः प्रहरतां वरः   ॥05-162-003॥
सेनापत्यं च संप्राप्य कौरवाणां धुरंधरः। <br>किमचेष्टत गाङ्गेयो महाबुद्धिपराक्रमः   ॥05-162-004॥
 वैशंपायन उवाच। <br>ततस्तत्संजयस्तस्मै सर्वमेव न्यवेदयत्। <br>यथोक्तं कुरुवृद्धेन भीष्मेणामिततेजसा   ॥05-162-005॥
 संजय उवाच। <br>सेनापत्यमनुप्राप्य भीष्मः शांतनवो नृप। <br>दुर्योधनमुवाचेदं वचनं हर्षयन्निव   ॥05-162-006॥
नमस्कृत्वा कुमाराय सेनान्ये शक्तिपाणये। <br>अहं सेनापतिस्तेऽद्य भविष्यामि न संशयः   ॥05-162-007॥
सेनाकर्मण्यभिज्ञोऽस्मि व्यूहेषु विविधेषु च। <br>कर्म कारयितुं चैव भृतानप्यभृतांस्तथा   ॥05-162-008॥
यात्रायानेषु युद्धेषु लब्धप्रशमनेषु च। <br>भृशं वेद महाराज यथा वेद बृहस्पतिः   ॥05-162-009॥
व्यूहानपि महारम्भान्दैवगान्धर्वमानुषान्। <br>तैरहं मोहयिष्यामि पाण्डवान्व्येतु ते ज्वरः   ॥05-162-010॥
सोऽहं योत्स्यामि तत्त्वेन पालयंस्तव वाहिनीम्। <br>यथावच्छास्त्रतो राजन्व्येतु ते मानसो ज्वरः   ॥05-162-011॥
 दुर्योधन उवाच। <br>न विद्यते मे गाङ्गेय भयं देवासुरेष्वपि। <br>समस्तेषु महाबाहो सत्यमेतद्ब्रवीमि ते   ॥05-162-012॥
किं पुनस्त्वयि दुर्धर्षे सेनापत्ये व्यवस्थिते। <br>द्रोणे च पुरुषव्याघ्रे स्थिते युद्धाभिनन्दिनि   ॥05-162-013॥
भवद्भ्यां पुरुषाग्र्याभ्यां स्थिताभ्यां विजयो मम। <br>न दुर्लभं कुरुश्रेष्ठ देवराज्यमपि ध्रुवम्   ॥05-162-014॥
रथसंख्यां तु कार्त्स्न्येन परेषामात्मनस्तथा। <br>तथैवातिरथानां च वेत्तुमिच्छामि कौरव   ॥05-162-015॥
पितामहो हि कुशलः परेषामात्मनस्तथा। <br>श्रोतुमिच्छाम्यहं सर्वैः सहैभिर्वसुधाधिपैः   ॥05-162-016॥
 भीष्म उवाच। <br>गान्धारे शृणु राजेन्द्र रथसंख्यां स्वके बले। <br>ये रथाः पृथिवीपाल तथैवातिरथाश्च ये   ॥05-162-017॥
बहूनीह सहस्राणि प्रयुतान्यर्बुदानि च। <br>रथानां तव सेनायां यथामुख्यं तु मे शृणु   ॥05-162-018॥
भवानग्रे रथोदारः सह सर्वैः सहोदरैः। <br>दुःशासनप्रभृतिभिर्भ्रातृभिः शतसंमितैः   ॥05-162-019॥
सर्वे कृतप्रहरणाश्छेद्यभेद्यविशारदाः। <br>रथोपस्थे गजस्कन्धे गदायुद्धेऽसिचर्मणि   ॥05-162-020॥
संयन्तारः प्रहर्तारः कृतास्त्रा भारसाधनाः। <br>इष्वस्त्रे द्रोणशिष्याश्च कृपस्य च शरद्वतः   ॥05-162-021॥
एते हनिष्यन्ति रणे पाञ्चालान्युद्धदुर्मदान्। <br>कृतकिल्बिषाः पाण्डवेयैर्धार्तराष्ट्रा मनस्विनः   ॥05-162-022॥
ततोऽहं भरतश्रेष्ठ सर्वसेनापतिस्तव। <br>शत्रून्विध्वंसयिष्यामि कदर्थीकृत्य पाण्डवान्। <br>न त्वात्मनो गुणान्वक्तुमर्हामि विदितोऽस्मि ते   ॥05-162-023॥
कृतवर्मा त्वतिरथो भोजः प्रहरतां वरः। <br>अर्थसिद्धिं तव रणे करिष्यति न संशयः   ॥05-162-024॥
अस्त्रविद्भिरनाधृष्यो दूरपाती दृढायुधः। <br>हनिष्यति रिपूंस्तुभ्यं महेन्द्रो दानवानिव   ॥05-162-025॥
मद्रराजो महेष्वासः शल्यो मेऽतिरथो मतः। <br>स्पर्धते वासुदेवेन यो वै नित्यं रणे रणे   ॥05-162-026॥
भागिनेयान्निजांस्त्यक्त्वा शल्यस्ते रथसत्तमः। <br>एष योत्स्यति संग्रामे कृष्णं चक्रगदाधरम्   ॥05-162-027॥
सागरोर्मिसमैर्वेगैः प्लावयन्निव शात्रवान्। <br>भूरिश्रवाः कृतास्त्रश्च तव चापि हितः सुहृत्   ॥05-162-028॥
सौमदत्तिर्महेष्वासो रथयूथपयूथपः। <br>बलक्षयममित्राणां सुमहान्तं करिष्यति   ॥05-162-029॥
सिन्धुराजो महाराज मतो मे द्विगुणो रथः। <br>योत्स्यते समरे राजन्विक्रान्तो रथसत्तमः   ॥05-162-030॥
द्रौपदीहरणे पूर्वं परिक्लिष्टः स पाण्डवैः। <br>संस्मरंस्तं परिक्लेशं योत्स्यते परवीरहा   ॥05-162-031॥
एतेन हि तदा राजंस्तप आस्थाय दारुणम्। <br>सुदुर्लभो वरो लब्धः पाण्डवान्योद्धुमाहवे   ॥05-162-032॥
स एष रथशार्दूलस्तद्वैरं संस्मरन्रणे। <br>योत्स्यते पाण्डवांस्तात प्राणांस्त्यक्त्वा सुदुस्त्यजान्   ॥05-162-033॥

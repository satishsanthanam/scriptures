<table border = "1"><tr><td>Verse</td></tr>
<tr><td> भीष्म उवाच। <br>रोचमानो महाराज पाण्डवानां महारथः। <br>योत्स्यतेऽमरवत्संख्ये परसैन्येषु भारत   ॥05-169-001॥</td></tr>
<tr><td>पुरुजित्कुन्तिभोजश्च महेष्वासो महाबलः। <br>मातुलो भीमसेनस्य स च मेऽतिरथो मतः   ॥05-169-002॥</td></tr>
<tr><td>एष वीरो महेष्वासः कृती च निपुणश्च ह। <br>चित्रयोधी च शक्तश्च मतो मे रथपुंगवः   ॥05-169-003॥</td></tr>
<tr><td>स योत्स्यति हि विक्रम्य मघवानिव दानवैः। <br>योधाश्चास्य परिख्याताः सर्वे युद्धविशारदाः   ॥05-169-004॥</td></tr>
<tr><td>भागिनेयकृते वीरः स करिष्यति संगरे। <br>सुमहत्कर्म पाण्डूनां स्थितः प्रियहिते नृपः   ॥05-169-005॥</td></tr>
<tr><td>भैमसेनिर्महाराज हैडिम्बो राक्षसेश्वरः। <br>मतो मे बहुमायावी रथयूथपयूथपः   ॥05-169-006॥</td></tr>
<tr><td>योत्स्यते समरे तात मायाभिः समरप्रियः। <br>ये चास्य राक्षसाः शूराः सचिवा वशवर्तिनः   ॥05-169-007॥</td></tr>
<tr><td>एते चान्ये च बहवो नानाजनपदेश्वराः। <br>समेताः पाण्डवस्यार्थे वासुदेवपुरोगमाः   ॥05-169-008॥</td></tr>
<tr><td>एते प्राधान्यतो राजन्पाण्डवस्य महात्मनः। <br>रथाश्चातिरथाश्चैव ये चाप्यर्धरथा मताः   ॥05-169-009॥</td></tr>
<tr><td>नेष्यन्ति समरे सेनां भीमां यौधिष्ठिरीं नृप। <br>महेन्द्रेणेव वीरेण पाल्यमानां किरीटिना   ॥05-169-010॥</td></tr>
<tr><td>तैरहं समरे वीर त्वामायद्भिर्जयैषिभिः। <br>योत्स्यामि जयमाकाङ्क्षन्नथ वा निधनं रणे   ॥05-169-011॥</td></tr>
<tr><td>पार्थं च वासुदेवं च चक्रगाण्डीवधारिणौ। <br>संध्यागताविवार्केन्दू समेष्ये पुरुषोत्तमौ   ॥05-169-012॥</td></tr>
<tr><td>ये चैव ते रथोदाराः पाण्डुपुत्रस्य सैनिकाः। <br>सहसैन्यानहं तांश्च प्रतीयां रणमूर्धनि   ॥05-169-013॥</td></tr>
<tr><td>एते रथाश्चातिरथाश्च तुभ्यं; यथाप्रधानं नृप कीर्तिता मया। <br>तथा राजन्नर्धरथाश्च केचि;त्तथैव तेषामपि कौरवेन्द्र   ॥05-169-014॥</td></tr>
<tr><td>अर्जुनं वासुदेवं च ये चान्ये तत्र पार्थिवाः। <br>सर्वानावारयिष्यामि यावद्द्रक्ष्यामि भारत   ॥05-169-015॥</td></tr>
<tr><td>पाञ्चाल्यं तु महाबाहो नाहं हन्यां शिखण्डिनम्। <br>उद्यतेषुमभिप्रेक्ष्य प्रतियुध्यन्तमाहवे   ॥05-169-016॥</td></tr>
<tr><td>लोकस्तद्वेद यदहं पितुः प्रियचिकीर्षया। <br>प्राप्तं राज्यं परित्यज्य ब्रह्मचर्ये धृतव्रतः   ॥05-169-017॥</td></tr>
<tr><td>चित्राङ्गदं कौरवाणामहं राज्येऽभ्यषेचयम्। <br>विचित्रवीर्यं च शिशुं यौवराज्येऽभ्यषेचयम्   ॥05-169-018॥</td></tr>
<tr><td>देवव्रतत्वं विख्याप्य पृथिव्यां सर्वराजसु। <br>नैव हन्यां स्त्रियं जातु न स्त्रीपूर्वं कथंचन   ॥05-169-019॥</td></tr>
<tr><td>स हि स्त्रीपूर्वको राजञ्शिखण्डी यदि ते श्रुतः। <br>कन्या भूत्वा पुमाञ्जातो न योत्स्ये तेन भारत   ॥05-169-020॥</td></tr>
<tr><td>सर्वांस्त्वन्यान्हनिष्यामि पार्थिवान्भरतर्षभ। <br>यान्समेष्यामि समरे न तु कुन्तीसुतान्नृप   ॥05-169-021॥</td></tr>
</table>
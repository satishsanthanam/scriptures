<table border = "1"><tr><td>Verse</td></tr>
<tr><td> भीष्म उवाच। <br>समुद्यतोऽयं भारो मे सुमहान्सागरोपमः। <br>धार्तराष्ट्रस्य संग्रामे वर्षपूगाभिचिन्तितः   ॥05-166-001॥</td></tr>
<tr><td>तस्मिन्नभ्यागते काले प्रतप्ते लोमहर्षणे। <br>मिथोभेदो न मे कार्यस्तेन जीवसि सूतज   ॥05-166-002॥</td></tr>
<tr><td>न ह्यहं नाद्य विक्रम्य स्थविरोऽपि शिशोस्तव। <br>युद्धश्रद्धां रणे छिन्द्यां जीवितस्य च सूतज   ॥05-166-003॥</td></tr>
<tr><td>जामदग्न्येन रामेण महास्त्राणि प्रमुञ्चता। <br>न मे व्यथाभवत्काचित्त्वं तु मे किं करिष्यसि   ॥05-166-004॥</td></tr>
<tr><td>कामं नैतत्प्रशंसन्ति सन्तोऽऽत्मबलसंस्तवम्। <br>वक्ष्यामि तु त्वां संतप्तो निहीन कुलपांसन   ॥05-166-005॥</td></tr>
<tr><td>समेतं पार्थिवं क्षत्रं काशिराज्ञः स्वयंवरे। <br>निर्जित्यैकरथेनैव यत्कन्यास्तरसा हृताः   ॥05-166-006॥</td></tr>
<tr><td>ईदृशानां सहस्राणि विशिष्टानामथो पुनः। <br>मयैकेन निरस्तानि ससैन्यानि रणाजिरे   ॥05-166-007॥</td></tr>
<tr><td>त्वां प्राप्य वैरपुरुषं कुरूणामनयो महान्। <br>उपस्थितो विनाशाय यतस्व पुरुषो भव   ॥05-166-008॥</td></tr>
<tr><td>युध्यस्व पार्थं समरे येन विस्पर्धसे सह। <br>द्रक्ष्यामि त्वां विनिर्मुक्तमस्माद्युद्धात्सुदुर्मते   ॥05-166-009॥</td></tr>
<tr><td> संजय उवाच। <br>तमुवाच ततो राजा धार्तराष्ट्रो महामनाः। <br>मामवेक्षस्व गाङ्गेय कार्यं हि महदुद्यतम्   ॥05-166-010॥</td></tr>
<tr><td>चिन्त्यतामिदमेवाग्रे मम निःश्रेयसं परम्। <br>उभावपि भवन्तौ मे महत्कर्म करिष्यतः   ॥05-166-011॥</td></tr>
<tr><td>भूयश्च श्रोतुमिच्छामि परेषां रथसत्तमान्। <br>ये चैवातिरथास्तत्र तथैव रथयूथपाः   ॥05-166-012॥</td></tr>
<tr><td>बलाबलममित्राणां श्रोतुमिच्छामि कौरव। <br>प्रभातायां रजन्यां वै इदं युद्धं भविष्यति   ॥05-166-013॥</td></tr>
<tr><td> भीष्म उवाच। <br>एते रथास्ते संख्यातास्तथैवातिरथा नृप। <br>ये चाप्यर्धरथा राजन्पाण्डवानामतः शृणु   ॥05-166-014॥</td></tr>
<tr><td>यदि कौतूहलं तेऽद्य पाण्डवानां बले नृप। <br>रथसंख्यां महाबाहो सहैभिर्वसुधाधिपैः   ॥05-166-015॥</td></tr>
<tr><td>स्वयं राजा रथोदारः पाण्डवः कुन्तिनन्दनः। <br>अग्निवत्समरे तात चरिष्यति न संशयः   ॥05-166-016॥</td></tr>
<tr><td>भीमसेनस्तु राजेन्द्र रथोऽष्टगुणसंमितः। <br>नागायुतबलो मानी तेजसा न स मानुषः   ॥05-166-017॥</td></tr>
<tr><td>माद्रीपुत्रौ तु रथिनौ द्वावेव पुरुषर्षभौ। <br>अश्विनाविव रूपेण तेजसा च समन्वितौ   ॥05-166-018॥</td></tr>
<tr><td>एते चमूमुखगताः स्मरन्तः क्लेशमात्मनः। <br>रुद्रवत्प्रचरिष्यन्ति तत्र मे नास्ति संशयः   ॥05-166-019॥</td></tr>
<tr><td>सर्व एव महात्मानः शालस्कन्धा इवोद्गताः। <br>प्रादेशेनाधिकाः पुम्भिरन्यैस्ते च प्रमाणतः   ॥05-166-020॥</td></tr>
<tr><td>सिंहसंहननाः सर्वे पाण्डुपुत्रा महाबलाः। <br>चरितब्रह्मचर्याश्च सर्वे चातितपस्विनः   ॥05-166-021॥</td></tr>
<tr><td>ह्रीमन्तः पुरुषव्याघ्रा व्याघ्रा इव बलोत्कटाः। <br>जवे प्रहारे संमर्दे सर्व एवातिमानुषाः। <br>सर्वे जितमहीपाला दिग्जये भरतर्षभ   ॥05-166-022॥</td></tr>
<tr><td>न चैषां पुरुषाः केचिदायुधानि गदाः शरान्। <br>विषहन्ति सदा कर्तुमधिज्यान्यपि कौरव। <br>उद्यन्तुं वा गदां गुर्वीं शरान्वापि प्रकर्षितुम्   ॥05-166-023॥</td></tr>
<tr><td>जवे लक्ष्यस्य हरणे भोज्ये पांसुविकर्षणे। <br>बालैरपि भवन्तस्तैः सर्व एव विशेषिताः   ॥05-166-024॥</td></tr>
<tr><td>ते ते सैन्यं समासाद्य व्याघ्रा इव बलोत्कटाः। <br>विध्वंसयिष्यन्ति रणे मा स्म तैः सह संगमः   ॥05-166-025॥</td></tr>
<tr><td>एकैकशस्ते संग्रामे हन्युः सर्वान्महीक्षितः। <br>प्रत्यक्षं तव राजेन्द्र राजसूये यथाभवत्   ॥05-166-026॥</td></tr>
<tr><td>द्रौपद्याश्च परिक्लेशं द्यूते च परुषा गिरः। <br>ते संस्मरन्तः संग्रामे विचरिष्यन्ति कालवत्   ॥05-166-027॥</td></tr>
<tr><td>लोहिताक्षो गुडाकेशो नारायणसहायवान्। <br>उभयोः सेनयोर्वीर रथो नास्तीह तादृशः   ॥05-166-028॥</td></tr>
<tr><td>न हि देवेषु वा पूर्वं दानवेषूरगेषु वा। <br>राक्षसेष्वथ यक्षेषु नरेषु कुत एव तु   ॥05-166-029॥</td></tr>
<tr><td>भूतोऽथ वा भविष्यो वा रथः कश्चिन्मया श्रुतः। <br>समायुक्तो महाराज यथा पार्थस्य धीमतः   ॥05-166-030॥</td></tr>
<tr><td>वासुदेवश्च संयन्ता योद्धा चैव धनंजयः। <br>गाण्डीवं च धनुर्दिव्यं ते चाश्वा वातरंहसः   ॥05-166-031॥</td></tr>
<tr><td>अभेद्यं कवचं दिव्यमक्षय्यौ च महेषुधी। <br>अस्त्रग्रामश्च माहेन्द्रो रौद्रः कौबेर एव च   ॥05-166-032॥</td></tr>
<tr><td>याम्यश्च वारुणश्चैव गदाश्चोग्रप्रदर्शनाः। <br>वज्रादीनि च मुख्यानि नानाप्रहरणानि वै   ॥05-166-033॥</td></tr>
<tr><td>दानवानां सहस्राणि हिरण्यपुरवासिनाम्। <br>हतान्येकरथेनाजौ कस्तस्य सदृशो रथः   ॥05-166-034॥</td></tr>
<tr><td>एष हन्याद्धि संरम्भी बलवान्सत्यविक्रमः। <br>तव सेनां महाबाहुः स्वां चैव परिपालयन्   ॥05-166-035॥</td></tr>
<tr><td>अहं चैनं प्रत्युदियामाचार्यो वा धनंजयम्। <br>न तृतीयोऽस्ति राजेन्द्र सेनयोरुभयोरपि। <br>य एनं शरवर्षाणि वर्षन्तमुदियाद्रथी   ॥05-166-036॥</td></tr>
<tr><td>जीमूत इव घर्मान्ते महावातसमीरितः। <br>समायुक्तस्तु कौन्तेयो वासुदेवसहायवान्। <br>तरुणश्च कृती चैव जीर्णावावामुभावपि   ॥05-166-037॥</td></tr>
<tr><td> संजय उवाच। <br>एतच्छ्रुत्वा तु भीष्मस्य राज्ञां दध्वंसिरे तदा। <br>काञ्चनाङ्गदिनः पीना भुजाश्चन्दनरूषिताः   ॥05-166-038॥</td></tr>
<tr><td>मनोभिः सह सावेगैः संस्मृत्य च पुरातनम्। <br>सामर्थ्यं पाण्डवेयानां यथाप्रत्यक्षदर्शनात्   ॥05-166-039॥</td></tr>
</table>
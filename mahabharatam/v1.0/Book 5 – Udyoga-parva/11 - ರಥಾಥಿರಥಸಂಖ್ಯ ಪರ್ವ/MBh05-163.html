<table border = "1"><tr><td>Verse</td></tr>
<tr><td> भीष्म उवाच। <br>सुदक्षिणस्तु काम्बोजो रथ एकगुणो मतः। <br>तवार्थसिद्धिमाकाङ्क्षन्योत्स्यते समरे परैः   ॥05-163-001॥</td></tr>
<tr><td>एतस्य रथसिंहस्य तवार्थे राजसत्तम। <br>पराक्रमं यथेन्द्रस्य द्रक्ष्यन्ति कुरवो युधि   ॥05-163-002॥</td></tr>
<tr><td>एतस्य रथवंशो हि तिग्मवेगप्रहारिणाम्। <br>काम्बोजानां महाराज शलभानामिवायतिः   ॥05-163-003॥</td></tr>
<tr><td>नीलो माहिष्मतीवासी नीलवर्मधरस्तव। <br>रथवंशेन शत्रूणां कदनं वै करिष्यति   ॥05-163-004॥</td></tr>
<tr><td>कृतवैरः पुरा चैव सहदेवेन पार्थिवः। <br>योत्स्यते सततं राजंस्तवार्थे कुरुसत्तम   ॥05-163-005॥</td></tr>
<tr><td>विन्दानुविन्दावावन्त्यौ समेतौ रथसत्तमौ। <br>कृतिनौ समरे तात दृढवीर्यपराक्रमौ   ॥05-163-006॥</td></tr>
<tr><td>एतौ तौ पुरुषव्याघ्रौ रिपुसैन्यं प्रधक्ष्यतः। <br>गदाप्रासासिनाराचैस्तोमरैश्च भुजच्युतैः   ॥05-163-007॥</td></tr>
<tr><td>युद्धाभिकामौ समरे क्रीडन्ताविव यूथपौ। <br>यूथमध्ये महाराज विचरन्तौ कृतान्तवत्   ॥05-163-008॥</td></tr>
<tr><td>त्रिगर्ता भ्रातरः पञ्च रथोदारा मता मम। <br>कृतवैराश्च पार्थेन विराटनगरे तदा   ॥05-163-009॥</td></tr>
<tr><td>मकरा इव राजेन्द्र समुद्धततरङ्गिणीम्। <br>गङ्गां विक्षोभयिष्यन्ति पार्थानां युधि वाहिनीम्   ॥05-163-010॥</td></tr>
<tr><td>ते रथाः पञ्च राजेन्द्र येषां सत्यरथो मुखम्। <br>एते योत्स्यन्ति समरे संस्मरन्तः पुरा कृतम्   ॥05-163-011॥</td></tr>
<tr><td>व्यलीकं पाण्डवेयेन भीमसेनानुजेन ह। <br>दिशो विजयता राजञ्श्वेतवाहेन भारत   ॥05-163-012॥</td></tr>
<tr><td>ते हनिष्यन्ति पार्थानां समासाद्य महारथान्। <br>वरान्वरान्महेष्वासान्क्षत्रियाणां धुरंधराः   ॥05-163-013॥</td></tr>
<tr><td>लक्ष्मणस्तव पुत्रस्तु तथा दुःशासनस्य च। <br>उभौ तौ पुरुषव्याघ्रौ संग्रामेष्वनिवर्तिनौ   ॥05-163-014॥</td></tr>
<tr><td>तरुणौ सुकुमारौ च राजपुत्रौ तरस्विनौ। <br>युद्धानां च विशेषज्ञौ प्रणेतारौ च सर्वशः   ॥05-163-015॥</td></tr>
<tr><td>रथौ तौ रथशार्दूल मतौ मे रथसत्तमौ। <br>क्षत्रधर्मरतौ वीरौ महत्कर्म करिष्यतः   ॥05-163-016॥</td></tr>
<tr><td>दण्डधारो महाराज रथ एको नरर्षभः। <br>योत्स्यते समरं प्राप्य स्वेन सैन्येन पालितः   ॥05-163-017॥</td></tr>
<tr><td>बृहद्बलस्तथा राजा कौसल्यो रथसत्तमः। <br>रथो मम मतस्तात दृढवेगपराक्रमः   ॥05-163-018॥</td></tr>
<tr><td>एष योत्स्यति संग्रामे स्वां चमूं संप्रहर्षयन्। <br>उग्रायुधो महेष्वासो धार्तराष्ट्रहिते रतः   ॥05-163-019॥</td></tr>
<tr><td>कृपः शारद्वतो राजन्रथयूथपयूथपः। <br>प्रियान्प्राणान्परित्यज्य प्रधक्ष्यति रिपूंस्तव   ॥05-163-020॥</td></tr>
<tr><td>गौतमस्य महर्षेर्य आचार्यस्य शरद्वतः। <br>कार्त्तिकेय इवाजेयः शरस्तम्बात्सुतोऽभवत्   ॥05-163-021॥</td></tr>
<tr><td>एष सेनां बहुविधां विविधायुधकार्मुकाम्। <br>अग्निवत्समरे तात चरिष्यति विमर्दयन्   ॥05-163-022॥</td></tr>
</table>
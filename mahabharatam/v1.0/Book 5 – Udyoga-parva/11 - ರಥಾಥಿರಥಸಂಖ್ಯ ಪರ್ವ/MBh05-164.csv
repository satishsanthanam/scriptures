Verse
 भीष्म उवाच। <br>शकुनिर्मातुलस्तेऽसौ रथ एको नराधिप। <br>प्रसज्य पाण्डवैर्वैरं योत्स्यते नात्र संशयः   ॥05-164-001॥
एतस्य सैन्या दुर्धर्षाः समरेऽप्रतियायिनः। <br>विकृतायुधभूयिष्ठा वायुवेगसमा जवे   ॥05-164-002॥
द्रोणपुत्रो महेष्वासः सर्वेषामति धन्विनाम्। <br>समरे चित्रयोधी च दृढास्त्रश्च महारथः   ॥05-164-003॥
एतस्य हि महाराज यथा गाण्डीवधन्वनः। <br>शरासनाद्विनिर्मुक्ताः संसक्ता यान्ति सायकाः   ॥05-164-004॥
नैष शक्यो मया वीरः संख्यातुं रथसत्तमः। <br>निर्दहेदपि लोकांस्त्रीनिच्छन्नेष महायशाः   ॥05-164-005॥
क्रोधस्तेजश्च तपसा संभृतोऽऽश्रमवासिना। <br>द्रोणेनानुगृहीतश्च दिव्यैरस्त्रैरुदारधीः   ॥05-164-006॥
दोषस्त्वस्य महानेको येनैष भरतर्षभ। <br>न मे रथो नातिरथो मतः पार्थिवसत्तम   ॥05-164-007॥
जीवितं प्रियमत्यर्थमायुष्कामः सदा द्विजः। <br>न ह्यस्य सदृशः कश्चिदुभयोः सेनयोरपि   ॥05-164-008॥
हन्यादेकरथेनैव देवानामपि वाहिनीम्। <br>वपुष्मांस्तलघोषेण स्फोटयेदपि पर्वतान्   ॥05-164-009॥
असंख्येयगुणो वीरः प्रहर्ता दारुणद्युतिः। <br>दण्डपाणिरिवासह्यः कालवत्प्रचरिष्यति   ॥05-164-010॥
युगान्ताग्निसमः क्रोधे सिंहग्रीवो महामतिः। <br>एष भारत युद्धस्य पृष्ठं संशमयिष्यति   ॥05-164-011॥
पिता त्वस्य महातेजा वृद्धोऽपि युवभिर्वरः। <br>रणे कर्म महत्कर्ता तत्र मे नास्ति संशयः   ॥05-164-012॥
अस्त्रवेगानिलोद्धूतः सेनाकक्षेन्धनोत्थितः। <br>पाण्डुपुत्रस्य सैन्यानि प्रधक्ष्यति जये धृतः   ॥05-164-013॥
रथयूथपयूथानां यूथपः स नरर्षभः। <br>भारद्वाजात्मजः कर्ता कर्म तीव्रं हिताय वः   ॥05-164-014॥
सर्वमूर्धाभिषिक्तानामाचार्यः स्थविरो गुरुः। <br>गच्छेदन्तं सृञ्जयानां प्रियस्त्वस्य धनंजयः   ॥05-164-015॥
नैष जातु महेष्वासः पार्थमक्लिष्टकारिणम्। <br>हन्यादाचार्यकं दीप्तं संस्मृत्य गुणनिर्जितम्   ॥05-164-016॥
श्लाघत्येष सदा वीरः पार्थस्य गुणविस्तरैः। <br>पुत्रादभ्यधिकं चैव भारद्वाजोऽनुपश्यति   ॥05-164-017॥
हन्यादेकरथेनैव देवगन्धर्वदानवान्। <br>एकीभूतानपि रणे दिव्यैरस्त्रैः प्रतापवान्   ॥05-164-018॥
पौरवो राजशार्दूलस्तव राजन्महारथः। <br>मतो मम रथो वीर परवीररथारुजः   ॥05-164-019॥
स्वेन सैन्येन सहितः प्रतपञ्शत्रुवाहिनीम्। <br>प्रधक्ष्यति स पाञ्चालान्कक्षं कृष्णगतिर्यथा   ॥05-164-020॥
सत्यव्रतो रथवरो राजपुत्रो महारथः। <br>तव राजन्रिपुबले कालवत्प्रचरिष्यति   ॥05-164-021॥
एतस्य योधा राजेन्द्र विचित्रकवचायुधाः। <br>विचरिष्यन्ति संग्रामे निघ्नन्तः शात्रवांस्तव   ॥05-164-022॥
वृषसेनो रथाग्र्यस्ते कर्णपुत्रो महारथः। <br>प्रधक्ष्यति रिपूणां ते बलानि बलिनां वरः   ॥05-164-023॥
जलसंधो महातेजा राजन्रथवरस्तव। <br>त्यक्ष्यते समरे प्राणान्मागधः परवीरहा   ॥05-164-024॥
एष योत्स्यति संग्रामे गजस्कन्धविशारदः। <br>रथेन वा महाबाहुः क्षपयञ्शत्रुवाहिनीम्   ॥05-164-025॥
रथ एष महाराज मतो मम नरर्षभः। <br>त्वदर्थे त्यक्ष्यति प्राणान्सह सैन्यो महारणे   ॥05-164-026॥
एष विक्रान्तयोधी च चित्रयोधी च संगरे। <br>वीतभीश्चापि ते राजञ्शात्रवैः सह योत्स्यते   ॥05-164-027॥
बाह्लीकोऽतिरथश्चैव समरे चानिवर्तिता। <br>मम राजन्मतो युद्धे शूरो वैवस्वतोपमः   ॥05-164-028॥
न ह्येष समरं प्राप्य निवर्तेत कथंचन। <br>यथा सततगो राजन्नाभिहत्य परान्रणे   ॥05-164-029॥
सेनापतिर्महाराज सत्यवांस्ते महारथः। <br>रणेष्वद्भुतकर्मा च रथः पररथारुजः   ॥05-164-030॥
एतस्य समरं दृष्ट्वा न व्यथास्ति कथंचन। <br>उत्स्मयन्नभ्युपैत्येष परान्रथपथे स्थितान्   ॥05-164-031॥
एष चारिषु विक्रान्तः कर्म सत्पुरुषोचितम्। <br>कर्ता विमर्दे सुमहत्त्वदर्थे पुरुषोत्तमः   ॥05-164-032॥
अलायुधो राक्षसेन्द्रः क्रूरकर्मा महाबलः। <br>हनिष्यति परान्राजन्पूर्ववैरमनुस्मरन्   ॥05-164-033॥
एष राक्षससैन्यानां सर्वेषां रथसत्तमः। <br>मायावी दृढवैरश्च समरे विचरिष्यति   ॥05-164-034॥
प्राग्ज्योतिषाधिपो वीरो भगदत्तः प्रतापवान्। <br>गजाङ्कुशधरश्रेष्ठो रथे चैव विशारदः   ॥05-164-035॥
एतेन युद्धमभवत्पुरा गाण्डीवधन्वनः। <br>दिवसान्सुबहून्राजन्नुभयोर्जयगृद्धिनोः   ॥05-164-036॥
ततः सखायं गान्धारे मानयन्पाकशासनम्। <br>अकरोत्संविदं तेन पाण्डवेन महात्मना   ॥05-164-037॥
एष योत्स्यति संग्रामे गजस्कन्धविशारदः। <br>ऐरावतगतो राजा देवानामिव वासवः   ॥05-164-038॥

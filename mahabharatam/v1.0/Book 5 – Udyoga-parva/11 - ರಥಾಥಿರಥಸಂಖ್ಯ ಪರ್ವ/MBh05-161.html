<table border = "1"><tr><td>Verse</td></tr>
<tr><td> संजय उवाच। <br>उलूकस्य वचः श्रुत्वा कुन्तीपुत्रो युधिष्ठिरः। <br>सेनां निर्यापयामास धृष्टद्युम्नपुरोगमाम्   ॥05-161-001॥</td></tr>
<tr><td>पदातिनीं नागवतीं रथिनीमश्ववृन्दिनीम्। <br>चतुर्विधबलां भीमामकम्प्यां पृथिवीमिव   ॥05-161-002॥</td></tr>
<tr><td>भीमसेनादिभिर्गुप्तां सार्जुनैश्च महारथैः। <br>धृष्टद्युम्नवशां दुर्गां सागरस्तिमितोपमाम्   ॥05-161-003॥</td></tr>
<tr><td>तस्यास्त्वग्रे महेष्वासः पाञ्चाल्यो युद्धदुर्मदः। <br>द्रोणप्रेप्सुरनीकानि धृष्टद्युम्नः प्रकर्षति   ॥05-161-004॥</td></tr>
<tr><td>यथाबलं यथोत्साहं रथिनः समुपादिशत्। <br>अर्जुनं सूतपुत्राय भीमं दुर्योधनाय च   ॥05-161-005॥</td></tr>
<tr><td>अश्वत्थाम्ने च नकुलं शैब्यं च कृतवर्मणे। <br>सैन्धवाय च वार्ष्णेयं युयुधानमुपादिशत्   ॥05-161-006॥</td></tr>
<tr><td>शिखण्डिनं च भीष्माय प्रमुखे समकल्पयत्। <br>सहदेवं शकुनये चेकितानं शलाय च   ॥05-161-007॥</td></tr>
<tr><td>धृष्टकेतुं च शल्याय गौतमायोत्तमौजसम्। <br>द्रौपदेयांश्च पञ्चभ्यस्त्रिगर्तेभ्यः समादिशत्   ॥05-161-008॥</td></tr>
<tr><td>वृषसेनाय सौभद्रं शेषाणां च महीक्षिताम्। <br>समर्थं तं हि मेने वै पार्थादभ्यधिकं रणे   ॥05-161-009॥</td></tr>
<tr><td>एवं विभज्य योधांस्तान्पृथक्च सह चैव ह। <br>ज्वालावर्णो महेष्वासो द्रोणमंशमकल्पयत्   ॥05-161-010॥</td></tr>
<tr><td>धृष्टद्युम्नो महेष्वासः सेनापतिपतिस्ततः। <br>विधिवद्व्यूह्य मेधावी युद्धाय धृतमानसः   ॥05-161-011॥</td></tr>
<tr><td>यथादिष्टान्यनीकानि पाण्डवानामयोजयत्। <br>जयाय पाण्डुपुत्राणां यत्तस्तस्थौ रणाजिरे   ॥05-161-012॥</td></tr>
</table>
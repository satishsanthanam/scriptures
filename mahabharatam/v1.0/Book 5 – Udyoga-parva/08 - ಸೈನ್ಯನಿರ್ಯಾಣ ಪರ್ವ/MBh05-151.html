<table border = "1"><tr><td>Verse</td></tr>
<tr><td> वैशंपायन उवाच। <br>वासुदेवस्य तद्वाक्यमनुस्मृत्य युधिष्ठिरः। <br>पुनः पप्रच्छ वार्ष्णेयं कथं मन्दोऽब्रवीदिदम्   ॥05-151-001॥</td></tr>
<tr><td>अस्मिन्नभ्यागते काले किं च नः क्षममच्युत। <br>कथं च वर्तमाना वै स्वधर्मान्न च्यवेमहि   ॥05-151-002॥</td></tr>
<tr><td>दुर्योधनस्य कर्णस्य शकुनेः सौबलस्य च। <br>वासुदेव मतज्ञोऽसि मम सभ्रातृकस्य च   ॥05-151-003॥</td></tr>
<tr><td>विदुरस्यापि ते वाक्यं श्रुतं भीष्मस्य चोभयोः। <br>कुन्त्याश्च विपुलप्रज्ञ प्रज्ञा कार्त्स्न्येन ते श्रुता   ॥05-151-004॥</td></tr>
<tr><td>सर्वमेतदतिक्रम्य विचार्य च पुनः पुनः। <br>यन्नः क्षमं महाबाहो तद्ब्रवीह्यविचारयन्   ॥05-151-005॥</td></tr>
<tr><td>श्रुत्वैतद्धर्मराजस्य धर्मार्थसहितं वचः। <br>मेघदुन्दुभिनिर्घोषः कृष्णो वचनमब्रवीत्   ॥05-151-006॥</td></tr>
<tr><td>उक्तवानस्मि यद्वाक्यं धर्मार्थसहितं हितम्। <br>न तु तन्निकृतिप्रज्ञे कौरव्ये प्रतितिष्ठति   ॥05-151-007॥</td></tr>
<tr><td>न च भीष्मस्य दुर्मेधाः शृणोति विदुरस्य वा। <br>मम वा भाषितं किंचित्सर्वमेवातिवर्तते   ॥05-151-008॥</td></tr>
<tr><td>न स कामयते धर्मं न स कामयते यशः। <br>जितं स मन्यते सर्वं दुरात्मा कर्णमाश्रितः   ॥05-151-009॥</td></tr>
<tr><td>बन्धमाज्ञापयामास मम चापि सुयोधनः। <br>न च तं लब्धवान्कामं दुरात्मा शासनातिगः   ॥05-151-010॥</td></tr>
<tr><td>न च भीष्मो न च द्रोणो युक्तं तत्राहतुर्वचः। <br>सर्वे तमनुवर्तन्ते ऋते विदुरमच्युत   ॥05-151-011॥</td></tr>
<tr><td>शकुनिः सौबलश्चैव कर्णदुःशासनावपि। <br>त्वय्ययुक्तान्यभाषन्त मूढा मूढममर्षणम्   ॥05-151-012॥</td></tr>
<tr><td>किं च तेन मयोक्तेन यान्यभाषन्त कौरवाः। <br>संक्षेपेण दुरात्मासौ न युक्तं त्वयि वर्तते   ॥05-151-013॥</td></tr>
<tr><td>न पार्थिवेषु सर्वेषु य इमे तव सैनिकाः। <br>यत्पापं यन्न कल्याणं सर्वं तस्मिन्प्रतिष्ठितम्   ॥05-151-014॥</td></tr>
<tr><td>न चापि वयमत्यर्थं परित्यागेन कर्हिचित्। <br>कौरवैः शममिच्छामस्तत्र युद्धमनन्तरम्   ॥05-151-015॥</td></tr>
<tr><td>तच्छ्रुत्वा पार्थिवाः सर्वे वासुदेवस्य भाषितम्। <br>अब्रुवन्तो मुखं राज्ञः समुदैक्षन्त भारत   ॥05-151-016॥</td></tr>
<tr><td>युधिष्ठिरस्त्वभिप्रायमुपलभ्य महीक्षिताम्। <br>योगमाज्ञापयामास भीमार्जुनयमैः सह   ॥05-151-017॥</td></tr>
<tr><td>ततः किलकिलाभूतमनीकं पाण्डवस्य ह। <br>आज्ञापिते तदा योगे समहृष्यन्त सैनिकाः   ॥05-151-018॥</td></tr>
<tr><td>अवध्यानां वधं पश्यन्धर्मराजो युधिष्ठिरः। <br>निष्टनन्भीमसेनं च विजयं चेदमब्रवीत्   ॥05-151-019॥</td></tr>
<tr><td>यदर्थं वनवासश्च प्राप्तं दुःखं च यन्मया। <br>सोऽयमस्मानुपैत्येव परोऽनर्थः प्रयत्नतः   ॥05-151-020॥</td></tr>
<tr><td>यस्मिन्यत्नः कृतोऽस्माभिः स नो हीनः प्रयत्नतः। <br>अकृते तु प्रयत्नेऽस्मानुपावृत्तः कलिर्महान्   ॥05-151-021॥</td></tr>
<tr><td>कथं ह्यवध्यैः संग्रामः कार्यः सह भविष्यति। <br>कथं हत्वा गुरून्वृद्धान्विजयो नो भविष्यति   ॥05-151-022॥</td></tr>
<tr><td>तच्छ्रुत्वा धर्मराजस्य सव्यसाची परंतपः। <br>यदुक्तं वासुदेवेन श्रावयामास तद्वचः   ॥05-151-023॥</td></tr>
<tr><td>उक्तवान्देवकीपुत्रः कुन्त्याश्च विदुरस्य च। <br>वचनं तत्त्वया राजन्निखिलेनावधारितम्   ॥05-151-024॥</td></tr>
<tr><td>न च तौ वक्ष्यतोऽधर्ममिति मे नैष्ठिकी मतिः। <br>न चापि युक्तं कौन्तेय निवर्तितुमयुध्यतः   ॥05-151-025॥</td></tr>
<tr><td>तच्छ्रुत्वा वासुदेवोऽपि सव्यसाचिवचस्तदा। <br>स्मयमानोऽब्रवीत्पार्थमेवमेतदिति ब्रुवन्   ॥05-151-026॥</td></tr>
<tr><td>ततस्ते धृतसंकल्पा युद्धाय सहसैनिकाः। <br>पाण्डवेया महाराज तां रात्रिं सुखमावसन्   ॥05-151-027॥</td></tr>
</table>